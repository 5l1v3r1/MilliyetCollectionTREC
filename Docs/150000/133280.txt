<DOC>
<DOCNO> 133280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/soneko11.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağışlar GAP çiftçisini sevindirdi... 
</HEADLINE>
<TEXT>

     Şanlıurfa'da, mevsim normalleri üzerinde düşen yağışın tarlasını ekime hazırlayan çiftçiler için can suyu gibi geldiği bildirildi. 
     Şanlıurfa Ziraat Odası Başkanı Mehmet Eyyüpoğlu, A.A muhabirine yaptığı açıklamada, Ocak ayındaki yağışın bitkiler için hayati önem taşıdığını söyledi. 
     Şanlıurfa'da, 254 bin kayıtlı çiftçinin üretim yaptığını ifade eden Eyyüpoğlu, şöyle konuştu 
     ''Bitkilerin suya ihtiyacı olduğu dönem ekim öncesindedir. Özellikle, bölge açısında hububat ekimini tamamlayan ve pamuk ekimi için tarlasını ekime hazırlayan çiftçiler, Ocak ayında yağacak yağmurla hem daha fazla ürün elde eder, hem de daha fazla geliri olur. Fidan dikimine başlayan çiftçiler ise can suyu vermek zorundalar. Bugünlerdeki yağışlar, fidanların tutma ihtimalini artırır. Bazı bitkilerin özelliğinden dolayı daha fazla su ihtiyaçları vardır. Yeterli yağış olmaması durumunda, bu bitkiler için barajdan suyun vermeye başlanması gerekir.'' Öte yandan, bitkilerin suya en fazla ihtiyaç duyduğu Ocak ayında, metrekareye 56 kilogram yağış düştü. Bu rakam, 2002 yılı Ocak ayında 26 kilogram olarak gerçekleşmişti. 
     





</TEXT>
</DOC>
