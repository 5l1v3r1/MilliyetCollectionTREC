<DOC>
<DOCNO> 105413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/spor/aspo.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gündeme kral düştü 
</HEADLINE>
<TEXT>

Hakan Şükür, Milli Takım’ın kampına davetli olmamasına rağmen katıldı, herkes şaşırdı 
Federasyon, tecrübeli golcünün durumunu da göz önüne koyup, transferi uzatmayı gündeme aldı 
Ulusoy, "O, Türkiye’nin en büyük golcüsü" dedi. Şenol Güneş ise, oyuncusunu tutarsızlıkla suçladı 
     BİLAL MEŞE 

     Ulusoy’la görüştü 
     AVRUPA Şampiyonası grup elemeleri için işbaşı yapan A Milli Futbol Takımı’nın kampına kadroya çağrılmayan Hakan Şükür’ün katılması kafalarda soru işareti yarattı. Transferin son gününde Galatasaray’ın kapısından dönen ve boşta kalan golcü futbolcu, Polat Otel’e geldi ve Başkan Haluk Ulusoy’la da kısa bir süre görüştü. Daha önce Florya’da kontrole gelen Hakan’ın, tedavisinin Milli Takım sağlık heyeti tarafından sürdürülmesi nedeniyle otelde olduğu ifade edildi. 
     
     Açıklama gecikmedi 
     HAKAN Şükür’le yapılan görüşmenin ardından Haluk Ulusoy transfer tarihini bir hafta daha uzatabileceklerini açıkladı. Federasyonun bu kararı Hakan Şükür için aldığı ileri sürülürken, Ulusoy aralarında Gaziantep, Trabzon ve Kocaelispor’un da yer aldığı altı kulüpten bu yönde istek geldiğini bildirdi. Hakan’a sahip çıkan Federasyon Başkanı, "Bana göre Türkiye’nin gelmiş geçmiş en büyük golcüsüdür. Artık kulüp bulmakta aceleci davranması lazım. O bize her zaman gerekli" dedi. 
     
     "O bize gerekli" 
     YILDIZ oyuncunun üzerine çok gidildiğini savunan Haluk Ulusoy, "Onun milli takıma ve Türk futboluna çok büyük katkıları oldu. Zaten Milli Takım’da sakatlandı. Tüm Türkiye’nin ona destek olması lazım. O bize her zaman gerekli. Hakan aleyhine yazı yazanları kınıyorum" diye konuştu. Teknik Direktör Şenol Güneş’ten ise Hakan Şükür’e suçlamalar geldi. Tecrübeli hoca, "Gürcistan maçı öncesi Hakan’ın kulüp bulma adına bir isteğinin olmadığını hissettim" açıklamasını yaptı. 
     
     İlginç teşhis 
     ŞENOL Güneş, Hakan’da gözlemlediği isteksiz tavrın çok tehlikeli olduğuna işaret etti ve şöyle devam etti "Bu hem kendini, hem de takımını batırır. Onun için Galatasaray’a ricada bulunmadım. Zaten böyle isteği de yoktu. Ben oyuncu olsam, bazen hiç para kazanmadan oynarım. Takımı taşıyan oyuncuyu taşırım. Hakan’da şu an için böyle bir durum yok. Fiziksel rahatsızlığı ve davranış bozukluğu var. Yarın faydalı görürsem takımı olup olmadığına bakmam, hemen kadroya alırım." 
     
Tedavi için mi      GÜRCİSTAN maçı öncesiydi. Kadro açıklanmış, futbolcular Polat Otel’de toplanmaya başlamıştı. Aynı kampa davet edilen Hakan Şükür’ün sinirli görünümü gözlerden kaçmamıştı. Rivayet odur ki, yıldız golcü, teknik kadroya kızmış, hatta ileri giderek, "Sakatım, rahatsızım. Halimi görmüyor musunuz " diye sitem etmişti. Kampa girmek istemiyordu. Güçlükle ikna edildi. Ama teknik kadronun sabrını taşırmıştı. 
     Slovakya kadrosu açıklanmış, Hakan bu kez alınmamıştı. O, yine de dün kampa arz - ı endam etti ve "Sadece tedavi için" açıklamasını yaparak, yine "sus - pusu" oynadı. Oysa kampta görüntü verişi "Kulüp bulamadı. Gündemde kalmak istiyor" dedikodularını kulaktan kulağa dolaştırmaya başlamıştı... Hatta fısıltı gazetesi "Artık Milli Takım’a giremez" manşetini bile atmıştı. 
     



 SPOR 

































</TEXT>
</DOC>
