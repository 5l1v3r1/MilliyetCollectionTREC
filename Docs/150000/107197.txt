<DOC>
<DOCNO> 107197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sondun20.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz, seçimlerin ertelenmesini açıkça istedi... 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, erken seçimlerin Kopenhag Zirvesi sonrasına, örneğin 15 Aralık tarihine ertelenmesinden Türkiye'nin zarar görmeyeceğini, Kopenhag treninin kaçırılmasından ise büyük zarar göreceğini söyledi. 
     Yılmaz, Brüksel'de düzenlediği basın toplantısında, ''Hükümetin büyük ortağı MHP Anayasa Mahkemesi'ne gidiyor. Sizin hükümet içinde kalmanız ne kadar sürecek Ayrılmanız söz konusu mu '' sorusuna şu yanıtı verdi 
     ''Bizim tepki gösterdiğimiz husus, MHP'nin yasal hakkını kullanarak, Meclis'in kabul ettiği yasaları Anayasa Mahkemesi'ne götürmesi değil. Tepki gösterdiğimiz, sayın Bahçeli'nin buna ilaveten yaptığı açıklamalarda, bundan sonra hükümet içerisinde tutumlarının bu yargı sürecine bağlı olarak oluşacağını ifade etmiş olmasıdır. 
     Kanunda öngörülen bazı yönetmeliklerin çıkarılması için hükümet kararı gerekmiyor. RTÜK veya MEB yönetmeliklerini çıkarabiliyor. Ancak, 3 Ağustos'ta kabul ettiğimiz reformlar incelenirse bunların pek çoğu Bakanlar Kurulu kararına bağlıdır. Örneğin, azınlık vakıflarına sağlanan mülkiyet hakkında her müracaatın Bakanlar Kurulu iznine bağlı olduğu öngörülmüştür. Dolayısıyla Meclis'in iradesiyle çıkarılan bu kanuna inanmayan, bunları engellemeye çalışan bir hükümet ortağı, isterse bu süreci tümüyle bloke edebilir. Ben bu çelişkiye dikkat çektim. 
     Meclis'in iradesi hükümeti bağlar. Hükümet, Meclis'in onayladığı kanunları uygulamaya geçirmek görevindedir. Bu uygulamayı geciktirmek, Türkiye-AB ilişkilerine çok ağır bir darbe anlamına gelir. Bu konuda sayın Başbakan'ın ve kamuoyunun dikkatini çektim. Hükümetin bu konudaki tavrını daha yakından izleyeceğimizi ve konumumuzu buna göre belirleyeceğimizi dün açıkladım.'' Mesut Yılmaz, ''Erken seçimin iptalini istiyor musunuz '' sorusu üzerine şunları söyledi 
     ''İkili bir görüşmede taraflardan birinin kendi algılamasına göre karşısındakine atfen ifadede bulunması doğru bir tavır değil. Bunu sayın Başbakan'a da ifade ettim. Benim söylediğim şudur Seçimi erteletmeye yönelik bazı girişimlerin olduğu doğrudur. Bu girişimlerin başarıya ulaşması da bir olasılıktır. Önemli olan, seçimlerin ertelenmesi halinde dahi, bir siyasi boşluğa meydan verilmemesidir. Yani erteleme, uzun bir süreyi kapsamamalı, arada bir boşluk doğmamalıdır. 3 Kasım yerine, seçimlerin 1 ay veya 1,5 ay sonra yapılması gündeme gelebilir. Bu, Türkiye için büyük bir kayıp anlamına gelmez. Seçim takvimi aynen işlemeye devam eder. Erken seçimden vazgeçmeden, siyasi boşluğa meydan vermeden, 12 Aralık randevusuna Türkiye'nin en iyi şekilde yetişmesi meselesine dikkat çekiyorum. Bunun için gerekli düzenlemelerin yapılması, kanunların uygulamasına yönelik düzenlemelerin aksamaması önemlidir. Bu konudaki sorumluluğumuzu sayın Başbakan'a hatırlattım. Başbakan, buna ilaveten, bundan bağımsız bir konu olmasına rağmen, bana, seçimlerin ertelenmesi olasılığı olup olmadığını sordu. Ben de böyle girişimler olduğunu ve başarıya ulaşabileceğini, her halükarda önemli olan konunun, siyasi boşluk olmaması olduğunu söyledim. Kopenhag Zirvesi'nin hemen ardından bir seçime gidilebilir. Erken seçim takvimi dolayısıyla Türkiye'nin AB yönünde yapması gerekenleri ihmal etmemesi önemlidir. AB'de zaten üyeliğimize ters bakan, tarih vermemeye çalışan, fırsat kollayan çevreler var. Bunların eline barut vermemek lazım. Üzerine düşeni yapmamız lazım.'' Yılmaz, sözlerini şöyle sürdürdü 
     ''Ben kanunların çıkarılması ile AB yolunda bütün engellerin aşılacağını söylemedim. Ben, bu şekilde en önemli engelin aşılacağını söyledim. Bu kanunların çıkması bir kafa ve irade değişikliğidir. Türkiye'nin bakışında köklü bir değişiklik demektir. Ama işimiz burada bitmiyor. Çıkardığımız kanunu uygulamak lazım. Bu, hükümetin görevidir. Hükümet bu görevini yapmıyorsa, savsaklıyorsa, bundan kaçıyorsa, Meclis'in verdiği emiri yerine getirmiyorsa o zaman hükümet etme gerekçesi ortadan kalkar.'' 
     
     ''ERKEN SEÇİM TARİHİNDE BİR AYARLAMA YAPILABİLİR'' 

     Mesut Yılmaz, şunları söyledi 
     ''Erken seçim takvimiyle AB takvimi iki ayrı takvimdir. Bunların ikisi de son derece önemlidir. Seçimlerin ileri bir tarihe ertelenmesi, gelecek yıl sonuna, hatta 2004'e ertelenmesi, Türkiye'de bir siyasi boşluk yaratır, ekonomiyi olumsuz etkiler. Bunun için, tercih edilmemesi gereken bir yoldur. Ama öbür takvim işliyor. AB takvimine göre yapmamız gereken şeyler var. Bu amaçla erken seçim tarihinde bir ayarlama yapılabilir. Mesela 15 Aralık olabilir. Meclis bir karar alır, 15 Aralık olacak der. Bu bir değişiklik yaratmaz, her şey aynen devam eder. Türkiye, mevcut aday listeleriyle 15 Aralık'ta seçime gider. Kopenhag yapılmış olur ve Kopenhag için yapılması gerekenler de ihmal edilmemiş olur. 
     Hükümet içindeki şu andaki uyumsuzluklar, Türkiye'nin devlet olarak atması gereken adımları engellememiş olur. Seçimlerin bir ay sonra yapılmasından Türkiye zarar görmez ama 12 Aralık treninin kaçırılmasından büyük zarar görür. Sadece biz değil, bizden sonraki nesiller de zarar görür ve bizi affetmez. Bunu söylüyorum.'' . 
     Başbakan Yardımcısı Mesut Yılmaz, Brüksel'de düzenlediği basın toplantısında, Almanya'da yapılacak genel seçimlerin sonuçlarının, Türkiye-AB ilişkileri açısından büyük önem taşıdığını söyledi. 
     Yılmaz, bu sabah bir görüşmesini erteletmesi üzerine rahatsızlık geçirdiğine ilişkin haberlerin yayılmasına değinerek ve gülerek, ''Gördüğünüz gibi gayet iyiyim'' dedi ve şunları anlattı 
     ''Brüksel'e dün akşam geç vakit geldim. Avrupa Parlamentosu Liberal Grup Başkanı Graham Watson ile bu sabah erken saatte randevum vardı. Fakat dün akşam Brüksel'deki Temsilcilik yetkilileriyle görüşme imkanı bulamamıştım. Brüksel'e her gelişmide, onlarla değerlendirme yaptıktan sonra görüşmelere geçiyorum. Bu nedenle, Watson'dan rica edip görüşmemizi daha ileri bir saate aldırdım.'' Hıristiyan Demokrat Grup Başkanı Alman Hans Gert Poettering ile görüşmesine ilişkin bilgiler veren Yılmaz şunları söyledi 
     ''Poettering'e, Türkiye'de AB'ye uyum sürecinde yaptığımız çalışmalar konusunda ayrıntılı bilgi verdim. Kopenhag zirvesinden beklentilerimizi dile getirdim. Hıristiyan Demokrat Grup, kendi içerisinde, Türkiye konusunda farklı eğilimler ortaya koyuyor. Özellikle İngiliz Muhafazakar Parti, üyeliğimizi destekliyor. Alman Hıristiyan Demokratlar ikiye bölünmüş durumdalar. Bir kısmı müzakere tarihi verilmesi için erken olduğunu düşünüyor. Bir kısmı ise mutlaka bir ilerleme sağlanması gerektiğini ifade ediyor. Poettering, kendi grubu içinde farklı eğilimler olduğunu, ama Türkiye'deki son yasal düzenlemeleri büyük bir memnuniyetle karşıladıklarını, bunların uygulamaya dönüştürülmesinin kendileri için büyük önem taşıdığını söyledi.'' 
     
     ALMANYA'DAKİ SEÇİMLER 

     Yılmaz, sözlerini şöyle sürdürdü 
     ''Önem taşıyan bir husus da Almanya'daki seçim sonuçlarıdır. Almanya'daki siyasi gelişmeyi de değerlendirdik. İktidardaki sosyal demokrat ve yeşiller koalisyon hükümeti seçimlerde dengeyi sağlamış durumda. Halbuki kısa bir süre öncesine kadar muhalefet çok önde gözüküyordu. Ümit ederim ki, önümüzdeki 10 gün içerisinde bu tablo bizim istediğimiz şekilde sonuçlanır ve böylece Kopenhag zirvesinde bizim önümüzdeki en önemli önşartlardan biri gerçekleşmiş olur. Tabii Almanya'daki gelişmeler dışında, bizim temaslarımızı sürdürmemiz çok önem taşıyor.'' Yılmaz, bir soru üzerine, AB Komisyonu'nun genişlemeden sorumlu üyesi Günter Verheugen'in açıklamalarını şöyle değerlendirdi 
     ''Verheugen'in bazı değerlendirmeleri bize çelişkili yansıdı. Kendisiyle bu akşam görüştükten sonra sağlıklı bir değerlendirme yapabilirim. Genel olarak Verheugen, Türkiye'nin AB sürecinde ilerlemeyi arzulayan ve buna katkıda bulunmak isteyen bir kişidir. Tabii siyasi kimliği dolayısıyla şu anda beyanlarında daha ihtiyatlı davranabilir. Ekim'den itibaren, Türkiye'nin AB sürecindeki ilerleme konusunda herkes tavrını daha açık ortaya koymaya başlayacaktır.'' ''Kıbrıs konusu bizim AB ilişkilerimizde kendiliğimizden gündeme getirmeyi arzuladığımız bir konu değil. Ama onlar bu konuda soru yöneltirlerse tavrımızı ifade ediyoruz. Bize göre, bu konu Türkiye-AB ilişkilerinden bağımsızdır. Biz çözüm arayışlarına katkılarımızı sürdürüyoruz'' diyen Yılmaz, Brüksel temaslarında Türkiye'deki iç politika konusunun da gündeme geldiğini ifade ederek şöyle konuştu 
     ''Seçimlerle ilgili gelişmeler konusunda ilgili olduklarını görüyorum. Türkiye'de şu anda seçimlerle ilgili henüz net bir tablonun ortaya çıkmadığını, hala önemli bir kararsız kitle olduğunu, önümüzdeki zaman içinde bunun şekilleneceğini anlatıyorum.'' Yılmaz, bir soru üzerine, ''Küskünler hareketi her dönem olur. Bu dönemin özelliği de var. Bu dönemde, başka nedenlerle, Sayın Başbakan ve partisi gibi, seçimlerin zamansız olduğuna inanan partiler de var. Bu nedenle seçimlerin ertelenmesi olasılığı mevcut. Bunun gerçekleşip gerçekleşmeyeceğini önümüzdeki dönemde göreceğiz. Benim partim, erken seçim tarihinde bir ayarlama yapılabileceğini düşünüyor'' dedi. 
     Ancak seçimlere kadar hangi hükümetin işbaşında kalacağına dair birşey söylemedi. 
     Mesut Yılmaz'ın açıklamaları Ankara'da yankı buldu. YTP Genel Sekreteri İstemihan Talay öneriye destek verdiklerini açıklarken diğer partiler seçimlerin ertelenmesi teklifine sıcak bakmadıklarını bildirdi. 
     
</TEXT>
</DOC>
