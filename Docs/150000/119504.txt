<DOC>
<DOCNO> 119504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sondun06.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'den ABD'ye yılda 12 bin öğrenci gidiyor... 
</HEADLINE>
<TEXT>

     Türkiye'den ABD'ye geçen yıl yüksek öğrenim görmek üzere 12 bin 91 öğrencinin, buna karşılık ABD'den Türkiye'ye sadece 234 öğrencinin gittiği bildirildi. 
     Merkezi New York'ta bulunan Uluslararası Eğitim Enstitüsü yetkilileri, düzenledikleri basın toplantısında, Türk üniversitelerinin ABD'de kendilerini yeterince tanıtamamalarının, bu dengesizlikte başlıca rolü oynadığını ifade ettiler. 
     ''Türk üniversiteleri, yurtdışında eğitim yapmak isteyen Amerikalı öğrencilerin radar ekranında gözükmüyor'' diye konuşan yetkililer, ''Türk üniversitelerinin Amerikan kamuoyuna yönelik olarak yeterli propaganda yapmadıklarını'' söylediler. 
     Bununla birlikte, gelişmekte olan ülkelerin gençlerinin, ABD'de eğitim görenlerin iş bulma şansı fazla olduğu için bu ülkede okuma yolunu seçtiklerine dikkat çekildi. 
     Açıklanan rakamlara göre, Türkiye, ABD'ye en çok öğrenci yollayan ülkeler sıralamasında 8. sırada yer alıyor. Listenin ilk sırasında 66 bin 836 öğrenciyle Hindistan bulunurken, bu ülkeyi 63 bin 211 öğrenciyle Çin, 49 bin 46 öğrenciyle Güney Kore, 46 bin 810 öğrenciyle Japonya ve 28 bin 930 öğrenciyle Tayvan izliyor. 
     ABD'ye Türkiye'den daha fazla öğrenci yollayan ülkeler arasında Kanada ve Meksika da var. Türkiye'den ABD'ye okumak amacıyla giden öğrencilerin sayısı ve oranı 1994 yılından bu yana sürekli artıyor. 1994-95 döneminde 6 bin 716 olan öğrenci sayısı 2001-2002 döneminde 12 bin 91'e ulaşırken, Türk öğrencilerin oranı da yüzde 1.4'ten 2.1'e çıktı. Buna karşılık Amerikalı öğrencilerin yurtdışında öğrenim görmek için öncelikle İngiltere, İtalya ve İspanya'yı tercih ettikleri ortaya çıktı. Sıralamada daha sonra Fransa ve Meksika yer alıyor. 
     Enstitü yetkilileri, 2001-2002 döneminde sadece New York üniversitelerinde 62 bin yabancı öğrencinin eğitim gördüğünü ve bunların New York kentine yılda bıraktıkları paranın 1,3 milyar dolar olduğunu ifade ettiler. Yabancı öğrencilerin yüzde 17'si iş idaresi, yüzde 13'ü güzel ve uygulamalı sanatlar, yüzde 11.5'u matematik ve bilgisayar mühendisliği, yüzde 10.4'ü ise sosyal bilimler eğitimi görüyor. Amerika'da öğrenim gören yabancı öğrencilerin toplam sayısı ise 582 bin 996. Konuşmacılar, Amerikan hükümetinin, yabancı öğrencilerin yüzde 2'sinden azına burs verdiğini, öğrencilerin yüzde 68'inin masraflarını kendileri karşıladıklarını, yüzde 30'unun ise özel burslardan yararlandıklarını belirttiler. 
     





</TEXT>
</DOC>
