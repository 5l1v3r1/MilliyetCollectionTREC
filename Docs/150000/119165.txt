<DOC>
<DOCNO> 119165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/guncel/agun.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Silahım olmadan asla 
</HEADLINE>
<TEXT>

Güvenlik gerekçesiyle silah alanların sayısı ilk 6 ayda 32 bin 500 oldu. Milyarlar harcayan silah tutkunlarını bürokratik işlemler de yıldırmıyor 
     MUSTAFA BAKACAK İstanbul 

     Mal ve can güvenliği gerekçe gösterilerek yapılan, ancak çoğunluğunun gerçek nedeni "özenti ve gösteriş" olduğu bilinen başvurular sonucu silah sahibi olanların sayısı her geçen gün artıyor. Türkiye’deki ruhsatlı tabanca sayısı 722 bin 331’e ulaştı. Bu yılın ilk altı ayında 5 bin 403’ü kamu görevlisi olmak üzere 32 bin 454 kişi, sadece ruhsat bedeli için 10 trilyon lira harcayarak silah aldı. Tabanca bedeliyle birlikte bu rakam 27 trilyon lirayı buldu. 
     Silah ruhsatı almak isteyenler, ilçe emniyet müdürlüklerinden form alarak ilk adımı atıyor. Polis araştırması, adli sicil kaydı, doktor raporu gibi haftalarca süren bürokratik işlemler dahi, silah tutkunlarını yıldırmıyor. Bu işlemler sonrası ruhsat almasında sakınca görülmeyenler, harç, eğitime katkı payı, özel işlem vergisi, kart bedeli ile karakolları yaptırma ve yaşatma dernekleri için istenen bağışlarla birlikte milyonlarca lirayı gözden çıkarmak zorunda kalıyor. 
     Bürokratik işlemler sırasında, emekli kamu görevlilerinin 153 milyon, taşıma ruhsatı almak isteyenlerin 867 milyon, bulundurma ruhsatı almak isteyenlerin de 195 milyon 670 bin lira ödemesi gerekiyor. Bu yılın ilk altı ayında "bağışlar" hariç taşıma ruhsatına 4 trilyon 872 milyar 540 milyon, bulundurma ruhsatına da 3 trilyon 374 milyar lira harcama yapılırken, emekli kamu görevlilerinin ruhsat parası 643 milyar lira oldu. Bunların toplamının bağışlarla birlikte yaklaşık 10 trilyon lirayı bulduğu bildirildi. 
     
     17 trilyon lira ödedik 
     Fiyatları 500 milyon liradan başlayıp 4 milyar lirayı bulmasına karşın ruhsatlı tabanca sayısı ilk altı ayda 32 bin 454 artarak 689 bin 877’den 722 bin 331’e ulaştı. Bunların dağılımı şöyle 108 bin 93 kamu görevlileri, 93 bin 238 emekli kamu görevlileri, 69 bin 692 can güvenliğinden taşıma, 143 bin 139 meslek mensupları taşıma, 308 bin 183 bulundurma. 
     
     
     



 GÜNCEL 















</TEXT>
</DOC>
