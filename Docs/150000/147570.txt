<DOC>
<DOCNO> 147570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sonspo25.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AS Roma Batistuta'yı İnter'e kazıkladık... 
</HEADLINE>
<TEXT>

     İtalya Birinci Futbol Ligi takımlarından AS Roma'da, kulüp başkanı Franco Sensi, bu sezon ortasında Gabriel Batistuta'yı FC Inter'e satarken ''kazık attıklarını'' söyledi. 
     Francı Sensi'nin basına yaptığı açıklamada, ''Batistuta bize çok pahalıya maloldu ve yokluğunu da aramıyorum. Onu satmak çok kurnazca bir hareket oldu. Ve onu Inter'e kazıkladık'' biçiminde konuşması ülkede büyük polemik yarattı. 
     2000-2001 sezonunda AC Fiorentina'dan AS Roma'ya transfer olan Arjantinli yıldız futbolcunun, yalnızca geldiği ilk yıl şampiyonluğun kazanılmasında yardımcı olduğunu savunan Sensi, ''Batistuta, son 2 sezondur bitmişti ve Roma bunu biliyordu'' ifadesini kullandı. 
     FC Inter Kulübü Başkanı Massimo Moratti ise AS Roma Kulübü Başkanı'na ''Sensi, kimi satarsa o futbolcunun bittiğini sanıyor. Cristiano Zanetti'yi de bize verdiğinde öyle sanmıştı. Eğer bizi yine kazıklamak istiyorsa Totti'yi bize versin'' yanıtını verdi. 
     Ligde 6 Nisan Pazar akşamı yapılacak FC Inter-AS Roma maçında Batistuta'nın sahada gereken yanıtı vereceğine inandığını ifade eden Moratti, ''Umarım ki Batistuta, Sensi'nin sözlerinden alınmaz. Inter, Batistuta'dan memnun'' diye konuştu. 
     Bu arada 34 yaşındaki Arjantinli golcü futbolcu Batistuta, herhangi bir biçimde Sensi'ye karşılık vermeyeceğini söyledi. FC Inter'de, Crespo'nun sakatlanması sonucu 12 Ocak tarihinde ara transfer döneminde FC Inter'e transfer edilen Batistuta, bu zaman dek çıktığı 9 maçta yalnızca 2 gol atarak, bu sezon gösterdiği performansla İtalyan basınından çok sayıda eleştiri aldı. 
     AS Roma'dayken İtalyan liginde en fazla maaş alan yabancı oyunların başında olan Batistuta, sarı-kırmızılı formayla çıktığı 63 maçta 30 gol atmıştı. Haziran ayında Inter ile sözleşmesi sona erecek olan futbolcunun büyük olasılıkla İngiltere liginde bir takıma gitmesi bekleniyor. 
     Öte yandan İtalya Birinci Futbol Ligi'nin 27. haftasında pazar akşamı TSİ 21.30'da FC Inter-AS Roma maçı yapılırken, şampiyonluk yarışı veren FC Inter'in kesinlikle galip gelmesi gerektiği vurgulanıyor. Lacivert-siyahlılarda, Türk futbolcular Emre ve Okan'ın da ilk 11'de forma giyeceği tahmin ediliyor. 
     





</TEXT>
</DOC>
