<DOC>
<DOCNO> 149910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sondun10.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
El-Cezire, hayvanların öldürülüşünü göstermeyi reddetti 
</HEADLINE>
<TEXT>

     Irak savaşı sırasında insanların öldürülüşünü ekrana taşıyan El-Cezire televizyonu, hayvan hakları savunucusu Peta örgütünün, hayvanların mezbahalarda öldürülüşlerini gösteren filmini yayınlamayı reddetti. 
     Peta yetkilileri, hayvanların mezbahalarda öldürülüş şeklini gösteren ve kamuoyunu bilinçlendirmeyi amaçlayan 30 saniyelik bir reklam filmi hazırladıklarını belirttiler. 
     Ortadoğu ülkelerinde El Cezire televizyonunu seyreden 35 milyon izleyicinin yanı sıra aynı televizyonu izleme fırsatı bulunan 8 milyon Avrupalı seyirciye ulaşmayı hedefleyen Peta, 30 saniyelik filmin yayını için El Cezire'ye 10 bin dolar önerdi. Filmde, hayvanların da insanlar gibi can taşıdıkları ve acı duydukları vurgulanıyor, kutsal kitapların, hayvanlara gereksiz yere eziyet edilmesini yasakladıkları hatırlatılıyor. 
     Peta kampanya koordinatörü Andrew Butler yaptığı açıklamada, ''hayvanların haklarını koruyacak bir Cenevre sözleşmesi bulunmadığını, sadece insanların vicdanının bu konuda etkin olabileceğini'' hatırlattı. Butler, ''buna rağmen, El Cezire televizyonu, et üretimi uğruna hayvanlara yapılan işkenceleri ekrana getirmeye yanaşmadığını'' söyledi. 
     





</TEXT>
</DOC>
