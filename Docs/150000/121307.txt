<DOC>
<DOCNO> 121307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sondun04.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "AK Parti reformcu bir parti" 
</HEADLINE>
<TEXT>

     ABD'yi ziyaret eden Yunanistan Dışişleri Bakanı Yorgo Papandreu, Avrupa Birliği'nin, üyelik müzakerelerinin başlaması için Türkiye'ye tarih vermesinin çok büyük önem taşıyacağını söyledi. 
     Başkent Washington'da Başkan George Bush'un Ulusal Güvenlik Danışmanı Condoleezza Rice ile görüşen ve gazetecilerle de ayrıca biraraya gelen Papandreu, Türkiye'de yeni iktidarı oluşturan AK Parti'yi reformcu bir parti olarak değerlendirerek, AK Partili bir Türkiye'nin, İslam dünyasına örnek oluşturabileceğini ifade etti. 
     Rice ile görüşmesinin ardından Beyaz Saray çıkışında açıklama yapan Papandreu, ''Konuştuğumuz konular arasında, Türkiye'nin AB'den üyelik müzakerelerinin başlaması için tarih almasının taşıyacağı önem de yer aldı. Yunanistan, Türkiye'nin Avrupa'ya yöneliminin sürmesinin ve AB'den tarih almasının çok önemli olacağına inanıyor, çünkü bu yeni bir ortam yaratacak. İslam dinine mensup bir ülkenin, demokratik bir ülke olabileceğine, insan hakları değerlerine sahip çıkabileceğine ve bölgesinde barış ve istikrar ülkesi olabileceğine inanıyoruz'' dedi. 
     Papandreu, ABD'den, Kıbrıs sorununun çözümüne ve Türkiye'nin ''gerekli reformları yapmasına'' katkı vermesini istediklerini de söyledi. 
     BM'nin Kıbrıs planına KKTC Cumhurbaşkanı Rauf Denktaş'ın henüz resmi yanıt vermediğini hatırlatan Yunanistan Dışişleri Bakanı, şöyle konuştu 
     ''Kıbrıs'ta zaman azalıyor. Kopenhag zirvesinden önce bir çözüm olmasını ve Kıbrıs'ın birleşik bir ada olarak AB'ye girmesini arzu ediyoruz. Ancak bu mümkün olmazsa, ivmeyi yine de kaybetmemeliyiz, korumalıyız. Yani, Kıbrıs'ın Kıbrıs Rum kesiminin AB'ye girmesinin ardından gelen gün, görüşmelere devam edebiliriz ve çok kısa sürede yine de Kıbrıs sorununu çözebiliriz.'' AK Parti lideri Recep Tayyip Erdoğan ve yeni Dışişleri Bakanı Yaşar Yakış'ın Atina'ya getirdikleri mesajları olumlu olarak nitelendiren ve kendisinin de 4 Aralık'ta Türkiye'yi ziyaret edeceğini hatırlatan Papandreu, ''Tabii pratikte bu mesajların ne anlama geleceğini göreceğiz. Bölgede tarihi değişiklikler üzerinde konuşuyor olduğumuzu umalım'' dedi. 
     Papandreu, daha sonra gazetecilerle sohbet ederken de AK Parti hakkında, ''Bu parti içinde bazı İslamcı unsurlar bulunmakla birlikte, bu hareketin gücü, daha çok reformcu bir parti olmasından kaynaklanıyor. Bizim bunu teşvik etmemiz gerekiyor. Bu teşvik de Türkiye'nin Avrupa'daki geleceğinin açık tutulması ve bu yöndeki politikalarını desteklememizle olur. Onlar, İslam dünyası için bir örnek oluşturabilir'' değerlendirmesini yaptı. 
     Yorgo Papandreu, Washington'da bugün de ABD Dışişleri Bakanı Colin Powell ile biraraya gelecek. 
     





</TEXT>
</DOC>
