<DOC>
<DOCNO> 142117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/guncel/gun06.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazetecilere uyarı ateşi 
</HEADLINE>
<TEXT>

Silopi yakınlarından Kuzey Irak’a kaçak geçmek isteyen 2’si Amerikalı 3 gazeteciye jandarma uyarı ateşi açtı 
     Los Angeles Times gazetesi foto muhabiri Donald Bartletti, ABC News televizyonu kameramanı Alan Weeks ve Türkiye prodüktörü Elif Ural, önceki akşam Kuzey Irak’a kaçak geçmek isterken jandarma tarafından uyarı ateşiyle durdurularak yakalandı. 
     Kuzey Irak’a daha önceden kaçak yollardan gazeteci ve teknik malzeme götüren bir şekebe elemanıyla anlaşan gazeteciler, önceki akşam sınırdaki Ova köyüne gitti. Hezil Çayı’nın en sığ kesimine yaya geçen gazetecilerle kendilerine yardımcı olan bir kişiyi devriye gezen jandarma fark etti. "Dur" ihtarında bulunan jandarma havaya uyarı ateşi açınca üç gazeteci teslim oldu. Silopi Jandarma Komutanlığı’nda ifadeleri alınan ve sağlık kontrolünden geçirilen gazetecilerle şebeke elemanı sabah Silopi Savcılığı’na sevk edildi. 
     
     SINIR DIŞI EDİLDİLER 
     Gazeteciler ve onlara yardımcı olan kişi, Pasaport Kanunu’na muhalefetten 86’şar milyon lira para cezasına çarptırıldı. Üç gazetecinin soruşturma bitene kadar Silopi’den ayrılmamaları istendi. Gazeteciler taksiyle Cizre’deki Onşar Otel’e giderken, polis de onları takip etti. Ural, ABD Adana Konsolosluğu ile yapılan görüşmede, Bartletti ile Weeks hakkında sınır dışı edilmeleri kararı verildiğini öğrendi. 
     



 GÜNCEL 






















</TEXT>
</DOC>
