<DOC>
<DOCNO> 100556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sonspo03.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk takımlarına transfer oldular, Türkiye'yi bırakamadılar... 
</HEADLINE>
<TEXT>

     Birinci Süper Futbol Lig tarihinde, transfer olup Türkiye'de kalan oyuncuların sayısı bir hayli fazla. En uzun süre forma giyen yabancı futbolcu unvanı, Kocaelispor ile yollarını ayıran ve halen bonservisi elinde olan Detlef Müller'e ait. 
     Türk vatandaşlığına geçerek ''Metin Mert'' ismini alan Alman asıllı kaleci, 1992'de Sarıyer'e transfer olmasının ardından, 11. sezona da Türkiye'de giriyor. 
     Türkiye'de halen faal olarak futbol oynayan yabancı futbolcular arasında, Türkiye'de en uzun süredir yer alan oyuncu unvanını elinde bulunduran Metin Mert, Sarıyer'in ardından bir dönem Trabzonspor'da forma giydikten sonra, faal futbolculuk yaşantısını Kocaelispor'da sürdürdü. 
     
     UCHE VE MİRKOVİÇ 

     Detlef Müller'in ardından, Türkiye'de en uzun süredir faal olarak futbol yaşantısını sürdüren 2 futbolcu bulunuyor. 
     Yeni sezonda İstanbulspor forması giyecek eski Fenerbahçeli Uche Alozia Okechukwu Deniz Uygar ile Elazığspor'a transfer olan Misko Mirkoviç Mert Meriç , 1993-94 sezonunda transfer oldukları Türkiye'de, 10. sezonlarına girecekler. 
     
     COULIBALY, REKORUNU GELİŞTERECEK 

     Uzun süredir Türkiye'de top koşturan futbolculardan birisi olan Fernand Coulibaly, birçok takımın formasını giyerek, yabancı oyuncular içinde ayrı bir rekora imza attı. 
     1994-95 sezonunda Adana Demirspor tarafından Türkiye'ye getirilen Malili futbolcu, şimdiye dek Birinci Süper Futbol Ligi'nde 6 ayrı takım formasını giydi. 
     Halen Diyarbakırspor'un transfer listesinde olan ve gerçekleşmesi durumunda Türkiye'deki 9. sezonuna başlayacak Coulibaly, Adana Demirspor'un ardından, Gaziantepspor, Ankaragücü, Vanspor, Siirt Jet-Pa Spor ve Denizlispor takımlarının formalarını ıslattı. 
     
     EN UZUN SÜRE KALAN YABANCILAR 

     Birinci Süper Futbol Ligi'nde en uzun süre forma giyen ve halen faal futbolculuk yaşamlarını sürdüren yabancı futbolcular, ülkeleri, Türkiye'ye geliş sezonları ve oynadığı kulüpler şöyle 
     1992-93 Detlef Müller ''Metin Mert'' Almanya Sarıyer, Trabzonspor, Kocaelispor, halen boşta. 
     1993-94 Uche Alozia Okechukwu ''Deniz Uygar'' Nijerya Fenerbahçe, İstanbulspor. 
     Misko Mirkoviç ''Mert Meriç'' Yugoslavya Kocaelispor, Fenerbahçe, Elazığspor. 
     1994-95 Roman Dobrowski ''Kaan Dobra'' Polonya , Kocaelispor, Beşiktaş. 
     1995-96 Allum Buker ''Ali Uyanık'' Kamerun Samsunspor, İstanbulspor. 
     





</TEXT>
</DOC>
