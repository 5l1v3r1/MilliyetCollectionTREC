<DOC>
<DOCNO> 135993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/guncel/gun01.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabiha Gökçen’in ne eksiği var 
</HEADLINE>
<TEXT>

İstanbul’daki olumsuz hava koşulları nedeniyle Atatürk Havalimanı’nı kullanamayan uçakların, aynı şehirde bulunan ve trafiğe açık olan Sabiha Gökçen yerine İzmir ve Ankara’ya yönlendirilmesi tartışma yarattı... 
     İSTANBUL Milliyet 

     Sabiha Gökçen Uluslararası Havaalanı Basın ve Halkla İlişkiler Müdürü Rauf Gerz, kar yağışı nedeniyle havaalanının trafiğe hiç kapanmadığına dikkat çekerek, Atatürk Havalimanı’na iniş yapamayan uçakların başka meydanlara yönlendirilmelerinin üzüntü verici ve düşündürücü olduğunu söyledi. 
     Gerz, aynı şehirdeki ikinci meydanların meteorolojik şartlarda yedek meydan olamayacağı şeklindeki yorumların mantıksız olduğunu savundu. Başka şehirlere yönlendirilen pilotlardan bazılarının Sabiha Gökçen Havaalanı’na inmek için irtibat ofisleriyle temasa geçtiğini, ancak kendilerine "Sabiha Gökçen’in pistinin müsait olmadığının" söylendiğini iddia etti. 
     
     YOLCULAR PERİŞAN OLUYOR’ 
     Bu durumun kesinlikle doğru olmadığını kaydeden Gerz, şunları kaydetti 
     "Hava muhalefeti nedeniyle Atatürk Havalimanı’na iniş yapamayan 20 uçağın başka meydanlara gönderilmesini üzülerek takip ettik. Bu uçaklar, İzmir, Ankara ve Antalya’ya yönlendirildi. Havaalanımız ise bir an olsun trafiğe kapanmadı. Geçen yıl olduğu gibi bu yıl da, yolcuların perişan olmaları ve on binlerce dolar zarara rağmen uçakların Sabiha Gökçen Uluslararası Havaalanı yerine başka yerlere yönlendirilmeleri üzüntü verici ve düşündürücüdür." 
     



 GÜNCEL 






















</TEXT>
</DOC>
