<DOC>
<DOCNO> 102105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/sontur11.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıkılan Dünya Ticaret Merkezi'ni halılarda yaşatacaklar... 
</HEADLINE>
<TEXT>

     Sivaslı bir halı işletmecisi, sipariş üzerine 11 Eylül terör saldırısı sonrası yıkılan ''Dünya Ticaret Merkezi''ni, ürettiği halıya işliyor. 
     İşletme sahibi Sebahattin Dönertaş, ürettiği halılardan bir tanesini, ABD Ankara Büyükelçisi Robert Pearson aracılıyla terör olayının birinci yılı 11 Eylül 2002 tarihinde, ABD Başkanı George Bush'a gönderecek. 
     İsviçreli işadamı Rita Liljeström'un özel siparişi üzerine gündemdeki çeşitli konuları halılarında desen olarak işleyen işletmeci Dönertaş, daha önce ''Noel Baba, Taksideki Dana ve Kongre Müzesi''ni işledi. Son olarak ismini söylemek istemediği Amerikalı bir işadamından gelen talep üzerine Dünya Ticaret Merkezi İkiz Kulelerini halılarda işlemeye başlayan Dönertaş, halıların New York'ta satılacağını söyledi. 
     Dönertaş, halıların terör olayında yaşamını yitirenler tarafından talep edildiğini ifade ederek, ''ilk olarak 100 sipariş aldım. 11 Eylül'ün yaklaşması ile talepte artış olabilir. İşyerimdeki 15 dokuma tezgahı ve 30 kızla tek vardiye olarak çalışıyoruz. İşletmeyi her gezişimde vahşet gününü yaşar gibi oluyorum'' dedi. 
     ABD Başkanı George Bush'a gönderilecek halıyı dokuyan Leyla Biçer ve Fadime Aytaş ise yaşanan saldırıyı bir vahşet olarak değerlendirdikleri belirterek, ''Bu halıyı dokumakla dünyanın en zor işini biz yapıyoruz. Her ilmikte terör saldırısı aklımıza geliyor. Gerçekten çok zor. Bir daha dünyanın hiçbir yerinde benzer saldırılar yaşanmasın'' dediler. 
     





</TEXT>
</DOC>
