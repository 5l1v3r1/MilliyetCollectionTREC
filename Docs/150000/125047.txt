<DOC>
<DOCNO> 125047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sontur15.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'te bir kişi donarak öldü... 
</HEADLINE>
<TEXT>

     Yurt genelinde etkili olan kış koşulları günlük yaşamı aksatıyor. 
     Gaziantep Emniyet Müdürlüğü'nden yapılan açıklamaya göre, Eyüpoğlu Mahallesi Hastane Caddesi'ndeki Halk Sağlığı Laboratuvarı önünde bulunarak devlet hastanesine getirilen Yaşar Uçar'ın, donarak öldüğü belirlendi. 
     Bitlis'te, dün başlayan kar yağışının ardından 108 köy yolunun ulaşıma kapandı. Köy Hizmetleri Karla Mücadele Sorumlusu Alaattin Yalavuz, 9 ekiple çalışmalara devam ettiklerini belirterek, şöyle konuştu 
     ''Kar yağışının devam etmesi halinde, kapalı köy yolu sayısı 108'den, 150'ye çıkabilir. Yolların açılması için aralıksız devam ediyoruz. İlde yolu açık olan 211 köy var. Ancak bu yollar her an ulaşıma kapanabilir.'' Meteoroloji İşleri Müdürü Mehmet Elkatmış ise ilde hava sıcaklığının düşmeye devam ettiğini ve kar kalınlığının merkezde 30, yüksek kesimlerde ise 60 santimetreye ulaştığını söyledi. Elkatmış, kar yağışının üç gün etkili olmasının beklendiğini kaydetti. 
     Bu arada, Kütahya'da iki gündür aralıklarla devam eden yağış sonucunda kent merkezindeki kar kalınlığı 10 santimetreye ulaştı. Yörede Çobanlar, Bayat, İnlik, Kozluca ve Söğüt köylerinin yolu kar yüzünden ulaşıma kapandı. 
     
     EĞİTİME ARA VERİLDİ 
     Van ve çevresinde etkisini sürdüren kar yağışı nedeniyle Gevaş İlçesi'nde eğitime 2 gün ara verildi. İl Hıfzıssıhha Kurulu, ilçe merkezindeki okulların 18 Aralık gününe kadar tatil edilmesini kararlaştırdı. 
     Van Ferit Melen Havaalanı'ndaki yoğun kar ve sis yüzünden THY'nin İstanbul-Van uçak seferi de iptal edildi. 
     





</TEXT>
</DOC>
