<DOC>
<DOCNO> 121627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sonspo16.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür'den Lucescu'ya sitem... 
</HEADLINE>
<TEXT>

     Bonservisi elinde olan ve bu hiçbir takımla anlaşmayan Hakan Şükür, Beşiktaş Teknik Direktörü Mircea Lucescu'ya sitemde bulundu. 
     Lucescu'nun ''İlhan'ın elindeki imkanları bırakması bir risk. Hakan Şükür gibi futbol hayatını bitirebilir'' şeklindeki sözlerine Lig TV'de katıldığı bir canlı yayında tepki gösteren Hakan, ''Lucescu'nun beyanına üzüldüm. Böyle bir benzetme yapmaması gerekirdi. İlhan çok iyi bir oyuncu ve hakettiği bedeli alması gereken bir insan'' dedi. 
     Hakan Şükür, bonservisini eline aldığı dönemde Beşiktaş camiasından teklifler aldığını belirterek, ''Beşiktaş ile çeşitli görüşmelerim oldu. Bu da teknik direktör Mircea Lucescu'nun isteği üzerine gerçekleşti. Bu durumda İlhan'a beni örnek göstermesi manidar'' diye konuştu. 
     
     ''İNGİLTERE'YE GİDECEĞİM'' 

     Hangi takıma gideceği konusunda açıklık getirmeyen Hakan Şükür, İngiltere'ye giderek 5-6 kulüple masaya oturacağını söyledi. 
     Hakan, 5-6 aydır futbol oynamadığını ve sakatlığının kendisini etkilediğini belirterek, ''Bazı nedenlerle şu anda futbol oynamıyorum. Geçmişi anlatmaya gerek yok. Şu anda çok teklif var. İngiltere'ye giderek bundan sonra yapacaklarımın peşinde koşacağım. Farklı projelerim var'' şeklinde konuştu. 
     
     ''TAVUĞA KIŞT DEDİK HERHALDE'' 

     Galatasaray'a transfer olamaması konusunda ise konuşmaktan kaçınan Hakan, ''Amiyane tabirle birilerinin tavuğuna kışt dedik herhalde. Herkesin istediği bir durumda bunun olmamaması bana düşündürücü geldi'' derken, kendisinin bonservisi elinde olması nedeniyle ''para almadan oynasın'' havasının yaratıldığını söyledi. 
     Hakan, Galatasaray Kulübü'ne değil, kişilere karşı kırgın olduğunu, taraftarlara da kendisine sahip çıkmaması dolayısıyla sitemde bulundu. Milli futbolcu ayrıca, ''Galatasaray'a para kazandırmadan gidenler, para ödeterek geri geldiler, onlara da kırgınım'' dedi. 
     Bu arada, kalp rahatsızlığı geçiren Fenerbahçe'nin golcüsü Washington'u da öven Hakan Şükür, kulübü tarafından böyle desteklenen bir futbolcunun hastalanmasına çok üzülüğünü sözlerine ekledi. 

     
</TEXT>
</DOC>
