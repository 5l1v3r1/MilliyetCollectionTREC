<DOC>
<DOCNO> 125054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sontur22.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Topal'ın kızını ölümle tehdit eden 6 kişi yakalandı... 
</HEADLINE>
<TEXT>

     Sarıyer'de 6 yıl önce öldürülen ''Kumarhaneler Kralı'' Ömer Lütfü Topal'ın kızı Elif Lütfiye Topal'ı ölümle tehdit ederek, 400 bin dolar haraç istedikleri öne sürülen 6 kişi yakalandı. 
     İstanbul Organize Suçlar Şube Müdürlüğü'nden alınan bilgiye göre, merkezi Bakırköy'de bulunan Emperyal İşletmeleri'nin sahibi Elif Lütfiye Topal, Bakırköy Cumhuriyet Başsavcılığı'na başvurarak, ölümle tehdit edildiğini ve kendisinden 400 bin dolar haraç istendiğini bildirdi. 
     Savcılığın talimatıyla harekete geçen polis, olayla ilgileri görülen Yusuf Kayapınar, Mehmet Dindar, Kemal Eriş, Bayram Çal, Mehmet Abuş ve Hasan Hoşgüler'i gözaltına aldı. 
     Şubede sorguları yapılan bu kişilerin, Ömer Lütfü Topal'ın isteği üzerine 28 Nisan 1996 tarihinde Bodrum'da Regal Otel'in sahibi Hikmet Babataş'ın öldürülmesi olayına karıştıklarını, bu işin karşılığı olan 400 bin doları almak için de Topal'ın kızı Elif Lütfiye Topal'ı tehdit ettiklerini söyledikleri belirtildi. 
     Bu kişilerin, paranın ödenmesini sağlamak amacıyla 11 Ekim 2002 tarihinde Emperyal İşletmeleri'nin merkezini kurşunladıkları, 10 gün sonra da aynı yere bombalı saldırı düzenledikleri bildirildi. 
     Zanlılardan Yusuf Kayapınar ve Bayram Çal, yaklaşık 5 ay önce de Elif Lütfiye Topal ve kardeşi Murat Topal'ı tehdit ettikleri gerekçesiyle Akçakoca'da Aziz Taştan'la birlikte yakalanmış, bu 3 kişi daha sonra çıkarıldıkları İstanbul DGM'ce serbest bırakılmışlardı. 
     Bu arada, Babataş'ın öldürülmesi olayına ilişkin Muğla Ağır Ceza Mahkemesi'nde yargılanan Metin Aydoğmuş, Ergül Müjde ve Çetin Aydoğmuş, 16'şar yıl ağır hapis cezasına çarptırılmış ve bu cezaları Yargıtay'ca onanmıştı. 
     





</TEXT>
</DOC>
