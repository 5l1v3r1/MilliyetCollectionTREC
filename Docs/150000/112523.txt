<DOC>
<DOCNO> 112523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/siyaset/siy01.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Artık çok geç 
</HEADLINE>
<TEXT>
Küskünler’ bıktırdı 
Anayasa Mahkemesi’ne 110 imzayla başvuran küskünler’ seçim kararının iptalini isterken, Cumhurbaşkanı "Meclis kararına karşı Anayasa Mahkemesi’ne başvurulamaz" dedi 
     ANKARA Milliyet 

     Seçim kararını iptal ettirmek için önce Meclis’i olağanüstü toplamaya çalışan, ardından olağan toplantıda tatil kararına karşı çıkan ve savaş nedeniyle olağanüstü toplantı isteyen küskünler, şimdi de Anasaya Mahkemesi’ne başvurdu. 110 milletvekili tarafından yapılan başvuruda, Genel Kurul’da tatil kararının alındığı oylamada içtüzük ihlali yapıldığı gerekçesiyle geçersiz olacağı savunularak, seçim kararının iptali istendi. 
     TBMM’de 1 Ekim’de alınan kararın alınmasında salt çoğunluk bulunması gerekirken bu kurala uyulmadığı belirtilen başvuruda, "kabul", "ret" ve "çekimser" oyların net saptanamadığı, bunun da Anayasa’ya aykırı olduğu öne sürüldü. 
     Genel Kurul, Meclis’in 3 Kasım’da yapılması kararlaştırılan milletvekili genel seçiminin kesin sonuçları Yüksek Seçim Kurulu’nca TRT’de ilanını takip eden 5. gün, saat 15.00’te toplanmak üzere tatile girme kararı almıştı. Başvuru, daha önce olağanüstü toplantı istemine destek veren vekillerden de tepki aldı. YTP’li Gaffar Yakın’ın yaptığı başvurudan habersiz olduklarını söyleyen YTP’li İbrahim Yavuz Bildik, Evliya Parlak ve Faruk Demir, "Seçim bölgelerimizde çalışıyoruz. Bu saatten sonra bu tür girişimler doğru değil" değerlendirmesini yaptı. 
     
     Sezer Kaç kere söyledim 
     Cumhurbaşkanı Ahmet Necdet Sezer ise, Meclis kararına karşı Anayasa Mahkemesi’ne başvurulamayacağını dile getirerek, "Kaç kere söyledim. Meclis kararı için Anayasa Mahkemesi’ne başvurulmaz" dedi. TBMM Başkanvekili Murat Sökmenoğlu, "Girişim demokratik bir hakkın kullanımı değil, siyasi etiğin yıpratılması anlamına gelmektedir" yorumunu yaparken, TBMM Başkanı Ömer İzgi, "İncelenmeksizin reddedilecek bir başvuru" diye konuştu. 
     Başbakan Yardımcısı Mesut Yılmaz da, bu saatten sonra Meclis’in yeniden açılıp seçimi erteleme kararı alabileceğine ihtimal vermediğini vurgulayarak, "Daha önce alınan Meclis kararına yapılan itiraz kabul edilse bile, Meclis’in yeniden toplanıp erken seçimin ertelenmesine yönelik karar alması pratikte mümkün değil" şeklinde konuştu. 
     



 SİYASET 













</TEXT>
</DOC>
