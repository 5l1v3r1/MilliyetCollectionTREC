<DOC>
<DOCNO> 104489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sontur31.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Orgeneral Kıvrıkoğlu, görevini Orgeneral Özkök'e devretti 
</HEADLINE>
<TEXT>

     Orgeneral Hüseyin Kıvrıkoğlu, Genelkurmay Başkanlığı görevini, Orgeneral Hilmi Özkök'e devretti. 
     Genelkurmay Başkanlığı görevinin devir teslimi dolayısıyla, Genelkurmay Karargahı'nda bir tören düzenlendi. 
     Cumhurbaşkanı Ahmet Necdet Sezer, törende yaptığı konuşmada, Bugün Cumhuriyetimizin temel kurumlarından Türk Silahlı Kuvvetleri'nin komuta kademesinde önemli ve anlamlı bir devir teslim töreninin gerçekleştirildiğini söyledi. 
     Ahmet Necdet Sezer, şöyle konuştu 
     "2933 sayılı Madalya ve Nişanlar Yasası gereğince verilen Devlet Şeref Madalyası'nın özel bir anlamı bulunmaktadır. 
     Devlet Şeref Madalyası, Türk Ulusu'nun şükran duygularının bir anlatımı olarak, hizmetleri ve çabalarıyla Ulusumuzun sevgisini, saygısını ve takdirini kazanmış seçkin kişilere verilmektedir. 
     Bugün düzenlenen törende de Türkiye Cumhuriyeti'nin bekası, ülkenin ve milletin bölünmez bütünlüğü, toplumun huzuru, birlik ve beraberliği için gösterdiği üstün özveri, başarı ve yararlıktan dolayı Orgeneral Hüseyin Kıvrıkoğlu'na Devlet Şeref Madalyası tevcih edilecektir. 
     Göreve başladığımdan bu yana kendisiyle son derece yararlı çalışmalar yürüttüğümüz Sayın Kıvrıkoğlu'nun başarılı yaşam öyküsünün, inandığı ve bağlılıktan hiçbir zaman ayrılmadığı değerlerin, genç kuşak subaylarımız için yol gösterici olacağına inanıyoruz. 
     Bu madalyayı tevcih ederken, Türk Ulusu ve Devleti adına, hizmetlerinden dolayı Sayın Orgeneral Hüseyin Kıvrıkoğlu'na teşekkürlerimi ve şükranlarımı sunuyorum." Cumhurbaşkanı Sezer, daha sonra Türkiye Cumhuriyeti'nin bekası, ülkenin ve milletin bölünmez bütünlüğü, toplumun huzuru, birlik ve beraberliği için gösterdiği üstün özveri, başarı ve yararlıktan dolayı Orgeneral Hüseyin Kıvrıkoğlu'na verilen Devlet Şeref Madalyası'nı taktı. 
     





</TEXT>
</DOC>
