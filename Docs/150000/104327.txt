<DOC>
<DOCNO> 104327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/siyaset/siy03.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçmen etkilenmez 
</HEADLINE>
<TEXT>

Oy pusulasındaki parti sıralamasının seçmeni etkilemediği belirlendi. 1999’da birinci sırada yer alan ÖDP yüzde 0.84 sonuncu MHP ise yüzde 17.99 oy aldı 
     İSTANBUL Milliyet 

     Uzmanların, oy pusulasındaki sıralamanın seçmeni etkileyeceği ve birinci sırada yer alan partinin daha fazla oy alabileceği yönündeki açıklamalarının aksine son iki dönem genel seçim sonuçları incelendiğinde, seçmenin sıralamayı dikkate almadığı görülüyor. 
     Her seçimden önce oy pusulalarının uzunluğu, kararsız seçmenlerin fazla yorulmadan ilk sıralardaki partilere oy verebileceği, seçmenin kafasının karışabileceği yorumları yapılır. Seçim sonuçlarına bakıldığında bu iddiaların geçerliliğinin olmadığı ortaya çıktı. 
     
     Birinci sırada üçüncü oldu 
     14 siyasi partinin katıldığı, 24 Aralık 1995 yılındaki seçimlerde birinci sıradaki DYP, yüzde 19.2 oy oranıyla Meclis’e giren üçüncü büyük parti oldu. 20 siyasi partinin katıldığı, 18 Nisan 1999 seçimlerinde oy pusulasında birinci sırada yer alan ÖDP ise, yüzde 0.84 oy oranına ulaştı. 
     1999 seçimlerinde ise pusulada sonuncu sırada yer alan MHP büyük çıkış yaptı. MHP, 17.99’luk oy oranıyla Meclis’in ikinci büyük partisi oldu. 
     
     Ortadakiler başarılı 
     Pusulada birinci ve sonuncu sırada yer alan partilerin aksine ortadaki partiler daha kısmetli çıktı. 95 ve 99 seçimlerinde pusulanın tam ortasında yer alan DSP, istikrarlı bir şekilde oylarını artırdı ve son seçimlerin ardından 22.09 oy oranı, Meclis’e taşıdığı 136 milletvekiliyle birinci parti oldu. 1995 seçimlerinin galibi Refah Partisi de listenin orta kısmında 21.4’lük oy oranıyla iktidar oldu. 
     Son iki seçimin oy pusulalarına bakıldığında siyasi partilerin yerlerinde hep bir istikrar görüldü. Mesela ANAP, son iki seçimde de listenin hep başlarındaydı. DSP, RP FP ve CHP’nin ise tesadüfi bir kader ortaklığı oldu. 95 seçimlerinde aralarına YDH’yı da alarak yan yana pusulaya giren bu üç parti, 99 seçimlerinde de DSP, RP’nin devamı FP ve CHP olarak ayrılmaz pusula komşusu’ oldular. 
     MHP de pusulanın hep sonlarında yer aldı. Rastgele gezinen tek parti ise DYP oldu. 95 seçimlerinde birinci sırada yer alan parti, 99 seçimlerinde sondan dördüncü sıradaydı. 
     



 SİYASET 
















</TEXT>
</DOC>
