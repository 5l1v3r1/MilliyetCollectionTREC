<DOC>
<DOCNO> 121702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/guncel/agun.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
200 bin dolarlık evi nasıl alayım 
</HEADLINE>
<TEXT>

Lojmandaki evini boşaltacak olan Kutan, "Or - An’da evler 200 bin dolarmış. O kadar birikimim yok. Belki mütavazı bir ev alabilirim ama kiraya çıkacağım" dedi 
     ABDULLAH KARAKUŞ Ankara 

     Milletvekili seçilemediği için lojmanlardan taşınmaya hazırlanan SP Genel Başkanı Recai Kutan, Ankara’da kiralık ev aramaya başladı. Başkentte iki evi olduğunu, ancak bunlarda oturamayacağını belirten Kutan, "Bizim öyle fazla bir birikimimiz yok. Olsa olsa biraz zorlanıp bazı şeyleri satarak, mütevazı bir ev alabiliriz. Ama şimdilik kiraya çıkmayı düşünüyoruz" dedi. 
     
     HER TARAF İŞYERİ’ 
     Milli Görüş’ü SP ile 3.5 yıl TBMM’de temsil eden Kutan, 3 Kasım’da partisinin yüzde 2.5’te kalması nedeniyle Meclis’e girme hakkını kaybetti. TBMM lojmanlarındaki evi boşaltmak için hazırlıklara girişen Kutan, siyaset dışı uğraşlarına da yanıt verebilecek bir ev aramaya başladı. Kutan içinde bulunduğu durumu şöyle anlattı "Karanfil Sokak’ta bir evimiz var. Ama orası artık oturulacak gibi değil. Çünkü 17 dairenin ikisi mesken, 15 tanesi işyeri oldu. Bir diğer problemi de, saat 10.00 - 18.00 arası araba girişi yok. Yani yayaya açıldı. Genellikle ulaşım bakımından, park yeri bulma bakımından çok problemli. Kiraya da veremedik." 
     Beysukent’te de bir yazlık yerlerinin olduğunu, onu da boş tuttuklarını ifade eden Kutan, bu evde sadece yaz mevsiminde kaldıklarını belirterek, "Kiraya çıkmak için Yıldız’dan ev bakıyoruz. Çoğu milletvekili arkadaşların büyük ölçüde girdikleri Çukurambar’da bir kooperatif yeri var. Şimdi oraya bakıyorum" dedi. Ev fiyatlarının çok pahalı olduğunu söyleyen Kutan, "Aylık kazanıp neredeyse aylık yiyoruz. Yani şimdi rakamlar büyük" diye yakındı. Or-An’daki evlerin "200 bin dolar" olduğunu vurgulayan Kutan, "Bizim öyle fazla bir birikimimiz yok. Olsa olsa biraz zorlanıp bazı şeyleri satarak mütevazı bir ev alabiliriz" diye konuştu. 
     
     ERDOĞAN AÇIK ARA ÖNDE 
     SP’deki yenilikçilerle beraber AKP’yi kuran ve 3 Kasım’da tek başına iktidara gelen Recep Tayyip Erdoğan’ın tam dört yıl önce, 1 Aralık 1998’de verdiği malvarlığı bildirimiyse, Kutan’ın ne kadar önünde olduğunu ortaya koyuyor. Erdoğan’ın malvarlığı listesinde Bolluca’da 376 metrekare arsa, İstanbul Samandıra’da 1800 metrekare arsa, Rize Güneysu’da 2000 metrekare arsa, 40 milyar lira değerinde yüzde 20 şirket hissesi 1998 değeri , 1998 model Passat araba, 9.5 milyar lira değerinde arsa 1998 değeri ve eşi üzerine kayıtlı altın bilezikle bir adet beşibirlik altın bulunuyor. 
     
     HALEF - SELEF FARKI 
     Erbakan’ın malvarlığıysa, Kutan’la karşılaştırıldığında göz kamaştırıyor Fatih’te 147 ve 65 metrekarelik iki daire, Ankara’da 135 ve 160 metrekarelik iki, Üniversiteler Sitesi’nde bir hisse, İzmit’te 135 ve 2140 metrekarelik iki arsa, Ankara Çayyolu’nda 651 ve 750 metrekarelik iki tarla, Balıkesir Altınoluk’ta 1180, 4480 ve 8440 metrekarelik üç arsa, Altınoluk’ta 215 ve 250 metrekarelik iki yazlık ev, 60 metrekarelik bir ev, Balgat’ta 906 metrekarelik bir bina ve 828 metrekarelik bir arsa, Sinop Uzunyorgancı köyünde 16 parça tarla, Sinop Osmaniye köyünde dört parça tarla ile 574 metrekare arsa, kendisine ait 200E Mercedes, eşine ait 300S Mercedes, kızına ait Opel Vectra ve oğluna ait spor bir Mercedes otomobil, 421 bin dolar, 532 bin İsviçre frangı, 611 bin mark. 
     



 GÜNCEL 




















</TEXT>
</DOC>
