<DOC>
<DOCNO> 105253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sondun03.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül'e doğru New York'lular yeni saldırı bekliyor... 
</HEADLINE>
<TEXT>

     11 Eylül'ün yıldönümü yaklaşırken düzenlenen kamuoyu yoklaması, New Yorkluların önemli bir kısmının, yeni bir saldırı olasılığının çok kuvvetli olduğuna inandıklarını ortaya koydu. 
     Daily News Gazetesi ile bir kamuoyu kuruluşu tarafından yapılan yoklamada yöneltilen soruları cevaplandıranların yüzde 72'si ''yeni bir saldırı beklediklerini'' ifade ederken, ''New York'un diğer Amerikan kentleri kadar güvenli olduğunu'' vurgulamaktan da geri kalmadılar. 
     New Yorklular, bundan sonraki terörist saldırının, bir canlı bomba tarafından ya da bombalı araba kullanılarak yapılacağına inandıklarını ifade ettiler. Biyolojik saldırı bekleyenlerin oranı yüzde 20'yi geçmezken, halkın yüzde 16'sı, kimyasal bir saldırı olabileceğini söyledi. 
     Bu arada, halkın yüzde 71'i, ''New York'un 11 Eylül öncesindeki refah düzeyine geri dönebilmesi için en az 3-5 yıl geçmesi gerektiğini'' vurguladı. 
     
     HALKIN YÜZDE 42'SİNİN RUH SAĞLIĞI YERİNDE 
     Ankete katılanların yüzde 42'si, saldırılardan dolayı herhangi bir psikolojik sorun yaşamadığını belirtirken, yüzde 21'i, bu tür problemler yaşamaya devam ettiklerini söylediler. 
     





</TEXT>
</DOC>
