<DOC>
<DOCNO> 149703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sondun18.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak savaşı Blair'e kaybettiği oyları kazandırdı... 
</HEADLINE>
<TEXT>

     Irak'taki savaşın İngiltere İşçi Partisi'ne kaybettiği oyları yeniden kazandırdığı ve partinin oy oranının bir ay önceki yüzde 34 seviyesinden yüzde 41'e yükseldiği açıklandı. 
     Populus adlı araştırma kurumunun The Times gazetesi için yaptığı araştırmanın sonucuna göre, İşçi Partisi savaştan sonra bu yıl içinde ulaştığı en güçlü noktada çıktı. 
     İngiltere'de yapılacak yerel seçimler ile İskoçya Parlamentosu ve Galler Meclisi seçimlerine iki buçuk hafta kala partinin oylarını artırmayı başarmasının Blair'e büyük rahatlık getireceğini belirten The Times gazetesi, halkın savaş kararını doğru bulanların oranının da yüzde 64'e yükseldiğini açıkladı. The Times, ''savaş kararı yanlıştı'' diyen İngilizlerin oranınınsa yüzde 24'te kaldığını bildirdi. 
     The Times gazetesi, savaş öncesinde oyları Muhafazakar Parti ile aynı seviyeye düşen ve yüzde 34'e oturan İşçi Partisi'nin geçmişteki bütün diğer savaş dönemi iktidarları gibi oy kazandığını hatırlattı. 
     Gazete, Falkland savaşı sırasında Muhafazakar Parti'nin de oylarını 15 puan birden artırarak yüzde 46'lık bir oy oranı yakaladığını hatırlatırken, Blair'in bir tek Kosova savaşı sonrasında böyle bir kazanç sağlayamadığını bildirdi. 
     





</TEXT>
</DOC>
