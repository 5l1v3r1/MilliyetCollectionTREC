<DOC>
<DOCNO> 136737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sondun33.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis ve Blair telefonla görüştü... 
</HEADLINE>
<TEXT>

     AB Dönem Başkanı Yunanistan Başbakanı Kostas Simitis'in, İngiltere Başbakanı Tony Blair ve AB Savunma ve Dış İlişkiler Yüksek Temsilcisi Javier Solana ile Irak krizini konu alan birer telefon görüşmesi yaptığı açıklandı. 
     Yunanistan Hükümet Sözcüsü Hristos Protopapas, yaptığı basın toplantsında, Simitis'in Blair'den olağanüstü AB zirvesi konulu bir mektup aldığını, ancak içeriğinin ''Bir başbakandan diğerine özel'' olduğunu söyledi. 
     Yunan basını, Blair'in içeriği AB üyelerine ve aday ülkelere bildirilen mektupta, ''Hepimiz askeri harekatın en son çare olduğu kanısındayız ama hiçbir üye ülke, gerekirse BM Güvenlik Konseyi'nin otoritesinin korunmasının gereğini gözardı etmemelidir'' diyerek, olağanüstü zirveyi ''torpillediğini'' savundu. 
     Gazeteler, Blair'in dönem başkanı Atina'nın manevra alanını kısıtladığına da dikkati çektiler. 
     Bu arada, Protopapas, Simitis'in AB üyelerine, Pazartesi günü yapılacak olağanüstü zirvenin gündemine ilişkin dün bir mektup gönderdiğini açıkladı. 
     Simitis, basına dağıtılan mektubunda, Irak krizinin yakında yeni ve büyük bir olasılıkla son dönüm noktasına yaklaştığını vurgulayarak, ''Bunun için, BM denetçilerinin Güvenlik Konseyi'ne 14 Şubat'ta sunacakları raporun da ışığında, biraraya gelmemiz ve son gelişmeleri değerlendirmemizin önemli olduğu kanısındayım. Ayrıca, Irak sorununun Ortadoğu barış sürecine etkisi ve nükleer silahların kontrolü konusunu da unutmamamız gerektiğini düşünüyorom'' dedi. 
     Olağanüstü zirveye, BM Genel Sekreteri Kofi Annan'ın da katılacağını kaydeden Simitis, yerel saatle 18.00'de başlayacak zirvenin, 19.30'da çalışma yemeği ile devam edeceğini ve dönem başkanlığının toplantının ardından bir basın toplantısı yapacağını belirtti. 
     Simitis, mektubunda, dönem başkanlığının 18 Şubat'ta üyeliğe kabul edilmiş 10 ülke ve 3 aday ülkeye devlet ya da hükümet başkanı düzeyinde zirveye ilişkin bilgi vereceğini kaydetti. 
     Öte yandan, Protopapas, Atina'nın, zirve toplantısında gelişecek diyalog ve sergilenecek görüşlerden ortak bir tavır oluşturulmasını umduğunu söyledi. 
     





</TEXT>
</DOC>
