<DOC>
<DOCNO> 115624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sonspo02.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Küfür ve kavgada engel tanımıyorlar 
</HEADLINE>
<TEXT>

     Türkiye'de özellikle futbol ve basketbol karşılaşmalarında yaşanan olayların önüne geçebilmek için mücadele verilirken, engelliler basketbol liglerinde yapılan müsabakalarda, hemen her hafta kavga ve küfür olaylarının yaşanması şaşkınlık yaratıyor. 
     Engelliler basketbol liglerinde yaşanan olaylara engel olabilmek için sporculara ve kulüplere en ağır cezaları veren GSGM Ceza Kurulu, 2 sezon önce Tekerlekli Sandalye Basketbol 2. Ligi'nde yer alan İstanbul Dostlukspor'a, hakemlere ve federasyon yönetimine küfür edilmesi nedeniyle, 1 sezon için ligden ihraç cezası verdi. Ancak, buna karşın olayların ardı arkası kesilmedi. 
     Ligde son olarak, Kapadokya Engelliler ile Hatay Dörtyol Özdayanışmaspor arasındaki karşılaşmada büyük olaylar yaşandı. 
     GSGM Ceza Kurulu, hakem ve gözlemci raporlarını değerlendirdikten sonra Kapadokya Engelliler Kulübü'nden Dursun Duru'ya, hakeme küfrederek formasından çekmesi nedeniyle 7 maç, aynı kulüpten Yılmaz Gürler'e, rakibine yumruk atması nedeniyle 4 maç, Hatay Dörtyol Özdayanışmaspor'dan antrenör-sporcu Fevzi Çakmak'a da hakemlere ve seyircilere karşı centilmenlik dışı davranışta bulunduğu gerekçesiyle 4 maç ceza verdi. 
     Karşılaşma gözlemcisinin raporunda, ''Hatay Dörtyol Özdayanışmaspor'dan Fevzi Çakmak, tekerlekli sandalyesinin önünü kaldırarak, seyircilere ve hakemlere, başıyla cinsel organını göstermek suretiyle, spor ahlakı dışında davranışta bulundu'' ifadelerinin yer aldığı öğrenildi. 
     Öte yandan yine aynı ligde Ankara Büyük Başkent ile Samsun Engelligücü arasındaki maçta çıkan olaylarla ilgili dosya, GSGM Ceza Kurulu'nda görüşülüyor. 
     





</TEXT>
</DOC>
