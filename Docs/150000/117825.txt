<DOC>
<DOCNO> 117825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sonspo17.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor'da tek hedef galibiyet... 
</HEADLINE>
<TEXT>

     Kocaelispor, 10 Kasım Pazar günü sahasında yapacağı Denizlispor maçına galibiyet parolasıyla hazırlanıyor. 
     Teknik direktör Güvenç Kurtar, KEV Sefa Sirmen Tesisleri'nde basına kapalı sürdürülen çalışmanın ardından yaptığı açıklamada, Birinci Süper Lig'de 11 haftayı geride bırakırken, bugüne dek tek galibiyet alınmasının takım üzerinde yarattığı olumsuz havayı gidermeye çalıştıklarını söyledi. 
     Denizlispor maçını dönüm noktası kabul ettiklerini de ifade eden Kurtar, ''Futbolcularım maça çok iyi motive oldu, evimizde bize yakışır biçimde oynayacağız. Gücümüzün üzerine çıkarak kazanacağız. Alınacak 3 puan, takımın moralini artıracak ve gelecek haftalara yansıyacaktır'' diye konuştu. 
     Körfez ekibinde, sakatlıkları süren Capone ve Serkan'ın yanısıra cezalı olan kaptan Nuri forma giyemeyecek. Volkan'ın durumu ise maç saatinde belli olacak. 
     





</TEXT>
</DOC>
