<DOC>
<DOCNO> 105978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/guncel/gun04.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Süleymancıların Özal’ı nerede 
</HEADLINE>
<TEXT>

Yeni Özal arayışındaki Süleymancıların oyları cemaatin manevi liderleri sayılan Denizolgun kardeşlerin kavgası yüzünden bölünüyor. Kimileri ANAP, kimileri AKP diyor 
     Tarikatlar seçimde kimi destekliyor 


     Türkiye’nin en kalabalık cemaatlerinden biri olan Süleymancılar, 3 Kasım seçimlerine sorunlu giriyor. Süleyman Hilmi Tunahan’ın kurduğu cemaat, bugün bölünme aşamasına geldi. 
     Cemaatin manevi liderleri konumunda olan Tunahan’ın torunları Arif Ahmet Denizolgun ANAP’tan aday olurken, Mehmet Beyazıt Denizolgun AKP’nin adayı. Birbiriyle konuşmayan iki kardeş, şu an cemaat üzerinde etkili. Ancak cemaatin başında Arif Ahmet Denizolgun görünüyor. 
     
     Yeni Özal arayışında 
     1991 seçimlerinde RP’yi destekleyen, daha sonra merkez sağ partilere yönelen Süleymancılar, 28 Şubat’tan sonra zor bir döneme girdiler. Turgut Özal zamanında rahat bir dönem geçiren Süleymancılar, şimdi yeni bir Özal arayışı içindeler. Çıkış yolu arayan Süleymancılar cemaat, AKP ve ANAP arasında gidip geliyor. 
     AKP’nin kurucular listesinde yer alan ağabey Mehmet Beyazıt Denizolgun, sorularımızı yanıtladı 
     
Cemaatiniz seçimlerde hangi partiye daha yakın 
     İnsanlar bu çağda zorla oy kullanmayacaklardır. Eski devir bitti. Cemaatten AKP’ye de, ANAP’a da oy verecekler olacak. Başka partilere de oy çıkacaktır. Blok oy çıkmaz artık. İnsanlara tahakküm etmek yanlış. Güzellikle insanlar kendi yollarını çizerler. Aksi takdirde seçim yapmaya gerek yok. Kardeşim maalesef zorla, baskı yaparak oy alma peşinde. 
     
Cemaatlerde bir 28 Şubat tedirginliği var. Bunu nasıl karşılıyorsunuz 
     En ufak bir yanlış yapılmıyor. Asla bir partinin devamı değiliz. Son yapılan Erkan Mumcu, Murat Başesgioğlu ve bürokrat transferleri bunu net olarak gösteriyor. Cemaatler çok yıprandıkları için böyle düşünüyor olabilirler. Ancak hiçbir problem olmayacağını garanti ediyoruz. Bu devlet, bu asker bizim. 
     
Kardeşinizle kavganın sebebi siyasi mi 
     Ticari, siyasi ve cemaat içi bir tartışma denebilir. Çok farklı bir insan. O eski tip siyasetçilerden. Ben bunlara karşıydım. O yüzden siyasete girdim. 
     
Peki cemaat size mi, kardeşinize mi yakın 
     Cemaatte görev onda gibi görünüyor. Ben cemaatin istişare murakabe başkanıydım, uzaklaştırıldım.. Ben sadece AKP demiyor, özgürlüğü savunuyorum. 
     
Yerimiz ANAP      Arif Ahmet Denizolgun, cemaatin tavrını şöyle anlattı 
     "Ağabeyim AKP’de. Ben kendisiyle yıllardır görüşmüyorum. Hiçbir cemaatin, dini hassasiyeti olan hiç kimsenin AKP’ye oy vereceğini düşünmüyorum. Ben ANAP’tayım. Diğer cemaatler de Tayyip Erdoğan’ı desteklemeyecekler. Çünkü kendilerini Tayyip Erdoğan’ın temsil edemeyeceğini düşünüyorlar. Fazilet kapatılınca aynı partinin bölündüğünü düşünmüyorum. Hiçbir cemaat Erdoğan’a güvenmez. Nereden oy alacağını da merak ediyorum. Süleyman Efendi’yi sevenler SP’yi de desteklemez. 1991 konjonktüründe desteklenmesini gerektiriyordu, destekledik. Yerimiz ANAP." 
     
Kadiriler parti kurdu      Kadiri Tarikatı ise kendi partisini kurdu. Tarikatı kayınpederinden devralan Haydar Baş, Bağımsız Türkiye Partisi’nin başına geçti. Özellikle Karadeniz bölgesinde yoğun olan tarikat müritlerinin oyları bu partiye gidecek gibi gözüküyor. Ancak Kadirilerin bir başka kolu olan Galip Hasan Kuşçuoğlu’nun tavrının ne olacağı şimdilik bilinmiyor. 
     
     YARIN 

</TEXT>
</DOC>
