<DOC>
<DOCNO> 121470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/guncel/gun10.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk polisi beni hadım edecekti 
</HEADLINE>
<TEXT>

Filistinli hava korsanı’ Fukra, Türk polisinin Konuş yoksa seni hadım ederiz’ tehdidi üzerine itiraf’ ettiğini söyledi 
     DIŞ HABERLER SERVİSİ 

     17 Kasım’da Tel Aviv - İstanbul seferini yapan İsrail havayolları El Al uçağını İstanbul üzerindeyken kaçırma girişiminde bulunmakla suçlanan Filistin asıllı İsrail vatandaşı Tevfik Fukra, Türk polisinin kendisini hadım etmekle tehdit etmesi üzerine hava korsanlığı suçlamasını kabul etmek zorunda kaldığını ileri sürdü. 
     İngiliz The Independent gazetesinin, İsrail’de yayınlanan Ha’aretz gazetesine dayanarak verdiği habere göre, Fukra, uçağı kaçırmaya çalışmadığını söyledi. Ömründe ilk kez uçağa bindiğini kaydeden Fukra, uçak inişe geçtiği sırada koltuğundan kalktığı için hosteslerden biriyle ağız kavgası yaptığını anlattı. 
     
     Tartışma çıktı 
     Fukra şöyle konuştu "Ayağa kalkınca hostes bana bağırdı. Ben de karşılık verdim. Zaten Tel Aviv havaalanında Arap olduğum için öteki yolculara göre fazladan arandım, gereksiz güvenlik sorgusundan geçirildim. Bu yüzden çok kızgındım. Hostesle bağrışmamız ardından yolcu pozundaki sivil giyimli 2 güvenlik görevlisi üzerime çullandı ve beni yere yatırdı." 
     Fukra, Türk polisini kendisini sıkıştırması üzerine "herşeyi itiraf" ettiğini söyledi. Fukra, "Bana, Bizimle işbirliği yapmayanları hadım ediyoruz’ tehdidinde bulundular. Ben de onların duymak istediği şeyleri söyledim ve suçu kabul ettim" diye konuştu. 
     
     



 GÜNCEL 














</TEXT>
</DOC>
