<DOC>
<DOCNO> 110441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur51.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın Portakal heyecanı yarın başlıyor... 
</HEADLINE>
<TEXT>

     Türk Sineması'nın kalbinin 5 gün boyunca atacağı Antalya'da, ''39. Altın Portakal Film Festivali'' için son hazırlıklar tamamlandı. Festival, yarın kortej geçişiyle başlayacak. 
     Her yıl 1-5 Ekim tarihleri arasında düzenlenen ''39. Antalya Altın Portakal Film Festivali''nde bu yıl 7 film yarışacak. 
     Festival, yarın, Cumhuriyet Meydanı'ndaki Atatürk Anıtı'na çelenk konulmasıyla başlayacak, kortej geçişi ise, saat 16.00'da Antalya Büyükşehir Belediyesi önünden başlayarak, Antalya Kültür Merkezi Fuar Alanı içinde son bulacak. 
     Antalya Kültür Merkezi'nde AKM düzenlenecek ve sinema eleştirmenleri Alin Taşçıyan ile Tunca Arslan'ın yöneteceği gala programlarında da, sinemaseverler, izledikleri filmlerin yaratıcılarıyla biraraya gelme fırsatı bulacaklar. 
     
     İLK GALA ''DELİ YÜREK''E 

     Festivalin ilk galası, Osman Sınav'ın yönettiği, Kenan İmirzalıoğlu ve Melda Bekcan'ın başrollerini paylaştığı ''Deli Yürek'' adlı film için düzenlenecek. Filmin kadrosu, 2 Ekim Çarşamba günü izleyicilerle buluşacak. 
     Aynı gün ''Martılar Açken'', ''Sır Çocukları'', 3 Ekim Perşembe günü ''Sarı Günler'', ''Gönlümdeki Köşk Olmasa'', 4 Ekim'de ''Yeşil Işık'' ve ''Uzak'' isimli filmlerin yaratıcıları, sinemaseverlerle biraraya gelecek. 
     Festival filmleri Prestige, Megapol, Cineplex ve Dedeman Aquapark sinemalarında gösterilirken, şehrin 21 ayrı noktasında ve köylerde kurulacak açık hava sinemalarında da, Türk sinemasının sevilen eserleri sinema severlerle buluşacak. 
     Bu yılki teması ''Kültürlerin Buluşması'' olarak belirlenen festival çerçevesinde düzenlenecek ''Sinemanın Renkleri ile Kültürlerin İzdüşümünü Görmek'' bölümünde ise, İsrail'den 3, Yunanistan'dan 4, Kazakistan'dan 2, Azerbaycan'dan 2, Fransa'dan 2, Gürcistan'dan 4, İtalya'dan 3, Filistin'den 2 film gösterime sunulacak. 
     Festival süresince panellerden, açılışlara, sinema gösterimlerinden, sergilere kadar çok sayıda etkinlik düzenlenirken, 3 Ekim gecesi ''Altın Portakal Yaşam Boyu Onur Ödülleri''ne layık görülen sanatçılar, Selda Alkor, Kartal Tibet, İzzet Günay, yapımcı-yönetmen Hulki Saner ile görüntü yönetmeni Kenan Kurt'a ödülleri verilecek. 
     Törende geçen yıl Kerim Avşar'a emanet edilen ''Yıldırım Önal Anı Ödülü'' bu yıl Ahmet Mekin'in olacak. 
     
     HALK JÜRİSİ YÖNETMELİĞE EKLENDİ 

     Ulusal Uzun Metrajlı Film Yarışması'nda genelde sinemacılar ve yazarların oluşturulduğu ana jürinin yanı sıra halkın bağenisinin de yansıtılması amacıyla ''Halk Jürisi'' de çalışmaya başlayacak. 
     Festivalin ana yönetmeliğine de eklenen madde gereğince halk jürisi bu ve bundan sonraki tüm festivallerde görev yapacak. Antalya'da aktif olarak faaliyet gösteren ve tüm meslek örgütlerinin temsilcilerini bünyesinde barındıran Yerel Gündem 21 Kent Konseyi'nin 13 çalışma grubundan 1'er temsilci ile Gençlik, Kadın ve Emekliler meclislerinden seçilecek 2'şer temsilci, 19 kişilik ''Halk Jürisi''ni oluşturacak. 
     Festivalde, büyük jüriyi ise şu isimler oluşturacak 
     Erdoğan Tokatlı Film Yönetmenleri Derneği , Mehmet Dinler Film Yönetmenleri Derneği , Reis Çelik Film Yapımcıları Derneği , Şerafettin Gür Türkiye Sinema Eseri Sahipleri Meslek Birliği , Füsun Demirel Çağdaş Sinema Oyuncuları Derneği Ekrem Bora Sinema Oyuncuları Derneği , Hüseyin Kuzu Sine-Sen , Murat Özer Sinema Yazarları Derneği , Suavi Müzik Eseri Sahipleri Meslek Birliği , Prof. Dr. Sezer Ünlü Anadolu Üniversitesi İletişim Bilimleri Fakültesi Dekanı ve Verenica Divendal KULSAN Vakfı . 
     Bu yıl diğer yıllardan farklı olarak yarışmada dereceye giren film ve sanatçılar, bir gün önce, 4 Ekim tarihinde açıklanacak. Dereceye girenlere ödülleri 5 Ekim'de düzenlenecek törenle verilecek. 
     
     FİLMLER 

     Altın Portakal için yarışacak filmlerin isimleri, yönetmenleri ve oyuncu kadroları şöyle 
Film adı Gönlümdeki Köşk Olmasa 
Yönetmen Elisabeth Rygard 
Oynayanlar Bora Akkaş, Mazlum Çimen, Şebnem Kocatürk, Büşra Bora, Menderes Samancılar, Serra Yılmaz 

Film adı Martılar Açken 
Yönetmen Bülent Pelit 
Oyuncular Meral Oğuz, Umut Ulaş, Ümit Belen, Murat Şen, Haldun Boysan, Ümit Çırak, Özge Uyar, Merih Fırat 

Film adı Sarı Günler 
Yönetmen Ravin Asaf 
Oyuncular Mohammed Elhassan, Şamal Abdullah, Nur Sürer, Sahdra Stella 

Film Adı Sır Çocukları 
Yönetmen Aydın Sayman, Ümit Cin Güven 
Oyuncular Fırat Tanış, Halil İbrahim Aras, Özgü Namal, Mehmet Ali Alabora, Nur Sürer, Aslan Kaçar, Volga Sorgu, Mustafa Uğurlu 

Film adı Uzak 
Yönetmen Nuri Bilge Ceylan 
Oyuncular Muzaffer Özdemir, Mehmet Emin Toprak, Zuhal Gencer Erkaya, Nazan Kırılmış, Ebru Yapıcı, Feridun Koç, Fatma Ceylan 

Film adı Yeşil Işık 
Yönetmen Faruk Aksoy 
Oyuncular Hülya Avşar, Kenan Işık, Haldun Dormen, İlker İnanoğlu, Sema Atalay, Serra Yılmaz, Olgun Şimşek, Çolpan İlhan, Eşref Kolçak, Behzat Uygur, Süheyl Uygur, Deniz Akkaya, Yasemin Kozanoğlu, Güzide Duran, Arzu Pavlova 

Film adı Deli Yürek - Bumerang Cehennemi 
Yönetmen Osman Sınav 
Oyuncular Kenan İmirzalıoğlu, Melda Bekcan, Sleçuk Yöntem, Oktay Kaynarca, Haluk Kurtoğlu, Bülent Kayabaş, Zara 


     
</TEXT>
</DOC>
