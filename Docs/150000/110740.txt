<DOC>
<DOCNO> 110740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sondun11.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İki Almanya'nın birleşmesi kutlamaları başladı... 
</HEADLINE>
<TEXT>

     İki Almanya'nın birleşmesinin 12. yılı başkent Berlin'de kutlanmaya başladı. 
     Berlin eyaletinin Federal Eyalet Temsilciler Meclisi'nin Bundesrat dönem başkanlığını yürütmesinden dolayı Berlin'de düzenlenen etkinlikler kapsamında yarın da, 22 aydan bu yana restore edilen tarihi Brandenburg kapısının üzerindeki örtü törenle kaldırılacak. 
     Alman modacı Willy Bogner 60 yarın TSİ 21.40'da bir balonla Brandenburg kapısının üzerine gelecek ve bir iple kapının üzerine inerek, örtünün üzerindeki büyük fermuarı açacak. 
     Gösteriyi izleyecek olan ABD'nin eski Başkanı Bill Clinton ve Berlin Eyaleti Başbakanı Klaus Wowereit, daha sonra ikiye ayrılan örtüyü iplerle kapının her iki yanına çekecekler. 
     Gösteriyi izlemek üzere davet edilen 1000 kişi arasında Cumhurbaşkanı Johannes Rau, Federal Meclis Başkanı Wolfgang Thierse, Başbakan Gerhard Schröder de bulunuyor. Eski SSCB'nin son devlet başkanı Mihael Gorbaçov'un da davetliler arasında olması bekleniyor. 
     Birleşme kutlamaları kapsamında bugün ve yarın Brandenburg kapısının her iki yanındaki meydan ve caddelerde çeşitli etkinlikler düzenlenecek. Yarınki kutlamalar TSİ 11.00'dü Berliner Dom kilisesinde yapılacak ayin ile başlayacak. 
     İki Almanya'nın birleşmesinin sembolü olarak görülen Brandenburg kapısı yaklaşık 200 yıl önce yapılmış, 2. Dünya Savaşı sırasında hasar görmüştü. 
     Savaştan sonra restore edilen Brandenburg kapısı, iki Alman devletinin mevcut olduğu 1989 yılına kadar Batı ve Doğu Berlin arasındaki en önemli sınır kapısını oluşturuyordu. Brandenburg kapısı, iki Almanya'nın birleşmesinden sonra da ülkede birleşmenin sembolü haline geldi. 
     





</TEXT>
</DOC>
