<DOC>
<DOCNO> 107724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/sondun01.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Paul McCartney'den ''acayip'' besteler... 
</HEADLINE>
<TEXT>

     Yaklaşık otuzbir yıl önce dağılan efsanevi İngiliz popüler müzik grubu Beatles'ın üyesi Paul McCartney, dünyanın 35 yıldır hiç duymadığı ''acayip'' bestelerini ilk kez yayınlayacak. 
     1967'de ''Sergeant Pepper Album''u hazırladıkları sırada kaydettikleri 14 dakikalık ''Carnival of Light Şenlik Işığı'' isimli parça öyle tuhaf kaçmış ki, ''Beatles Sound''una aykırı düşer diye yayınlanmamış. Sadece Londra'daki ''avangard'' müzik festivalinde bir kez çalınmış. 
     Beatles bestelerinin prodüktörlerinden George Martin, haberi bugün yayımlayan Sunday Times gazetesine, şunları söyledi 
     ''O zamanlar, her türlü garabetin salındığı festival ortamında belki uygun olan bu besteyi 'normal' Beatles besteleri arasında yayınlamayı uygun görmemiştik.'' McCartney, 14 dakikalık Carnival of Light'ı, 4 yıl önce kaybettiği eşi Linda'nın fotoğraflarının yer alacağı ''fotofilmin'' müziği olarak kullanacak. 
     





</TEXT>
</DOC>
