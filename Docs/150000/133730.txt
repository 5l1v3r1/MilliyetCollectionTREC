<DOC>
<DOCNO> 133730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sontur23.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan Sarıkamış'ta... 
</HEADLINE>
<TEXT>

     Genç Parti GP Genel Başkanı Cem Uzan, ''AK Parti Genel Başkanı Recep Tayyip Erdoğan'ın da TBMM'ye girmesini ve Başbakanlık makamında oturup, sorumluluk taşıyan bir pozisyonda olmasını istiyorum'' dedi. 
     Uzan, Doğu Anadolu illerini kapsayan bir haftalık gezisinin ikinci gününde, Cıbıltepe'de kayak yaptı. Daha sonra Sarıkamış Lisesi'ni ziyaret eden Uzan, ilçedeki ''Çay evleri''ne giderek, vatandaşlarla sohbet etti. 
     Cem Uzan, gazetecilerle yaptığı sohbet toplantısında, Yüksek Seçim Kurulu'nun YSK AK Parti Genel Başkanı Erdoğan'ın parti üyesi olamayacağını 2002 Ocak ayında açıklamasına rağmen bazı ısrarların sürdüğünü ifade ederek, şunları söyledi 
     ''Bu ay içerisinde Erdoğan'ın genel başkan olamayacağına karar veren YSK, Anayasa Mahkemesi'nin kararına bağlı olmadan bu kararı aldı. Dün gelen bilgiye göre, değişik yörelerden vatandaşlar seçimlerle ilgili başvurularda bulunuyorlar. Onların hukuki dayanakları da şu şekilde oluşuyor Ocak 2002'de Anayasa Mahkemesi Erdoğan için parti üyesi olamaz kararı veriyor. O gün üye olamayan Tayyip bey, Genel Başkan da olamaz... Hukukçuların bakacağı bir olay. Bilemiyorum ne çıkar, ne çıkmaz. Ama ben her şeyden önce Tayyip beyin de TBMM'ye girmesini ve Başbakanlık makamında oturup, sorumluluk taşıyan bir pozisyonda olmasını istiyorum.'' 
     
     ''ŞAPKA ÇIKARMAK LAZIM...'' 
     Kış turizmi açısından Sarıkamış'ın Bodrum ve Marmaris olma potansiyeline sahip bulunduğunu kaydeden Uzan, kış sporları ve kış turizminin özellikle Kars, Erzurum, Ağrı, Iğdır ve Ardahan bölgesinde geliştirilebileceğini anlattı. Uzan, şöyle devam etti 
     ''Yolu olmayan bir Olimpiyat Stadı'na harcanan paralar var. Olimpiyat Komitesi aldığı parayı kış turizmine harcasa, kış olimpiyatları altyapısı için bir çalışma yapsa, kış olimpiyatlarını getirebiliriz. Çünkü kış olimpiyatlarını almak yaz olimpiyatlarını düzenlemekten nispeten kolay. Davos'ta tanıtım için para harcayan devlet, o parayı burada harcasa hem tanıtım olur, hem de kalıcı bir yatırım olacağı için tekrar tekrar ülkeye fayda sağlar. Devlet şu anda buraya sahip çıkmıyor ve göç oluyor. Biz de göç ederdik. Bu zor şartlarda yaşayan insanlara şapka çıkarmak lazım.'' Uzan, parti çalışmalarına değinerek, 146 yeri gezerek Türkiye'nin sorunlarını yerinde gördüğünü belirtti ve gezilerine devam edeceğini bildirdi. 
     ''Birçok konuda solculardan daha solcuyuz, bazı konularda sağcılardan daha sağcıyız'' diye konuşan Uzan, merkezde bir parti olduklarını ve kaliteli çağdaş yaşam isteyen tüm insanları partiye beklediklerini söyledi. 
     Cem Uzan'ın eşi Alara Uzan da, köylerden, ilçe okullarında yapılan deneme sınavlarına katılmada ulaşım yönünden zorluk çektiklerini belirten öğrencilere yardım sözü verdi. 
     





</TEXT>
</DOC>
