<DOC>
<DOCNO> 148560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sondun40.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tikrit'teki çarpışmalar diğer kentlerdeki gibi olacak 
</HEADLINE>
<TEXT>

     ABD ordusu, Irak Devlet Başkanı Saddam Hüseyin'in doğum yeri Tikrit'teki çarpışmaların, diğer Irak kentlerindeki gibi olacağını bildirdi. 
     Katar'daki Amerikan Merkez Komutanlığı'nda görevli Tuğgeneral Vincent Brooks, düzenlediği basın toplantısında, ''Buradaki herhangi bir çarpışmanın, diğer kentlerdekilere benzeyeceğini umuyoruz'' dedi. 
     Brooks, Tikrit'te Saddam'a bağlı güçlerin, kitle imha silahı kullanabileceğini ve hala bir tehdit oluşturduklarını söyledi. 
     Başkent Bağdat'ta Saddam Hüseyin liderliğindeki yönetimin kontrolü kaybettiğini belirten Brooks, Irak halkının, Saddam devrinin sona erdiğini gördüğünü kaydetti. 
     Brooks, Irak'ın büyük bölümünün baskıdan kurtulduğunu belirterek, ''Başkent de, rejimin kontrolü olmayan bölgeler listesine eklendi'' dedi. 
     Müttefiklerin, diğer kentlerde direnişle karşılaşabileceği olasılığını göz önünde bulundurduğunu ve Iraklı yetkililerin kaçmasını engellemek için Tikrit'ten Bağdat'a giden yolları kapattığını söyledi. 
     Tuğgeneral Vincent Brooks, Cumhuriyet Muhafızları ve milislerin, petrol merkezleri Musul ve Kerkük'ü ellerinde tuttuğunu da sözlerine ekledi. 
     





</TEXT>
</DOC>
