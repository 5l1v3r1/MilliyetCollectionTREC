<DOC>
<DOCNO> 105951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/sontur12.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fikret Ünlü CHP'ye katıldı... 
</HEADLINE>
<TEXT>

     Eski Devlet Bakanı Fikret Ünlü ve eski İstanbul Sanayi Odası İSO Başkanı Memduh Hacıoğlu düzenlenen bir törenle CHP'ye katıldı. 
     Törende, CHP genel merkezine Ünlü ve Hacıoğlu ile birlikte gelen eski Devlet Bakanı Kemal Derviş de hazır bulundu. 
     CHP Genel Başkanı Deniz Baykal, törende yaptığı konuşmada, partiye son günlerde gerçekleşen katılımların simgesel bir anlamı bulunduğuna işaret ederek Türkiye'de yeni bir oluşumu, şekillenmeyi gerçekleştirmeye çalıştıklarını söyledi. Fikret Ünlü'nün eski bir CHP'li olduğunu, daha sonra sosyaldemokrat çizgisini DSP'de sürdürdüğünü vurgulayan Baykal, ''CHP'ye yakışan bir siyaset adamıdır. Sosyaldemokrat saygın bir isim olarak tekrar CHP'de görmek bizi mutlu etmektedir'' dedi. 
     Baykal, Memduh Hacıoğlu'nun da sosyal duyarlılıkları gözardı etmeyen, saygın bir işadamı olduğunu ifade ederek, ''Çağdaş sosyaldemokrat bir parti olarak CHP'nin saygın, değerli işadamlarının katılımına ihtiyacı var'' dedi. 
     
     ''SOSYALDEMOKRAT TOPARLANMA CHP'DE OLACAK'' 

     Sosyaldemokrat hareketin kalıcı bütünleşmesinin bir türlü gerçekleştirilemediğini ifade eden Baykal, sözlerini şöyle sürdürdü 
     ''Çalkantılı bir siyaset yaşamı içinde inişli-çıkışlı, sosyaldemokrat kadroların değişik yerlere savrulduğu dönemleri hep yaşayarak gördük. Ama bunu aşmak Türkiye siyasetini toparlamak, bütünleştirmek istiyoruz. Bu doğrultuda hepimize görev düştüğü inancındayım. Biz CHP olarak böyle bir gelişimi gerçekleştirmek konusunda kendimizi özellikle sorumlu, yükümlü sayıyoruz. 
     Sosyaldemokrat siyasetin, onun ötesinde Türkiye siyasetinin temel çatısı olarak CHP, Türkiye siyasetinin toparlanması konusunda öncelikle görevli olmalıdır.'' Güçlü, saygın, etkili bir sosyaldemokrat oluşuma Türkiye'nin ihtiyaç duyduğunu kaydeden Baykal, ''Gerçek sosyaldemokratların toparlanma merkezi olarak CHP, bir kez daha ortaya çıkıyor'' diye konuştu. 
     
     ÜNLÜ'NÜN SÖZLERİ 

     Fikret Ünlü de konuşmasında tekrar CHP'de bulunmaktan mutluluk duyduğunu ifade ederek, ''Erdal İnönü'nün kulaklarını çınlatmak isterim, SODEP genel başkanıyken partinin yaşını sorduklarında, 2-3 yaşında olduğunu söylemekten sıkıldığını belirterek, 'keşke CHP'de hep beraber olabilsek de yaşı sorulduğunda 70-80 diyebilsem' derdi. Şimdi ben Genel Başkanımız Deniz Baykal'a 80 yıllık bir partinin genel başkanı olarak bakıyor ve bunun heyecanını duyuyorum'' diye konuştu. 
     Ünlü, siyasette çalkantılı bir dönem yaşandığını ve küskünlükler, kırgınlıklar hatta kopmalar olduğunu belirterek, ''Şimdi Sayın Derviş'in dediği gibi gönül birliği, fikir birliği içinde genel başkanımızın etrafında toparlanabilirsek, tek başına iktidar olabiliriz diye düşünüyorum'' dedi. 
     Memduh Hacıoğlu da Türkiye'nin en saygın, en köklü siyasi kuruluşuna katılmaktan onur duyduğunu ve sosyaldemokrat kimliğinin 35 yıl öncesine dayandığını söyledi. 
     Hacıoğlu, Türk insanının insanca yaşadığı çağdaş bir Türkiye'yi amaçladığını ifade etti. 
     Hacıoğlu'nun konuşmasının ardından Baykal, yanında oturan Kemal Derviş'e dönerek, ''Kemal senin de söyleyeceklerin vardır, sonra 'konuşturmuyorlar' diye şikayet ediyorlar'' dedi. 
     Bu sözler üzerine gülümseyen Derviş de eklenecek bir şeyi bulunmadığını ancak çok mutlu olduğunu, bir dinamizm yakalandığını belirterek, Ünlü ve Hacıoğlu'na ''hoşgeldiniz, ben de sizden birkaç gün önce geldim ama...'' dedi. 
     





</TEXT>
</DOC>
