<DOC>
<DOCNO> 135783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sontur12.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye İSAF'ın komutasını Pazartesi devrediyor... 
</HEADLINE>
<TEXT>

     Afganistan'da görev yapan Uluslararası Güvenlik Destek Gücü'nün İSAF liderliğini 20 Haziran'dan itibaren sürdüren Türkiye, 10 Şubat Pazartesi günü komutayı Almanya ve Hollanda'ya devredecek. 
     Edinilen bilgiye göre, Kabil'de düzenlenecek devir teslim törenine katılmak üzere 9 Şubat Pazar günü Ankara'dan hareket edecekler arasında, Milli Savunma Bakanı Vecdi Gönül'ün yanı sıra Genelkurmay Başkanlığı'ndan bir grup ile Dışişleri Bakanlığı Ortadoğu Dairesi Genel Müdürü Tahsin Burcuoğlu başkanlığında bir heyet bulunuyor. 
     Tören için son hazırlıkların hemen hemen tamamlandığı belirtilirken, törene Alman ve Hollanda savunma bakanlarının yanı sıra Afganistan Devlet Başkanı Hamid Karzai'nin de katılması bekleniyor. 
     Törenin ardından, heyet, İSAF komutanı Tümgeneral Hilmi Akın Zorlu ile birlikte aynı gün Türkiye'ye dönecek. 
     Bu arada, bölgedeki Türk askerinin geri dönüş süreci sürerken, devir teslim töreninin ardından Kabil ve çevresinde 182 askerin devriye nöbeti görevi yapmaya devam edeceği belirtildi. 
     Öte yandan, Afgan makamları, İSAF komutanı Tümgeneral Zorlu ve 6 subaya İSAF liderliği sırasında gösterdikleri başarı nedeniyle madalya verdi. 
     





</TEXT>
</DOC>
