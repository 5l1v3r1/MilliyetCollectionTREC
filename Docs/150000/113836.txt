<DOC>
<DOCNO> 113836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/spor/spo20.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
HABER TURU 
</HEADLINE>
<TEXT>

Öztek’e şok ceza      GSGM Merkez Ceza Kurulu, Judo Federasyonu Başkanı İbrahim Öztek ve sınav kurulu üyeleri Lemi Bağdattılar, Neşe Altay ve Melih Toprakçı’ya 1’er yıl hak mahrumiyeti cezası verdi. 21 Nisan’daki aikido dan sınavında Öztek başkanlığındaki kurulun başarısız olan 9 kişiye sonradan dan verdiği tespit edildi. Yönetmelik gereği 6 ayın üzerinde ceza alanlar başkanlık yapamıyor. 
     
"Trapattoni çek git"      İTALYAN basını, Galler karşısında alınan yenilgiyle Teknik Direktör Giovanni Trapattoni’nin kredisini doldurduğunu savundu ve istifaya davet etti. La Gazzetta dello Sport "Bize Zoff’tan başkası kalmıyor", Corriere dello Sport "Trap’ın ayağı kaydırılıyor" başlıklarını atarken, Tutto Sport her zamanki gibi sert bir dille "Trapattoni Çek Git " manşetini attı. 
     
Bu aktivide kaçmaz      İSTANBUL halkının spor kültürünü yükseltmek ve sağlıklı bir fizik yapısına kavuşturmak maksadı ile Gençlik ve Spor İl Müdürlüğü tarafından organize edilen "100’lerden 100 binlere" spora katılım projesi tüm hızıyla sürüyor. Florya Polat Rönesans Oteli yanındaki Yeşilyurt parkurundaki çalışmaların tanıtımı Spor Bakanı Erdoğan Toprak, spor grupları ve halkın katılımı ile yarın sabah saat 08.00’de yapılacak. 
     
Taylar kapışıldı      TİGEM Karacabey Tarım İşletmesi Müdürlüğü yetiştirmesi 16 safkan Arap tayı dün Veliefendi Hipodrumu’nda yapılan açık artırma ile satıldı. Kıran kırana geçen satışlarda 2000 doğumlu Arap tayları toplam 1 trilyon 605 milyar liraya yeni sahiplerinin oldu. Bumincan Batyskaf - 53. Cahide isimli erkek tayı Hüsnü Ayık 191 milyar liraya alırken, Kaşgar Sülo - 15.Malike , 161 milyar liraya Hasan Şer’in oldu. 
     
Barthez’e polis sorgusu      MANCHESTER United’ın kalecisi Fabian Barthez polis tarafından sorgulandı. Fransız file bekçisi, Leeds United’lı bir taraftarın bir ay önce oynanan maçta Barthez’in kendisine plastik bir su şişesiyle vurduğu yolunda yaptığı suçlama nedeniyle sorgulandı. Maçı engelliler bölümünde seyreden Colin Richmond’un iddiası üzerine açılan soruşturmanın süreceği bildirildi. 
     
Agassi terledi      ABD’Lİ raket Andre Agassi, Madrid Tenis Turnuvası’nda çeyrek finale çıkarken zorlandı. Tecrübeli raket, ev sahibi ülkeden Feliciano Lopez’i 7 - 6, 6 - 7 ve 7 - 5’lik setlerle mağlup ederek, tie - break sonunda da olsa ismini çeyrek finale yazdırmayı başardı. 
     
6. Adam yine dopdolu      İLK sayısından itibaren basketbolseverlerin büyük ilgiyle takip ettikleri ve bu ilgi sayesinde tirajı on bine çıkan 6. Adam Basketbol Dergisi’nin 9. sayısı da bomba gibi haberler ve yazılarla çıktı. Dergiyi abone olmak isteyen okurlar 0216 357 40 23 nolu telefondan yararlanabilirler. 
     



 SPOR 


































</TEXT>
</DOC>
