<DOC>
<DOCNO> 128928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sonspo18.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da takım kaptanı Fatih... 
</HEADLINE>
<TEXT>

     Trabzonspor'da, takım kaptanlığı görevine Fatih Tekke getirildi. 
     Gaziantepspor'a transferinden sonra bu sezon ligin 4. haftası öncesinde bordo-mavili takımla anlaşarak yeniden yuvasına dönen Fatih Tekke, sezon öncesinde takım kaptanlığı görevine getirilen Gökdeniz'den görevi devraldı. 
     Teknik direktör Samet Aybaba, Gökdeniz'in isteği yönetim kurulunun da onayıyla birlikte, takım kaptanlığına Fatih'i getirdiklerini bildirdi. 
     Aybaba, şöyle devam etti 
     ''İlk yarı oynanırken Gökdeniz, takım kaptanlığının Fatih Tekke'ye verilmesi konusunda bize bir istekte bulundu. Biz de bu isteğin yerine getirilmesinin ikinci yarının hemen başında uygun olacağını düşündük ve yönetim kurulumuzun onayıyla birlikte Trabzonspor'da takım kaptanlığına Fatih'i getirdik. Trabzonspor'a yeni kaptanımız hayırlı olsun.'' Trabzonspor'da takım kaptanlığına getirilen Fatih de, Gökdeniz'in büyük bir olgunluk gösterdiğini belirterek, ''Elele Trabzonspor'u zirveye taşımak için elimizden geleni yapacağız. Kimse aramıza nifak tohumları sokmasın. Biz bu işten ekmek yiyoruz. Trabzonspor'un başarısı için birbirimize destek olmamız şart'' diye konuştu. 
     Gökdeniz ise kaptanlığı Fatih'e gönülden verdiğini ifade ederek, ''Bu konuda bir rahatsızlık duymuyorum. Fatih benim büyüğüm. Önemli olan Trabzonspor'un başarısı'' dedi. 
     Bordo-mavili takımda ikinci kaptanlık görevini ise Hüseyin sürdürecek. 
     





</TEXT>
</DOC>
