<DOC>
<DOCNO> 118749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/guncel/gun12.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Vize harcı şoku 
</HEADLINE>
<TEXT>

Hollanda, vize harçlarına büyük zam yapmaya hazırlanıyor. En düşük vize harcı, 430 euroya çıkıyor. Bu ülkede yaşayan Türkler, karara tepki gösterdi 
     ERGUN KULA Rotterdam 

     Hollanda hükümeti, vize harçlarını büyük oranda artırmayı planlıyor. Daha önce 12 yaşından büyük kişilerden bir yıllık vize için alınan 56 euroyu mayısta 258 euroya çıkaran hükümet, söz konusu meblağı 1 Ocak 2003’ten itibaren 430 euroya yükseltiyor. 
     Hükümetin bu girişimi, ülkede yaşayan Türkler arasında büyük tepkiye neden oldu. Hollanda’daki Türkler için Danışma Kurulu IOT ve Azınlıklar Danışma Kurulları LOM , Meclis Adalet Komisyonu’na mektup göndererek, zam girişiminin durdurulmasını istedi. Uygulamayı "adaletsizlik" olarak nitelendiren kurum sözcüleri, artışın kabul edilemez olduğunu vurguladı. 
     
     Uygulamaya isyan 
     Bu arada, aile birleşimi çerçevesinde süresiz olarak Hollanda’ya gelmek isteyenlerden alınan vize ücretinin de artırılacağı öğrenildi. Mayıstan önce 12 yaşından büyüklerin ödediği 226 euronun mayısta 539 euroya çıkarılmasının ardından, bu kez rakamın 890 euroya yükseltilmesi gündeme geldi. 
     IOT Başkanı Ayhan Tonca ise uygulamaya isyan ederek, şunları söyledi "Harçlar, daha mayısta yüzde 100 - 500 arasında artırıldı. Yeni zamları engellemek için yakında Adalet Komisyonu üyeleri ve parti liderleriyle görüşeceğiz." 
     



 GÜNCEL 















</TEXT>
</DOC>
