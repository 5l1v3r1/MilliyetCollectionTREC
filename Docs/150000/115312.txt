<DOC>
<DOCNO> 115312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sontur18.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜYAP Kitap Fuarı açıldı... 
</HEADLINE>
<TEXT>

     TÜYAP Tüm Fuarcılık Yapım A.Ş'nin düzenlediği ''TÜYAP 21. İstanbul Kitap Fuarı'' bu yıl Beylikdüzü'nde ''Art-İst 2002 12. İstanbul Sanat Fuarı'' ve İnterpro işbirliğiyle düzenlenen ''Bilişim Outlet-Bilgisayar, İletişim ve Dijital Teknolojiler Tüketici Günleri Fuarı'' ile ''Kültür Fuarı'' adı altında açıldı. 
     Beylikdüzü TÜYAP Fuar Merkezi'nde düzenlenen açılış töreninde konuşan TÜYAP Yönetim Kurulu Başkanı Bülent Ünal, fuarın 21 yıldır devam etmesinin Türkiye'de önemli bir kavram olan ''istikrar'' kavramı içinde ele alınması gerektiğini vurguladı. 
     Ünal, ''Bu 21 yıllık macerada arada zıplama taşları vardı. Birini de bu yıl yaşadı ve artık kendi evine geldi. Fuar artık burada kendi evinde kimliğini geliştirerek önemli bir yere gelecek'' diye konuştu. 
     Fuarı düzenlemeye ilk başladıkları yıllarda bütün göstergelerin olumsuz olduğunu ancak zamanla bu fuarın kültür yaşamında önemli bir eksikliği giderdiğini vurgulayan Ünal, fuarın yeni merkezinde sahip olduğu alt yapı imkanlarıyla daha da büyüyüp serpileceğini ifade etti. 
     Aynı kapsamda düzenlenen diğer iki fuara da değinen Ünal, fuarı izleyen genç kitlenin hayatlarında hiç plastik sanatları görmemiş olsa da burada görme imkanına kavuşacağını, ayrıca günümüzde sanal kitap, sanal müze kavramlarıyla kültür sanatın bir başka boyutunu oluşturan bilişim teknolojilerini göreceklerini sözlerine ekledi. 
     Kitap Fuarı Onur Yazarı, şair İlhan Berk de, onur yazarı seçilmekten duyduğu mutluluğu belirterek, şiirin kendisi için önemini anlattı. 
     ''Art-İst 2002 Eleştirmen Onur Ödülü'' sahibi Ahmet Oktay da, aynı zamanda bir şair olduğunu ama bu ödülün kendisine verilmesinin yadırganmaması gerektiğıini ifade ederek, ilk gençliğinden beri resimle iç içe olduğunu dile getirdi. 
     Altan Öymen ve Ercan Karakaş'ın da aralarında bulunduğu kültür sanat dünyasından çeşitli isimlerin katıldığı törenin ardından fuarların açılışı İlhan Berk, Ahmet Oktay ve yazar Server Tanilli tarafından kitap fuarının kurdelesi kesilerek gerçekleştirildi. 250 yayınevi ve 60'ın üzerinde sivil toplum kuruluşunun standının bulunacağı bu yıl ki fuarda düzenlenen 141 kültür ve edebiyat etkinliğine yaklaşık 500 yazar, sanatçı, bilim adamı, gazeteci ve politikacı konuşmacı olarak katılacak. 
     Bu yıl ki ana teması ''Buluşmalar'' olan fuarda ayrıca çeşitli müzik dinletileri, tiyatro gösterileri de yer alacak. 
     ''TÜYAP 21. İstanbul Kitap Fuarı''nda, Rusya'dan Antonina Sverçevskaya, Svedlana Uturgauri, Yunanistan'dan Herkül Millas, Alexis Heraclides, İrlanda'dan Gleen Meade, Ermenistan'dan Silva Gabudikyan, İtalya'dan Ferdinando Camon, Makedonya'dan Luan Starova da konuk yazarlar olarak katılarak okurlarıyla buluşacak. 
     Bu yıl 2 milyon lira olarak belirlenen fuar ücreti öğrenci ve öğretmenlerden alınmıyor. İETT tarafından hafta içi her saat başı, hafta sonu yarım saatte bir Üst Bostancı, Üsküdar Şemsipaşa, Kadıköy İDO önü, Taksim AKM, Mecidiyeköy, Beşiktaş İskele önü ve Bakırköy Özgürlük Meydanı'ndan fuar alanına otobüs servisleri düzenleniyor. 
     





</TEXT>
</DOC>
