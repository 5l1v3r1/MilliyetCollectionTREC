<DOC>
<DOCNO> 142506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sonspo16.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe şut çalışması yaptı... 
</HEADLINE>
<TEXT>

     Fenerbahçe, 15 Mart Cumartesi günü deplasmanda Elazığspor ile yapacağı lig maçının hazırlıklarını, bugün gerçekleştirdiği tek antrenmanla sürdürdü. 
     Teknik sorumlu Oğuz Çetin yönetiminde, Samandıra Tesisleri'nde gerçekleştirilen ve yaklaşık 1.5 saat süren idmanda,sarı-lacivertli takım, ağırlıklı olarak şut çalışması yaptı. Neşeli bir ortamda geçen antrenmanda birbirleriyle şakalaşan ve espriler yapan futbolcuların derbi maç yenilgisinin moral bozukluğunu üzerlerinden attığı görüldü. 
     Özellikle Fatih Akyel, esprileriyle zaman zaman takım arkadaşlarını güldürdü. Fatih, şut çalışması sırasında gol attıktan sonra koşarak, Beşiktaş'ın Rumen futbolcusu Maldarasanu'nun adını anıp, ''Maldarasanu'' diye bağırdı. 
     Çalışmada futbolcular gol atabilmek için birbirleriyle iddialaşarak, hırslı bir antrenman yaptı. 
     
     GOLCÜLERE ÖZEL ÇALIŞMA 
     Teknik sorumlu Oğuz Çetin, takımın gol sıkıntısı nedeniyle Elazığspor maçı öncesi hücum oyuncularına özel bir çalışma uyguladı. 
     Sarı-lacivertli futbolcular, takım halinde eltopu oynayıp pas çalışması yaptıktan sonra Serhat, Tuncay, Rebrov ve Beschastnykh'i takımdan ayrı tutan Çetin, idmanın sonuna dek bu oyunculara kaleyi karşıdan ve çaprazdan gören noktalardan top sürdürerek bol bol şut attırdı. Çetin, zaman zaman da bu futbolculara taktiksel bilgiler verdi. 
     
     YUSUF KATILMADI 
     Sarı-lacivertli takımın antrenmanında, sakatlıkları bulunan Yusuf, Ali Akdeniz ve Steviç yer almadı. 
     Kulüp doktoru İsmail Başöz, Yusuf'un arka adalesinde sertleşme olduğunu ve bu futbolcunun antrenmana çıkmasına kendisinin izin vermediğini belirterek, ''Riske etmemek için tedavi görmesini uygun buldum. Tedavisini maç gününe kadar sürdüreceğiz'' diye konuşurken, Ali Akdeniz'in de ayak bileğindeki burkulma nedeniyle salonda tedavi olduğunu dile getirdi. 
     Dizinde ağrıları bulunan Ceyhun ise idmana çıkarken, sakatlığına dikkat ederek çalıştı. 
     
     YOLCULUK YARIN 
     Sarı-lacivertli takım, Elazığspor maçı için yarın özel uçakla yola çıkacak. 
     Türk Hava Yolları Elazığ uçak seferlerinin durdurulması nedeniyle sarı-lacivertli kafile, Malatya'ya giderek buradan karayoluyla Elazığ'a geçecek. 
     
     YILDIRIM İSVİÇRE'DE 
     Bu arada Fenerbahçe Kulübü Başkanı Aziz Yıldırım'ın, Ortega sorununu çözmek için FIFA yetkilileriyle görüşmeler yapmak üzere İsviçre'ye gittiği bildirildi. 
     Yıldırım'ın, Arjantinli futbolcu konusundaki çözümsüzlüğü ortadan kaldırarak Türkiye'ye döneceği kaydedildi. 
     





</TEXT>
</DOC>
