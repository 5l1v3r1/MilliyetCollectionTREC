<DOC>
<DOCNO> 137078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sondun05.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Rum Kesimi sandık başında... 
</HEADLINE>
<TEXT>

     Kıbrıs Rum kesiminde ''başkanlık'' seçimi yapılıyor. 
     Aralarında Rum yönetimi lideri Glafkos Klerides'in de bulunduğu 10 adayın yarıştığı seçimde, oy verme işlemi saat 07.00'da başladı ve saat 17.00'da tamamlanacak. Ancak sandık görevlisinin gerek görmesi durumunda oy verme işlemi saat 21.00'a kadar uzatılabilecek. Oy verme işlemlerine 12.00'dan 13.00'a kadar ara verilecek. Seçimde, kayıtlı 476 bin 345 seçmen 1107 sandıkta oy kullanacak. 
     Seçimin ilk sonuçlarının 18.00-19.00 arası, nihai sonuçların ise saat 23.00 dolayında alınması bekleniyor. 
     Kuzey Kıbrıs Türk Cumhuriyeti'nden bir grup gazeteci de seçimleri ve adayların oy verme işlemlerini izlemek üzere bu sabah Kıbrıs Rum kesimine geçti. 
     Seçimin, Rum yönetimi lideri Klerides ile Demokratik Parti DİKO Başkanı ve komünist AKEL partisi ile Sosyal Demokratlar Hareketi KİSOS tarafından desteklenen Tasos Papadopulos arasında geçmesi bekleniyor. Bugünkü seçimde yüzde 50'nin üzerinde oy alan aday çıkmaz ise en çok oyu alan iki aday arasında haftaya Pazar günü yeniden seçim yapılacak. 
     Seçim nedeniyle yapılan anketlerde, Tasos Papadopulos, Klerides'in önünde yer aldı. Yine anketlerden çıkan sonuçlara göre, seçimin ikinci tura kalmasına kesin gözüyle bakılıyor. 
     Seçimlerde öne çıkan diğer iki aday ise Rum Başsavcı Alekos Markides ve Yeni Ufuklar Partisi NEO Başkanı Nikos Kutsu. 
     Seçimlere katılan adaylar şunlar 
     Glafkos Klerides Bağımsız-DİSİ tarafından destekleniyor , Tasos Papadopulos AKEL, DİKO, KİSOS ortaklığı adayı , Alekos Markides Bağımsız , Nikos Kutsu NEO Adayı , Andreas Efstatiu Bağımsız , Hristos Yosifidis Bağımsız , Adamos Kaçandonis Bağımsız , Kostas Kiriaku Bağımsız , Yorgos Mavroyenis Bağımsız , Pandelis Sofokleus Bağımsız . 
     Kıbrıs'ta kalıcı bir çözüm bulunması için BM Genel Sekreteri Kofi Annan'ın 11 Kasım 2002'de sunduğu ve 11 Aralık 2002'de bazı bölümlerinde değişikliklere gittiği plan temelinde görüşmelerin sürdüğü dönemde yapılan Rum ''başkanlık'' seçiminin sonucu merakla bekleniyor. 
     





</TEXT>
</DOC>
