<DOC>
<DOCNO> 110754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/soneko10.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türker "1.6 milyar dolarlık kredi yılsonuna kadar serbest kalacak" 
</HEADLINE>
<TEXT>

     Devlet Bakanı Masum Türker ABD'deki temaslarına ilişkin, ''yaptığımız görüşmelerde, özellikle bölgemizdeki gelişmeler çerçevesinde ekonominin hassas şekilde izlenmesi gerektiği konusunda mutabakata vardık ve bu konuda gerekli çalışmalar yapılacaktır'' dedi. 
     Uluslararası Para Fonu IMF -Dünya Bankası'nın Washington'da yapılan güz dönemi toplantılarına katılan Devlet Bakanı Masum Türker ve beraberindeki heyet, yurda döndü. 
     Türker, İstanbul Atatürk Havalimanı'nda düzenlediği basın toplantısında, geniş bir heyetle katıldıkları IMF-Dünya Bankası yıllık toplantılarında, görüşmelerini 3 ayrı koldan sürdürdüklerini bildirdi. 
     Türker, ilk grup görüşelerinin ABD yetkilileriyle olduğunu, bu konuda Dışişleri Bakan Yardımcısı, Eximbank Başkan Yardımcısı ve Hazine Bakanı ile görüştüklerini belirterek, şöyle dedi 
     ''ABD ile yaptığımız görüşmede, karşılıklı olarak Türk ekonomisinin iyiye gitmesinden dolayı bize memnuniyetlerini bildirmişlerdir. Biz de kendilerinden yakın bir tarihte kongrede ve temsilciler meclizsinde bekleyen nitelikli sanayi bölgelerinden özellikle tekstil, deri mamülleri gibi el emeğine dayalı emek yoğun işlemlere yer verilmesini talep ettik. Bu konuda bir zorluk olmasına karşılık, yönetim olarak yardımcı olmaya çalışacaklarını belirttiler.'' Türker, yaptıkları görüşmelerde, özellikle bölgedeki gelişmeler çerçevesinde ekonominin hassas şekilde izlenmesi gerektiği konusunda mutabakata vardıklarını ve bu konuda gerekli çalışmaların yapılacağını bildirdi. 
     
     "SEÇİM EKONOMİSİNİ KİMSE UYGULAYAMAZ" 

     Masum Türker, ''Seçim ekonomisi uygulanacak mı '' sorusuna, ''Seçim ekonomisini Türkiye'de hiç kimse uygulayamaz. Çünkü öylesine yapısal reformlar gerçekleştirdik ki bugün bütçede harcaması yer almayan, ödeneklerin müsaade etmediği hiçbir harcamayı yapmamız mümkün değildir'' yanıtını verdi. 
     Bu konuda gazetelere yansıyan haberlere dayanarak kendileriyle memur maaşlarındaki artışın da görüşüldüğünü dile getiren Türker, konuşmasını şöyle sürdürdü 
     ''Biz bu artışı bütçe içinde yaptığımızı söyledik ve zaten biz bu kararı verirken hatırlarsanız 75 milyonu bu yıl verebiliyoruz. Ve veremiyorduk, görüşmeler esnasında Sayın Başbakan Bülent Ecevit'in yol göstermesiyle 100 milyon zam yaparken 25 milyonu gelecek yıla bırakmıştık, bunu bile kendileriyle paylaştık. Bu konuda harcamalarda yer almayan hiçbir ödeme yapılmayacaktır. 
     Ancak bunu sizlerle de paylaşmak istiyorum, medyaya önemli bir görev düşüyor. Bütçede ve programda, özellikle bu programda en çok etkilenmiş olan tarım kesiminin alması gereken yardımları ve destekleri uygulama tarihi 15 Ekim'den sonra başlıyor.'' Türker, tarımdaki kayıt sisteminin 10 Ekim'e kadar tamamlanıp kendilerine gelmesinin söz konusu olduğunu belirterek, ''Belirli kesimlerden Bu seçim ekonomisi gibi söyleniyor, değil. Çünkü bu programdan en çok etkilenen tarım kesimidir ve tarım kesiminin bu etkisini azaltmak amacıyla Türkiye'de daha bir süre uygulanacak doğrudan gelir ödemesinin devreye girmesi gerekir. Bu konuda biz Tarım Bakanlığı'na bağlı illerdeki müdürlüklerde bu talepleri ve kayıtların gelmesini bekliyoruz, bunların hiçbirisi seçim ekonomisi değil. 
     
     "DEPPLER'İN BÖYLE BİR AÇIKLAMA YAPTIĞINA İNANMIYORUM" 

     Masum Türker, basın toplantısında gazetecilerin IMF Avrupa Direktörü Michael Deppler'in basına yansıyan açıklamalarını hatırlatmaları üzerine, şunları söyledi 
     ''Deppler'in böyle bir açıklama yapacağını sanmıyorum. Çünkü parlamento olmadan söz konusu olan reformların gerçekleşmeyeceğini en iyi kendileri biliyorlar. Bu program iki yıl daha uygulanacak bir programdır. Bu konuda kendileriyle mutabık olduk. Sayın Deppler'in bu açıklamayı kime direkt yaptığını ben de bilmiyorum. Ama benle yaptığı konuşmada iki saatin üzerinde konuşma yaptık ve arkadaşlar çalıştı.'' En son Pazartesi günü IMF Başkanı Horst Köhler ile konuşurken de bu konuları gündeme getirdiklerini aktaran Türker, şöyle devam etti 
     ''Sayın Deppler ve diğer arkadaşlarla konuştuğumuz konu, program bir bütündür. Program 2004 yılı sonunda sona erecek. 2004 yılı sonuna kadar hangi çalışmaların yapılacağı bellidir.'' 
     
     ''DEVLET BAHÇELİ'NİN DESTEĞİNİ GÖRDÜK'' 

     Masum Türker, ''Yani siz 1.6 milyar dolarlık kredi diliminin yıl sonuna kadar serbest bırakılacağını mı söylüyorsunuz '' sorusu üzerine de, ''Bırakılacak'' dedi. 
     Şu anda gözden geçirme ile ilgili bütün zorlukların aşılmış durumda olduğunu bildiren Türker, devamla şunları söyledi 
     ''Hatırlarsanız bakan olduğum gün, çalışmaları öne aldığımızı söyledim. Seçim dolayısıyla yapmayacaktık. Biz çalışmaların önemli kısmını öne aldık, Bu konuda özellikle Devlet Bahçeli'nin desteğini gördük. Örneğin MHP tarafından yapılması gereken çalışmaların tamamı ben daha gitmeden tamamlanma noktasına gelmişti. O konuda bir problem yok. Zaten bu krediyi IMF vermek istemektedir. Çünkü bu program sadece Türkiye'yi ilgilendirmiyor, IMF'yi de ilgilendiriyor. IMF toplantılarında Türkiye'nin kullandığı kredi dolayısıyla zaten kamuoyunda ciddi bir eleştiri var. Ama bir avantajımız var. Türkiye, Arjantin ve Brezilya olmadığını da gösterdi.'' 

     
</TEXT>
</DOC>
