<DOC>
<DOCNO> 140358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sonspo14.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, Beşiktaş taraftarına yer ayırmayacak 
</HEADLINE>
<TEXT>

     Trabzonspor Kulübü Başkanı Özkan Sümer, Gençlerbirliği maçını kaybetmelerinin üst sıralara tırmanma ve Avrupa Kupaları'na katılma açısından bordo-mavili takımı etkilediğini söyledi. Sümer, Beşiktaş maçında konuk ekibin taraftarına yer ayırmayacaklarını belirtti. 
     Sümer, yaptığı açıklamada, Gençlerbirliği yenilgisinin üzüntüsünü yaşadıklarını ifade ederek, ''Ligde hedef büyütme yönünden rakibimizle önemli bir maç yaptık. Gençlerbirliği maçını kazansaydık, Avrupa Kupaları'na katılma yolunda güçlü bir hamle atacaktık'' dedi. 
     Türkiye Kupası'nda etap bir hedef belirlediklerini ifade eden Sümer, şöyle devam etti 
     ''İlk olarak Büyükşehir Belediyesi ile karşılaşacağız. Bu maça büyük önem veriyoruz çünkü böyle maçlarda ağır bedeller ödedik. Hiçbir maç oynanmadan kolay değildir. Her etap sonrasında, bir hamle daha yapma ihtiyacı duyulacak ve hedef kendiliğinden gelmiş olacaktır.'' 
     
     ''SEZONA OLUMSUZ VE GÜVENSİZ BAŞLANGIÇ YAPTIK'' 
     Ligin 22. haftası sonunda bordo-mavili takımın geldiği noktayı değerlendiren Sümer, şunları söyledi 
     ''Sezona olumsuz ve güvensiz bir başlangıç yaptık. Bunu doğal karşılamak gerekli. Takıma çok değişken, yeni oyuncular kattık. Çünkü Trabzonspor, eskiyen bir takımdı. Teknik heyet açısından da böyle bir kadroyla çalışmanın taktiksel ve oyuncu değişimi gibi konularda sıkıntı yaşaması olağandır. Çok ciddi uyum sorunu yaşadık. Uyum sorununu aşmaya başladıktan sonra, kadromuz büyük ölçüde kaybettiği puanları telafi etti. Ancak, Trabzonspor'un takımsal başarısının, büyük hedefleri göstermesi mümkün değil.'' 
     
     YÖNETİMİN ÇALIŞMASI 
     Başkan Sümer, bordo-mavili kulübün yönetim kurulunun hep daha iyiye ulaşmaya çalıştığını söyledi. 
     Sümer, Trabzon Limanı, akaryakıt istasyonu ve Trabzonspor okulu gibi çalışmalarda bulunduklarını da kaydederek, ''En iyisine koşmaya çalışıyoruz ve hiçbir alanda tatmin olduğumuz söylenemez. Etkin bir mücadele içindeyiz ve bu mücadelelerin zamanla yanıtını alacağız'' dedi. 
     Gelecek sezon öncesi kamp çalışmasını Avusturya'da yapma kararı aldıklarını belirten Sümer, Avusturya'da birkaç bölge içerisinden birini tercih edeceklerini de sözlerine ekledi. 
     
     BEŞİKTAŞ TARAFTARINA BİLET YOK 
     Beşiktaş maçı taraftarlarına tribünde bir yer ayırmayacaklarını belirten Sümer, siyah-beyazlı taraftarların bilet almaları halinde bordo-mavili takımın taraftarları arasında yer alacağını kaydetti. 
     





</TEXT>
</DOC>
