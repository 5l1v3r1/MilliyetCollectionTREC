<DOC>
<DOCNO> 145869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/spor/spo01.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
SÜRPRİZ TEKLİF 
</HEADLINE>
<TEXT>

Gürcistan’ın yıldız oyuncusu Kinkladze, menajerler tarafından Beşiktaş’a önerildi. Lucescu’nun bu oyuncuyla ilgili önümüzdeki sezon için araştırma başlattığı bildirildi 
     ORHAN YILDIRIM 

     Sergen’in yerine 
     BEŞİKTAŞ, önümüzdeki sezonun hazırlıklarına şimdiden başlarken, Sergen’e alternatif arayışları için sürpriz bir teklif aldı. 1995 - 96 sezonunda İngiltere’nin Manchester City takımına transfer olan ve Ajax, Derby County gibi takımlarda da forma giyen Kinkladze, sakatlandıktan sonra Suudi Arabistan’a gitmişti. Gürcü futbolcu, İngiltere’de bir sezon yılın orta saha oyuncusu da seçilmişti. 
     
     Arabistan’a gitti 
     TEKNİK Direktör Mercia Lucescu’nun, menajerlerden gelen bu öneri üzerine Kinkladze ve özellikle sakatlığı konusunda araştırma başlattığı, olumlu rapor gelmesi halinde, bu transferin sezon sonunda gerçekleşeceği bildirildi. 30 yaşındaki Gürcü futbolcu sürati ve ayağına hakimiyeti ile tanınıyor. 1.73 boyundaki Kinkladze, Gürcistan Milli Takımı’nın da elit oyuncuları arasında yer alıyor. 
     
Yasin’den garanti      YASİN, bu sezon lig şampiyonu olmayı çok istediklerini ve kimseye kaptırmaya niyetli olmadıklarını belirtti. Yıldız oyuncu, www.bjkhaber.com internet sitesinde yer alan açıklamasında, "Henüz şampiyon olmadık, ama inanmak başarmanın yarısı olduğuna göre bu yarışta en avantajlı takımın Beşiktaş olduğunu söyleyebilirim" dedi. 
     
Yedekler için maç      BEŞİKTAŞ, Denizlispor maçı hazırlıklarına, üç günlük iznin ardından dünkü çift idmanla başladı. Teknik kadro, yarın Nevzat Demir Tesisleri’nde Kocaelispor ile oynanacak hazırlık maçında yedek kadroya şans verecek. Siyah - Beyazlı ekibin ilk onbirinde oynama şansı bulamayan ya da zaman zaman forma giyebilen oyuncular kendilerini gösterme fırsatı bulacaklar. 
     
Akıllı olun      KAPTAN Sergen dünkü idman öncesinde arkadaşları ile bir toplantı yaparak uyarılarda bulundu. Yıldız oyuncu, "Artık tek hedefimiz var. Herkes aklını başına alsın ve sadece şampiyonluğu düşünsün. İyi oynadığımız sürece namağlup şampiyon oluruz. Aksi taktirde sezon sonunda hep birlikte bavullarımızı toplarız. En güçlü biziz. Yeter ki, bunu sahaya da yansıtalım" dedi. 
     
Başkan ABD’de      ABD’YE dün sabah giden Başkan Serdar Bilgili, yönetici Hüsnü Güreli ile birlikte cumartesi günü New York’ta düzenlenecek 100. yıl balosuna katılacak. Ayrıca Bilgili ile Güreli, Beşiktaş’ın lisanslı ürünlerinin bu ülkede satılması ve yeni ürün temini için de anlaşma yapacakları bildirildi. Yönetim daha sonra Almanya, Fransa, İsviçre ve İngiltere’deki etkinliklere katılacak. 
     


SPOR 



























</TEXT>
</DOC>
