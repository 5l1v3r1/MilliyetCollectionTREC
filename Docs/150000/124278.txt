<DOC>
<DOCNO> 124278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/ekonomi/eko03a.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş marka, beş hata, beş ders 
</HEADLINE>
<TEXT>

Perakende uzmanı Jim Dion, "Markaların güven verebilmesi için en yüksek düzeyde ahlaki değerlere sahip olması gerekiyor" dedi. Dev markaların bile hata yaptığında pazarlarını kaybettiğine dikkat çeken Jim Dion, Benetton, Levi’s, Firestone gibi şirketlerden örnekler verdi 
     EKONOMİ SERVİSİ 

     Yürekli Eğitim ve Danışmanlık tarafından düzenlenen Marka Konferansı 2002’ dün İstanbul’da başladı. Konferansta konuşma yapan 40 yıllık perakendecilik deneyimine sahip Jim Dion En Büyük Perakendecilik Hataları’ isimli sunumunda beş firmanın hatalarını anlattı. 
     Konuşmasına Mavi Jeans ile ilgili bir anısını anlatarak başlayan Dion, "Mavi adında, pek duymadığım bir mağaza gördüm ve gözlerime inanamadım. Tam çıkarken bir hediye verdiler. İçinde kot gömlek vardı ve bedenime uygundu. Bir süre sonra da otel odasına içinde broşür bulunan aynı çantadan getirdiler. Ben bunu dünyanın heryerinde anlatırım. Mavi, bir gömlek yatırımıyla neler kazandı. Bu ayrıntıyı yakalamaları çok hoş" dedi. 
     
Kahraman mahkumlar      Dion, Benetton’un ABD pazarındaki hatalarını şöyle anlattı "İlk hataları hiç reklam desteği vermemekti. Birçok mağaza iflas etti. Daha sonra Colours’ta idam mahkumlarını kahraman gibi gösteren haber yaptılar. Yüz milyonlarca dolar tazminat ödediler. Boykot edildiler. Durumu düzeltmek firmanın on yılını aldı. Sonuç olarak, markalar ve toplumsal konular bir araya getirilmemeli ve karıştırılmamalı." 
     
Önce markanı tanıt      Eddie Bauer adlı firmanın hatalarına da değinen Dion, şirketin Japonya’da üç mağaza açtığını ancak ilk zamanlar bu mağazaların başarılı olamadığını anlattı. Dion, "Firma, tanıtım yapmamıştı. Japonlar Eddie Bauer’i bilmiyordu ve fiyaskoyla sonuçlandı" dedi. Dion, şirketin bundan ders alarak tanıtım yaptığını ve başarılı olduğunu belirtti. Dion bu örnekle marka tanıtımının önemini vurguladı. 
     
Rakiplerinizi unutmayın      Dion, Levi’s ile ilgili olarak da, "1990’da Kuzey Amerika’da yüzde 48’ten fazla payı vardı. 1998 yılında ise bu yüzde 25’e düştü" dedi. Şirketin hatalarından birisinin rakiplerini önemsememesi olduğunu vurgulayan Dion, "En çok satan 501’ modelinin reklamına önem verilmiyor. Bundan çıkarılacak ders ise, rakiplerinizi gözardı etmeyin, maliyetlerinize önem verin şeklinde sıralayabiliriz" dedi. 
     
Markanız öldürmesin      ABD lastik pazarında önemli bir pazar payına sahip olan Firestone’un Ford’la yaptığı anlaşmayı hatırlatan Dion, bu firmanın öyküsünü şöyle anlattı "Bu anlaşmadan bir süre sonra bazı araçlar devrilince Ford ile Firestone birbirini suçladı. Firestone on milyon lastiği geri çekmek zorunda kaldı." Dion, firmanın yaptığı hatanın, hatasını kabul etmemek olduğunu belirterek,"Markanız insan öldürmesin" dedi. 
     
İtibarını ucuza sattı      Dion, "Martha Stewart" adlı firmanın hatasını şöyle anlattı "Martha Stewart, kişisel hatası sonucu kendi adıyla kurduğu firmasını zora soktu. Bir ilaç firmasıyla ilgili gelişmeleri önceden öğrenip, bu firmanın borsadaki hisselerini elinden çıkardı. Ve 46 bin 500 dolar kazandı. Hakkında soruşturma başlatılan Stewart, kamuoyu tarafından da kınandı. Sonuç olarak markanız bir kişiye bağımlı olmasın." 
     



 EKONOMİ 



















</TEXT>
</DOC>
