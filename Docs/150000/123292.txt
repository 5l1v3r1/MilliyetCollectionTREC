<DOC>
<DOCNO> 123292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/yazar/sazak.html </URL>
<DATE> 2002/12/08/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Avrupa’da Türkler 
</HEADLINE>
<TEXT>

     Kopenhag öncesi Türklerin AB akınları, tarihteki Viyana kuşatmaları’nı çağrıştırmaya başladı. 
     Brüksel’deki AB Parlamentosu Ankara’dan gelen heyetlerle kaynıyor. İşadamları, sendikacılar, gazeteciler, politikacılar Berlin - Brüksel - Paris arasında mekik dokuyor. Çeşitli düşünce kuruluşlarında Türkiye - AB ilişkilerini konu alan toplantılar yapılıyor. 
     Dış basında, Ankara’nın AB serüvenini konu alan onlarca makale yayımlanıyor. 
     12 Aralık öncesi asıl büyük çıkartma, Kopenhag’a yapılacak. Cumhurbaşkanı, Başbakan, Dışişleri Bakanı’nın yanı sıra AKP ve CHP liderlerinin de tarihi randevu’ya katılmaları bekleniyor. 
     Türkiye AB konusunda hiç bu kadar baskı uygulamamıştı. Viyana kuşatmalarından farklı olarak AB akıncıları kale’yi bu defa dışarıdan değil içeriden zorluyor. 
     Avrupa’da 3 milyon Türk kökenli yurttaş yaşıyor. Bunlardan çoğu bulundukları ülkelerin vatandaşlık’ hakkını elde etmiş. Seçme ve seçilme hakkına sahip bulunuyorlar. Alman Sosyal Demokrat Partisi’nin Türk kökenli üyesi Ozan Ceyhun gibi Avrupa Parlamentosu’nda temsil ediliyorlar. Son seçimde SPD’den Dr. Lale Akgün milletvekili seçilmiş. Hıristiyan Demokrat Emine Demirbüken de gelecek seçimde iddialı. 
     Almanya’da 2 milyon Türk vatandaşı bulunuyor. Bunların yüzde 37’sini oluşturan 746 bin 651 kişi Almanya doğumlu. 
     Türkiye’nin Berlin Büyükelçisi Osman Korutürk’ü ziyaretimiz sırasında Almanya’daki Türklerle ilgili Auslander bazı klişelerin gerçeğini araştıran bir rapor edindik. Dünya Kupası coşkusuyla elinde Türk bayrağı savaşta bombalanan kilise caddesinde gösteri yapan genç kız fotoğrafı, Almanya’daki yeni kuşağı simgeliyor. 
     Bazı klişeler ve gerçekler 
     Türkler Almanya’da misafir işçidir’. 
     Doğrusu, Alman vatandaşlığına geçen Türklerin toplam sayısı 2000 sonu itibariyle 424.513’tür. 
     Türkler günlük yaşamda sadece Türkçe konuşmaktadır. 
     Bu oran Türk toplumunun yalnızca yüzde 9’u için geçerlidir. Hem Türkçe hem Almanca kullananların oranı 14 - 18 yaş grubunda yüzde 87, 19 - 29 yaş grubunda yüzde 75, 30 - 39 yaş grubunda yüzde 67’dir. 
     Türkler Almanca bilmemektedir. 
     Berlinli Türklerin yüzde 77’si iyi veya orta derecede Almanca bilmektedir. 
     Türkler sadece Türk televizyonu seyretmektedir. 
     Bu saptama, toplumun yüzde 18’i için geçerlidir. Türklerin yüzde 70’i Alman kanallarını RTL, PRO 7, SAT 1 izlemektedir. 
     Türkler sadece Türk gazetelerini okumaktadır. Ankete katılanların yüzde 17’si Türk, yüzde 29’u Alman gazete okumaktadır. 
     Uyum sorunlarının en başında gelen eğitim konusunda da ilerleme gözleniyor. Almanya’da yetişmiş 19 bin Türk genci üniversite ve yüksek okullarda okurken bu sayı Türkiye’den gelenlerle 25 bine ulaşmaktadır. 
     Almanya’da, Belçika’da, Hollanda’da doğmuş, kendi işini kurmuş, yeni bir kuşak yaşıyor. Onlar artık yabancı’ değil, Avrupalı. 3 milyon Türk kapıyı içeriden zorluyor. 
     
     







Yuttum, yuttun, yuttu, yuttuk, yuttunuz, yuttular 


Satranç değil briç 


Günümüzde sekreter olmak zor iş 


Türk erkeği olmanın dayanılmaz hafifliği 


Kıssadan hisse... 


Avrupa’da Türkler 


İlköğretimde kantin mafyası ne işe yarar 


İç burkulmasında adres yanlışlığı 


Ortaklık mecburi değildir 


IMF ile ilişkilerde sürprizler olabilir mi 


Maksim eski Maksim olamaz 


Saunada Türkiye paneli 


</TEXT>
</DOC>
