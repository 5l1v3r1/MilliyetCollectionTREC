<DOC>
<DOCNO> 148611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/soneko33.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakü-Ceyhan projesinin Azerbaycan ayağında inşaat işleri başlıyor 
</HEADLINE>
<TEXT>

     Azerbaycan ana üretim petrolünü Batı pazarlarına taşıyacak Bakü-Tiflis-Ceyhan BTC ana ihraç boru hattı projesinin Azerbaycan ayağında inşaat işlerine 15 Nisan'dan sonra başlanacağı belirtildi. 
     Hazar Denizi'nin Azerbaycan'a ait bölümündeki Azeri, Çırak ve Güneşli yataklarının işletiminden sorumlu Uluslararası Konsorsiyumun AIOC Basın Danışmanı Tamam Bayatlı yaptığı açıklamada, proje önünde ciddi bir engel kalmadığını belirterek, finasman sağlanılması konusunda başta Dünya Bankası olmak üzere 15'e yakın uluslararası kredi kuruluşu ile görüşmelere devam edildiğini kaydetti. 
     AIOC'nin projenin sosyal boyutları başta olmak üzere diğer çevre düzenlemeleri ile ilgili hazırladığı belgeleri finansal destek sağlayacak kuruluşlara sunduğunu ifade eden Bayatlı, söz konusu belgelerin incelemeye alındığını ve Eylül'e kadar kredi sağlanılmasındaki sürecin son bulmasının beklendiğini bildirdi. 
     BTC'nin inşaası sürecinde Türkiye ve Gürcistan'a oranla Azerbaycan'da yürütülen çalışmaların biraz daha hız kazandığını ifade eden Bayatlı, boru hattının geçeceği araziler üzerindeki yerleşim yerlerinin hiçbir şekilde zarar görmeyeceğini aynı zamanda toprak sahiplerinin tüm haklarının gözetildiğini ifade etti. 
     Azerbaycan Cumhurbaşkanı Haydar Aliyev, Şubat'ta gerçekleşen Washington ziyareti sırasında BTC'ye kredi sağlayacak finans kuruluşlarının temsilcileri ile bir araya gelmiş ve kredi konusunda yaşanan pürüzlerin Eylül'e kadar ortadan kaldırılacağı kaydedilmişti. 
     AIOC açıklamasında ayrıca, Şahdeniz doğalgazının Türkiye'ye ihracını öngören Bakü-Tiflis-Erzurum BTE doğalgaz anlaşması için üç ülke Cumhurbaşkanlarının katılımıyla Bakü'de yapılacak imza töreni için henüz bir tarihin belirlenmediği ifade edildi. 
     





</TEXT>
</DOC>
