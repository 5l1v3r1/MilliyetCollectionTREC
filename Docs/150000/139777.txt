<DOC>
<DOCNO> 139777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/dunya/adun.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
BM GENEL SEKRETERİ’Nİ BIKTIRDILAR 
</HEADLINE>
<TEXT>
Annan Lahey yolun sonu 
Kıbrıs’ta havlu atma noktasına gelen Annan, Türk ve Rum liderlere, 10 Mart’ta Lahey’de referanduma evet demezseniz bu iş biter’ dedi... Denktaş ve Papadopulos, Lahey’e evet, imzaya hayır’ dediler. Annan’ın Atina ve Ankara’dan referandum için olumlu sinyal aldığı iddia edildi 
     YORGO KIRBAKİ Atina 

     BM Genel Sekreteri Kofi Annan, revize edilmiş çözüm planını referanduma götürüceklerine dair taahhüt vermelerini istediği Kıbrıslı Türk ve Rum liderlerin 10 Mart Lahey buluşmasında böyle bir taahhüde girmemeleri halinde üstlenmiş olduğu iyiniyet misyonunun sona ereceğini söyledi. 
     KKTC Cumhurbaşkanı Rauf Denktaş ile Kıbrıs Rum Yönetimi’nin yeni lideri Tasos Papadopulos’un 10 Mart’ta Hollanda’nın Lahey kentinde buluşmayı kabul etmeleri üzerine Annan, Lefkoşa’dan New York’a gitmek üzere uçağa binerken yaptığı açıklamada, "Eğer 10 Mart’ta taraflardan biri, planı 30 Mart’ta referanduma sunmak için taahhütte bulunmaya hayır derse, hiç şüphesiz bu yolun sonu olur" dedi ve BM’nin Kıbrıs sorununun çözümü için gösterdiği tüm çabaların sona ereceğini açıkça belirtti. 
     
     Davete evet, imzaya hayır 
     Annan dün sabah Lefkoşa’daki ara bölgede son kez bir araya geldiği KKTC Cumhurbaşkanı Rauf Denktaş ve Rum lider Tasos Papadopulos’un 10 Mart’ta Lahey’e gitmeyi kabul ettiğini açıkladı. 
     Lahey’deki tarihi zirveye Türkiye, Yunanistan ve İngiltere de katılacak. 
     Ancak dünkü görüşmede Lahey davetini kabul eden Denktaş ve Papadopulos, 30 Mart’ta referanduma gideceklerine dair taahhütte bulunmaktan kaçınacaklarını, yani taahhütnameye imza koymaya niyetli olmadıklarını belli edince, Annan hayal kırıklığına uğradı. Buna karşın Annan’ın, hem Atina hem de Ankara’dan çözüm için olumlu sinyal aldığı ileri sürüldü. 
     
     Ön referandum konusu 
     Edinilen bilgilere göre, Denktaş, 10 Mart’tan önce KKTC’de ön referandum yapabileceği konusunu Annan’a açtı. BM Genel Sekreteri, "İçişlerinizde istediğinizi yapın, yeter ki 10 Mart’a kadar tamamlanmış olsun" cevabını verdi. 
     Papadopulos ise, görüşmeden sonra gazetecilerin, "Lahey’e gitmeyi kabul etmek, büyük evet için yarım adım mıdır " sorusuna "Hayır. Hiçbir şey değildir" cevabını verdi. Papadopulos, Annan’ın önerisini Rum Milli Konseyi’nde inceleyeceklerini ve ne istediklerine karar vererek Lahey’e gideceğini söyledi. 
     
Rauf Denktaş Önce Ankara, sonra Lahey      KKTC Cumhurbaşkanı Rauf Denktaş, BM Genel Sekreteri Kofi Annan’ın daveti üzerine referandum konusunda karar vermek üzere 10 Mart’ta Lahey’e gitmeden önce Ankara’ya gideceğini açıkladı. 
     Lahey’de imzalanacak belgenin altında Türkiye ve Yunanistan’ın da imzalarının olması gerektiğini vurgulayan Denktaş, "Dolayısıyla Türkiye ile temas edip İmzalayacak mısınız, imzalamayacak mısınız bunu ’ diye kendi aramızda bir karara varmamız lazım" dedi. 
     Denktaş, planın doğrudan referanduma sunulmak istenmesini eleştirerek, halkın planı yeterince bilmediğini ve planda doldurulması gereken çok boş sayfalar olduğunu söyledi. 
     Papadopulos’a "Lahey’e imzalamaya mı gideceksin " diye sorduğunu ve Rum liderin, "Hayır, ama çalışmalar devam edecek" yanıtını verdiğini anlatan Denktaş, görüşmede tartışma çıktığını, Genel Sekreter’in, "Evet ya da hayır... Kararınızı bildirmek için Lahey’e geliyor musunuz, gelmiyor musunuz " diye sorduğunu, bunun üzerine Lahey’e gitmeyi kabul ettiklerini söyledi. 
     



 DÜNYA 














</TEXT>
</DOC>
