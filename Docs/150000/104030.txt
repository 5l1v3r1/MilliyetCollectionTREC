<DOC>
<DOCNO> 104030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/soneko21.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türker, PUİS heyetini kabul etti... 
</HEADLINE>
<TEXT>

     Ekonomiden sorumlu Devlet Bakanı Masum Türker, akaryakıt sektörünün içinde bulunduğu sorunların aşılması konusunda, tarafların gayret göstermesi gerektiğini belirtirken, Petrol Ürünleri İşverenler Sendikası PUİS Başkanı İsmail Aytemiz, akaryakıt fiyatının 800 bin lira olmasını önerdiklerini söyledi. 
     Devlet Bakanı Masum Türker, Petrol Ürünleri İşverenler Sendikası Başkanı İsmail Aytemiz ve beraberindeki heyeti Hazine Müsteşarlığı'nda, kabul etti. 
     Yaklaşık 1.5 saat süren görüşmenin ardından yazılı bir açıklama yapan Bakan Türker, akaryakıt sektörünün girdi maliyeti nedeniyle, diğer tüm sektörlerin maliyetlerini doğrudan etkilediğini belirterek, bu durumun enflasyonist etki yapması dolayısıyla da, sektörün sorunlarının öncelikli çözümü için tarafların gayret göstermesini istediği ifade edildi. 
     Bakan, akaryakıt sektöründe finansman maliyetlerinin artmamasına özen gösterilmesi gerektiğini de kaydettiği açıklamasında, bu konuda tüm kesimlerin elbirliği ve bir sinerji içinde hareket etmeleri gerektiğini bildirdi. 
     
     AYTEMİZ'İN SÖZLERİ 

     Diğer yandan, PUİS Başkanı İsmail Aytemiz de, görüşme bitiminde gazetecilerin çeşitli sorularını cevaplandırdı. 
     Aytemiz, sektörün sorunlarını aktardıkları Bakan Türker'den, büyük yakınlık gördüklerini belirterek, seçimlerden önce ve sonra yapılacak bir işlem varsa, bunların yapılması konusunda yardımcı olacaklarını ifade ettiğini bildirdi. 
     Bakan ile görüşmeden son derece memnun ayrıldıklarını vurgulayan Aytemiz, ''Daha önce, böyle özel sektörün bilen, reel sektöre yardım edebilecek bir bakana kavuşmuş olsaydık akaryakıt sektörü ve tüketicinin, bugün mal alamaz duruma geldiği bir konuda daha mesafe alınabilinirdi. Bu bakımdan kendilerine teşekkür ediyoruz''dedi. 
     Aytemiz, ''Sayın bakan yapılması gerekenlerin yapılacağı konusunda da söz verdi'' ifadesini kullandı. 
     
     FİYATIN, YARIDAN FAZLASI VERGİ 

     Somut talepleri olup olmadığı yolundaki bir soruya ise Aytemiz, tüketicinin şu anda akaryakıt alamaz durumda olduğunu hatırlatarak, ''Akaryakıt fiyatı 1 milyon 584 bin liradır. Bunun 1 milyon 150 bin lirası vergidir. Tüketici bunu alamamaktadır'' diye konuştu. 
     Aytemiz, öncelikle, tüketicinin mal alır duruma getirilmesi gerektiğini ifade ederek, ''Akaryakıt fiyatının 800 bin lira olmasını önerdik. Bu rakamda, yine yüzde 100 vergi var. Vergilerin normal seviyeye çekilmesini istedik'' diye konuştu. 
     Bakan Türker'in, tüketiciye yönelik tedbirlerin alınması konusunda ise gayret sarfedeceğini bildirdiğini vurgulayan Aytemiz, bir başka soru üzerine herhangi bir eylem kararı içinde olmadıklarını da kaydetti. 
     Türkiye Akaryakıt Bayileri Petrol Şirketleri Gaz İşveren Sendikası TABGİS Başkanı Atıf Ketenci de, akaryakıt fiyatlarının yüksekliği nedeniyle, piyasaya arzda sıkıntı çektiklerini ve bu fiyatlarla kar marjlarının düşük seyirde seyrettiğini söyledi. 
     Seçimden sonra bu konuda altyapı oluşturulacağını ümit ettiklerini vurgulayan Ketenci, halen 97 sente akaryakıt kullanıldığını, bu rakamın 90 sente çekilmesi gerektiğini sözlerine ekledi. 
     





</TEXT>
</DOC>
