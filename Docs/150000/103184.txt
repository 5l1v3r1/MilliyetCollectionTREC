<DOC>
<DOCNO> 103184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sonspo13.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor "Şanssızlığımızı Beşiktaş'ı yenerek aşacağız" 
</HEADLINE>
<TEXT>

     Sezonun ilk 2 maçında 1 beraberlik ve 1 yenilgi alan ve henüz galibiyetle tanışamayan İstanbulspor, bu hafta yapacağı zorlu Beşiktaş maçında 3 puanı hedefliyor. 
     Sarı-siyahlı kulübün menajeri Sinan Dinler, üzerlerindeki şanssızlığı Beşiktaş karşısında alacakları galibiyetle atacaklarını savunarak, ''Alacağımız galibiyetle çıkışa geçmek istiyoruz'' dedi. 
     Takımdaki sakat oyuncuların iyileştiğini ve genel olarak durumlarının iyi olduğunu anlatan Dinler, ''Bizim açımızdan herşey mükemmel gidiyor. Beşiktaş karşısında en az güçlü rakibimiz kadar iddialıyız. Bu sezonun ilk galibiyetini almak amacındayız'' diye konuştu. 
     
     DENİZ UYGAR İDMANA ÇIKTI 
     Bu arada İstanbulspor, Beşiktaş maçı hazırlıklarını aralıksız sürdürüyor. 
     Teknik direktör Aykut Kocaman yönetiminde gerçekleştirilen idmana, soğuk algınlığı nedeniyle 2 gündür antrenmanlara katılamayan Deniz Uygar'ın da çıkarak, koşu yaptığı bildirildi. 
     Bu akşam Tekirdağspor ile özel maç yapacak olan ''İstanbul Boğaları'', yarınki idmanın ardından kampa girecek. 
     
     MAÇ BİLETİ 15 MİLYON LİRA 
     İstanbulspor Kulübü Yönetim Kurulu, Beşiktaş ile yapacakları karşılaşmanın bilet fiyatını 15 milyon lira olarak belirledi. 
     24 Ağustos Cumartesi günü Güngören Belediye Stadı'nda yapılacak maçın biletlerinin Biletix bayilerinin yanı sıra, maç günü stat çevresinde oluşturulacak güvenlik çemberinin dışındaki standlarda satılacağı, Beşiktaş taraftarı için bilet kısıtlaması yapılmadığı bildirildi. 
     





</TEXT>
</DOC>
