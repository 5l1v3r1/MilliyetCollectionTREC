<DOC>
<DOCNO> 122502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sonspo05.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi maça doğru... Beşiktaşlılara 500 bilet... 
</HEADLINE>
<TEXT>

     Galatasaray ile Beşiktaş arasında 8 Aralık Pazar günü yapılacak derbi maçı için İl Spor Güvenlik Kurulu toplantısı bugün yapıldı. 
     İstanbul Vali Yardımcısı Cumhur Güven Taşbaş başkanlığında İstanbul Valiliği'nde gerçekleştirilen toplantıya, Galatasaray Kulübü Genel Sekreteri Sinan Kalpakçıoğlu, Beşiktaş adına BJK İnönü Stadı Müdürü Ertuğrul Çetin Karasu, Futbol Federasyonu Yönetim Kurulu Üyesi Metin Kazancıoğlu, Gençlik ve Spor İl Müdürlüğü ve Belediye yetkilileri katıldı. 
     Vali Yardımcısı Cumhur Güven Taşbaş, toplantı sonrası yaptığı açıklamada, Ali Sami Yen Stadı'nda Beşiktaş seyircisi için 500 kişilik yer ayrılacağını ve özel misafir bileti bastırılacağını kaydederek, ''Beşiktaş taraftarları üstünde siyah-beyaz bant bulunacak ve misafir seyirci yazacak olan bu biletleri Biletix firması aracılığıyla alabilecekler'' dedi. 
     Stada topla gelişlerin kesinlikle yasak olduğunu dile getiren Taşbaş, ayrıca maçın oynanacağı gün statta bilet satılmayacağını, bileti olmayanların maç günü Ali Sami Yen Stadı'na gelmemeleri gerektiğini kaydetti. 
     Taşbaş, güvenlik önlemleri hakkında da bilgi vererek, maçlara girişlerde kar maskesi, yakıcı ve yanıcı aletlerin tribünlere kesinlikle sokulmayacağını ifade etti. 
     Galatasaray Kulübü Genel Sekreteri Sinan Kalpakçıoğlu ise Beşiktaş taraftarlarına 500 kişilik yer ayrılma konusunda, ''Sezon başında rakip taraftarların stada alınmayacağı yönündeki karar doğrultusunda, eski açık tribünde sezonluk biletler sattık. Şampiyonlar Ligi maçları için de konuk taraftarlara 500 kişilik bir yer ayırmıştık. Dolayısıyla, şimdi Beşiktaş taraftarlarının da bu bölümde oturması gerekiyor. Bu nedenle 500 kişilik yer verebildik'' diye konuştu. 
     
</TEXT>
</DOC>
