<DOC>
<DOCNO> 113019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/spor/spo04.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
LANGE KOMEDİSİ 
</HEADLINE>
<TEXT>

Brugge, mahkemesi süren Norveçli golcünün bonservisi için daha önce 3 milyon marklık öneriyi reddeden Trabzon’un bu rakamın yarısına razı olduğu öğrenildi 
     Ağır fatura 
     TRABZONSPOR’UN 16.5 milyon marklık maliyetiyle en pahalı transferi olan Rune Lange’nin bonservis sorunu bir türlü çözülemiyor. Bu futbolcudan para kazanamayan ve mahkemelik olan yönetimin umutları da her geçen gün törpüleniyor. Brugge’de forma giymeye başlayan Norveçli golcü için Belçika kulübü 3 milyon marklık teklif getirmiş, ancak yönetim bunu "komik" bularak kabul etmemişti. 
     
     Rakam eriyor 
     BRUGGE, bu kez rakamı daha da aşağı çekti ve "Lange ile mahkemeliksiniz. Sonuçlanana kadar 3.5 milyon mark karşığı euroyu bankada bloke etmek zorunda kaldık. Bu parayı kullanamıyoruz. Yüzde 30’unu size verelim. Geri kalanın yarısı bize, yarısı da Lange’ye kalsın" önerisinde bulundu. Yönetimin "Teklifiniz çok komik. Paranın yarısını öderseniz, anlaşabiliriz" dediği öğrenildi. 
     
     Yong savunması 
     BORDO - Mavili kulüpte başkanlığa adaylığını açıklaması beklenen Ahmet Ağaoğlu, Güney Koreli Yong’u savundu. Dünya Kupası’nda mücadele eden hiçbir futbolcunun eski formuna ulaşamadığını kaydeden Ağaoğlu, "Hasan Şaş, İlhan, Ümit, Emre, Okan ve öteki futbolculara bakın. Yong da aynı durumu yaşıyor" dedi. 
     



 SPOR 































</TEXT>
</DOC>
