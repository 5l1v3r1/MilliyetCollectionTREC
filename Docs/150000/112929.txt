<DOC>
<DOCNO> 112929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sonspo19.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Diyarbakırspor hazırlıkları... 
</HEADLINE>
<TEXT>

     Birinci Süper Futbol Ligi'nde 19 Ekim Cumartesi günü Diyarbakırspor'u konuk edecek Galatasaray, çalışmalarına bugün yaptığı antrenmanla devam etti. 
     Florya Metin Oktay Tesisleri'nde, teknik direktör Fatih Terim yönetiminde gerçekleştirilen antrenmanda futbolcular, koşunun ardından taktik ağırlıklı çift kale maç yaptı. 
     İdmana milli takımlarda bulunan 9 futbolcunun yanı sıra, kasığındaki sakatlığı devam eden Sarr ile izinli olan Ümit Karan katılmadı. 
     Ayrıca, sol kalçasındaki ağrıları nedeniyle bir süredir antrenmalara katılamayan Batista da takımla birlikte çalışmalara bugün yeniden başladı. 
     Kulüp doktoru Serhan Kurtulmuş, yaptığı açıklamada, Batista'nın ağrılarının önemli ölçüde azaldığını belirterek, bu oyuncunun tedavi ve çalışmalarının birarada sürdürüleceğini kaydetti. 
     Sarr ile ilgili olarak ise Dr. Kurtulmuş, ''Kasığındaki sakatlığı yavaş yavaş düzeliyor. Önümüzdeki günlerde bir kez daha MR'ını çekeceğiz. Şimdilik özel bir program dahilinde salonda çalışıyor. Diyarbakırspor maçına da yetişmesi mümkün değil'' diye konuştu. 
     Galatasaray, Diyarbakırspor maçı hazırlıklarını akşam gerçekleştireceği antrenmanla sürdürecek. 
     





</TEXT>
</DOC>
