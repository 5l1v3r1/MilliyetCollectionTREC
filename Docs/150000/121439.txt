<DOC>
<DOCNO> 121439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sontur30.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedri Baykam'a müstehcenlik davası... 
</HEADLINE>
<TEXT>

     Ressam ve yazar Bedri Baykam'ın, şirketi tarafından yayınlanan Erje Ayden'in yazdığı 2 kitapta müstehcenlik unsuru olduğu gerekçesiyle hakkında açılan 2 ayrı dava kapsamında yargılanmasına başlandı. 
     İstanbul 2. Asliye Ceza Mahkemesi'nde art arda yapılan duruşmalara, tutuksuz sanık Bedri Baykam katıldı. 
     İlk olarak ''İkinci Caddenin Çılgın Yeşili'' adlı kitap nedeniyle açılan dava kapsamında sorgusu yapılan Baykam, Piramid Film Prodüksiyon Yapımcılık ve Yayıncılık Limited Şirketi'nin kendisine ait olduğunu, dava konusu kitabın da şirketince yayınlandığını söyledi. 
     Söz konusu kitabın ABD'de yayınlandığını ve birçok dile çevrildiğini, yazarı Erje Ayden'in de 44 yıldır Amerika'da yaşayan önemli bir Türk yazar olduğunu anlatan Baykam, yazarın 1960'lı yıllarda sokak kültürünü anlatırken gerekli gördüğü için cinselliği kullandığını bildirdi. 
     Yazarın cinselliği istismar etmediğini belirten Baykam, ''Ayden'in kullandığı kelimelere takılmamak lazım. Türk insanının da bir Amerikalı, bir Alman, bir Tunuslu kadar buna benzer kitapları okumaya hakkı vardır. Türk insanı, onlardan daha az donanıma sahip değildir'' dedi. 
     
     İKİNCİ DAVA 
     ''Hauptbahnof'dan Bir Trene Bindim'' adlı kitap nedeniyle açılan 2. dava kapsamında da sorgusu yapılan Baykam, bu kitabın da şirketi tarafından yayınlandığını söyledi. 
     Baykam, ''Türkiye'nin özgürleşmeye ve demokratikleşmeye adım attığı bu günlerde bazı kanunların çağı yakalayamadığının görüldüğünü'' ileri sürerek, şunları kaydetti 
     ''Bu davaların, bu eski yasalara uymak amacıyla açıldığını anlamaya çalışıyorum, ama gerçekten anlamakta büyük güçlük çekiyorum. Ben Erje Ayden'i, yıllar sonra hak ettiği şekilde Türk edebiyatına kazandırdığıma inanıyorum. Kitapta suç unsuru yoktur.'' Her iki duruşma da, dosyadaki eksikliklerin giderilmesi amacıyla ertelendi. 
     İstanbul Cumhuriyet Başsavcılığı'nca hazırlanan 2 ayrı iddianamede, sanığın şirketi tarafından yayınlanan 2 kitapta müstehcen unsurlar bulunduğu belirtiliyor. İddianamelerde, Baykam'ın, ''Müstehcen yayın yapmak'' suçunu düzenleyen TCK'nın 427 ve 426. maddelerinin 1. fıkraları uyarınca 2 kitabın toplam satış bedelinin yüzde 90'ı kadar ağır para cezasına çarptırılması isteniyor. 
     





</TEXT>
</DOC>
