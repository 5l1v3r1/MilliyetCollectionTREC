<DOC>
<DOCNO> 139271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sontur31.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da kar tatili bitti, yarın okullar açık... 
</HEADLINE>
<TEXT>

     İstanbul Valisi Muammer Güler, ildeki ilköğretim okulları ve liselerde yarın eğitime yeniden başlanacağını bildirdi. 
     Vali Güler, gazetecilere yaptığı açıklamada, havaların düzeldiğini vurgulayarak, ''Yarın İstanbul'daki tüm ilköğretim okulları ve liselerde eğitime başlıyoruz, tatil bitti'' diye konuştu. 
     İl Milli Eğitim Müdürlüğü'nün tatil nedeniyle telafi programı bulunduğunu, ancak bunun çocukları sıkıntıya sokacak bir program olmadığını anlatan Vali Güler, 5 günlük eğitim kaybından üzüntü duyduklarını, ama İstanbul'un şartlarının bunu gerektirdiğini söyledi. 
     Vali Güler, bu açığı önce çocukların, arkasından da öğretmenlerin kapatacağını kaydetti. 
     
     BAKAN "EK DERS DÜŞÜNMÜYORUZ" 

     Milli Eğitim Bakanı Erkan Mumcu, kar tatilleri nedeniyle telafi için ek ders saatleri konulup konulmayacağı konusunda, ''Geçtiğimiz yıllara oranla çok ciddi bir kaybımız söz konusu değil. Bu düzeyde kalırsa, telafi için bir ekleme düşünmüyoruz'' dedi. 
     Mumcu, milli eğitim eski bakanlarından Hasan Ali Yücel'i, 42. ölüm yıldönümünde anma toplantısında, gazetecilerin, ''kar tatilleri nedeniyle okullarda telafi eğitimi yapılıp yapılmayacağı, ders saatlerinin artırılıp artırılmayacağı'' yönündeki sorusuna şu yanıtı verdi 
     ''Geçtiğimiz yıllara oranla çok ciddi bir kaybımız henüz söz konusu değil. Dileyelim, bundan sonra daha çok tatil gereği doğmasın. Bu düzeyde kalırsa, telafi için bir ekleme düşünmüyoruz ama bundan sonrasını bilemem.'' 
     





</TEXT>
</DOC>
