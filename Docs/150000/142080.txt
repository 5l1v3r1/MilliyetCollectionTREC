<DOC>
<DOCNO> 142080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sontur17.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Köni "AB, Türkiye üzerinde baskı yaratmak istiyor" 
</HEADLINE>
<TEXT>

     Ankara Üniversitesi Siyasal Bilgiler Fakültesi Öğretim Üyesi Prof. Dr. Hasan Köni, AB Komisyonu'nun ''Kıbrıs tam üye olunca Türkiye AB toprağını işgal etmiş sayılacak'' açıklamasının, temel olarak ''Türkiye üzerinde baskı yaratmayı amaçladığını'' söyledi. 
     Köni, Lahey'deki görüşmelerde Annan planının sadece KKTC değil aynı zamanda Rum tarafınca da kabul edilmediğini, plan kabul edilse de edilmese de Rum tarafının AB'ye alınacağının önceden beyan edildiğini hatırlattı ve ''Komisyon'un açıklaması, Türkiye'nin üzerindeki baskının artırılması amacını taşıyor'' diye konuştu. 
     ''Komisyon'un açıklamasını sıkıştırma blöfü olarak görüyorum'' diyen Köni, şunları belirtti 
     ''Bir sürü devletler hukuku konusu var. AB tek yanlı olarak Lefkoşa ve Zürich anlaşmalarını reddedip, baskı yapabilmek için yeni bir hukuk boyutu yaratmaya çalışıyor. Lefkoşa anlaşmalarının sona ermesi, Türk tarafının işgalci kabul edilmesi, bunlar Komisyon açıklamalarıyla olacak şeyler değil.'' Prof. Köni, Kıbrıs konusunda görüşmeleri yürütenlerin, mutlaka böyle bir açıklamanın da gelebileceğini hesaba katmış olmaları gerektiğini, bunun beklenmedik bir açıklama olmadığını söyledi. 
     AB Komisyonu, Kıbrıs sorununa çözüm bulunmadığı takdirde Rum kesiminin bugünkü yapısıyla AB'ye tam üye olacağını, bu durumda Türkiye'nin AB toprağını ''işgal etmiş'' sayılacağını açıklamıştı. 
     





</TEXT>
</DOC>
