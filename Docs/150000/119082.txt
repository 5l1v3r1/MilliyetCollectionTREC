<DOC>
<DOCNO> 119082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sonspo07.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Efes Pilsen'de, AEK Atina yenilgisinin üzüntüsü... 
</HEADLINE>
<TEXT>

     Avrupa Basketbol Ligleri Birliği'nin ULEB organizasyonu Erkekler Avrupa Ligi'nde A Grubu'nda mücadele eden Efes Pilsen'de, AEK Atina karşısında alınan sürpriz yenilginin üzüntüsü yaşanıyor. 
     Efes Pilsen Antrenörü Oktay Mahmuti, kendi sahalarında Yunanistan'ın AEK Atina takımıyla yaptıkları maçta oyuncularının disiplinden uzak, kötü bir oyun sergilediğini ve böylece yenildiklerini söyledi. 
     Mahmuti, maç boyunca oyunun kontrolünü ellerine geçiremediklerini belirterek, ''Efes Pilsen olarak her maçta inisiyatif bizde olmalı. Ancak AEK Atina maçında bunu başaramadık. Maça iyi başladık. Sonra basit hatalar yaptık. Oyuncularım istediklerimi yapamadı. Bu da disiplinden uzak olduğumuzu gösteriyor. Maalesef maçın önemini iyi algılamamışız. Üzerimizde bir rehavet vardı ve maçı kaybettik'' diye konuştu. 
     AEK Atina karşısında aldıkları yenilgiyle önemli bir puan yitirdiklerini kaydeden Mahmuti, Avrupa Ligi'nin de uzun bir maraton olduğunu, bu puan kaybını diğer maçlarda telafi etmeye çalışacaklarını sözlerine ekledi. 
     





</TEXT>
</DOC>
