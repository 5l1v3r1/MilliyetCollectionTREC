<DOC>
<DOCNO> 130425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/ekonomi/eko03.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak hepimizi titretiyor 
</HEADLINE>
<TEXT>

Cem Kınay, Irak’ta meydana gelecek bir savaşın tüm turizmcileri titrettiğini ifade ederek, "Yüksek oranda rezervasyonların yapıldığı geçmişi unutmak istemiyoruz" diye konuştu 
     İSMAİL ŞAHİN Antalya 

     2003 yılının planlarını, 2002 Haziran’ında tamamladıklarını ifade eden Magic Life Yönetim Kurulu Başkanı Cem Kınay "Irak konusunu kafamızdan hiç silmedik ve ona göre hareket ettik" dedi. Kınay, Irak’ta meydana gelecek bir savaşın Türk turizmcilerini titrettiğini söyleyerek, yüksek oranda rezervasyonların yapıldığı geçmişi unutmak istemediklerini belirtti. 
     
     Fatura belirsiz 
     "Together 2003" konulu panelin ardından basın mensuplarının sorularını yanıtlayan Kınay, Avusturya ve Almanya’daki toplam 1300 turizm acentasının sahiplerini Türkiye’ye getirerek lobi yapacaklarını ifade etti. Together 2003’ kapsamında Şubat ayında Belçika ve İngiltere’deki ülkelerdeki acentaları da Türkiye’ye davet edeceklerini söyleyen Kınay, "Normal bir seyre göre daha aktif hareket ediyoruz. Biz ne kadar aktifsek bilin ki o sene sektörde sıkıntı var" diye konuştu. Kınay, Irak’taki olası savaşın faturasının belirsiz olduğunu söyledi. 
     
Kapadokya ABD’de olsa 50 milyon kişi gelir      Türkiye’nin halen hakettiği imaja sahip olmadığını belirten Kınay, Türkiye’nin bilinmeyen ülke konumunda olduğunu ifade etti. Kapadokya’nın Amerika’da olması durumunda her yıl sadece Kapadokya’ya 50 milyon turistin geleceğini söyleyen Kınay, "Ülke turizminin tek ayağı var o da Antalya. İstanbul ve Kapadokya geri de kaldı. Bu üç merkez arasında üçgen kurulması gerekiyor" dedi. 
     
12 yıllık sadık müşteri      77 yaşındaki Elizabeth Prohaska, 12 yıldır Magic Life World’e geliyor. Aynı odada üç ayını geçiriyor 
     Avusturya vatandaşı Elizabeth Prohaska, Antalya’da yer alan Magic Life World’e 12 yıldır her kış gelip üç ay kalıyor. Her geldiğinde aynı odayı tercih eden Prohaska, 77 yaşında ve ülkesinde reklam yıldızı. Satış ve pazarlama sektöründe birçok firmada uzun yıllar çalışan Prohaska, reklam yıldızlığından kazandığı para ile otel masraflarını karşıladığını ifade ediyor. 700 euro aylık emekli maaşı olan Proshaka, "Birikimlerimi ve reklamlardan kazandığım paralar ile tatil masraflarını karşılıyorum" diyor. 
     
     Odası kilim kaplı 
     Odasını, çicek ve kilimlerde donatan Elizabeth Prohaska, ülkesinden gelen otel ziyaretçilerini çiceklerle karşılıyor. Emekli olduktan sonra tatil yapmak üzere Türkiye’ye gelen Prohaska, "Türkler kibar ve nazik. Ayrıca çok sıcak insanlar. Burada üç ayımı geçirmemin başlıca nedeni bu. Ayrıca kültürel zenginliği fazla ve doğası harika" diyor. 
     Viyana’da yaşayan Prohaska, hiç evlenmemiş ve yalnız yaşıyor. 12 yıldır her kış Türkiye’yi ziyaret ediyor. Magic Life personelinin hemen hemen tamamanını tanıyan Prohaska’ya özel’ fiyat tarifesi uygulanıyor. 
     
"Türkiye’yi anlamak" anlaşılmıyor      Almanya’da Turizm Araştırmaları Kurumu tarafından hazırlanan 52 sayfalık "Türkiye’yi anlamak" adlı kitapçık yurtdışındaki acentalar tarafından turistlere ücretsiz olarak dağıtılıyor. Üç sene evvel basılan bu kitapçıkta kullanılan fotoğraflar oldukça eski ve 
     Türkiye’nin gelişmiş yüzünden hemen hemen hiç bahsetmeden daha çok daha geri kalmış halini gösteriyor. 
     1999 yılında basılan ve halen Avrupa’da seyahat acentaları tarafından turistlere dağıtılan kitapçıkta, Cumartesi annelerinden’ özel üniversitelerin pahalılığına, öğrencilerin tek tip kıyafet giymesinden, kadınların neden başörtü taktığına kadar birçok konuya yer veriliyor. Kadınların başörtü takması ve erkeklerin aile içinde üstün olmasının nedeninin Kuran - ı Kerim’den ayetlerle anlatıldığı kitapçıkta, Türk erkeklerinin vakitlerinin büyük kısmını kahvede oyun oynayarak veya sohbet ederek geçirdikleri ifadeleri de resimaltı olarak yer alıyor. 
     



 EKONOMİ 

















</TEXT>
</DOC>
