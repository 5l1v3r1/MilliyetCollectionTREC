<DOC>
<DOCNO> 132816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/spor/aspo.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AİLE BOYU PAZARLIK 
</HEADLINE>
<TEXT>

Beşiktaş, Rumen Maldaraşanu’yu sezon sonuna kadar kiraladı. Transferdeki en ilginç olay, Lucescu’nun Rapid Bükreş’te yöneticilik yapan oğlu Razvan ile pazarlığa oturmasıydı 
     ORHAN YILDIRIM 

     İşlem tamam 
     TRANSFERİ yılan hikayesine dönen Beşiktaş, son dakika kararıyla Rapid Bükreş’in orta sahadaki yıldızı Maldaraşanu’yu sezon sonuna kadar kiraladı. Kulübüyle birlikte Rumen oyuncu, Siyah - Beyazlılar’a 400 bin dolara mal oldu. Operasyon önceki gece başladı. Asbaşkan Yıldırım Demirören, özel bir uçakla Antalya’ya gitti ve Lucescu ile transfer konusunu masaya yatırdı. 
     
     Luce Alalım 
     İLK günden bu yana, yeni bir transfer istemeyen Lucescu, Demirören ile yaptığı toplantının ardından Maldaraşanu’ya sıcak baktığını belirtti. Bu gelişme üzerine ikili gece saat 23.00’te Rapid Bükreşli yöneticilerle bir araya geldi. Kaderin cilvesi Rumen oyuncuyu isteyen Teknik Direktör Mircea Lucescu’nun karşısında pazarlık masasına oturan isim yöneticilik yapan oğlu Razvan’dı. 
     
     Resmi temaslar 
     FİYAT konusundan, transferin tarihine kadar detaylı görüşmeler yapıldı. Razvan Lucescu’nun babasına, "Başkan Copos’u beklemek zorundayım. Bu yüzden futbolcuyu pazartesi gönderebilirim" dediği öğrenildi. Bu işi geciktirmek istemeyen Luce ise olaya noktayı koydu ve oğlunu ikna edip işi bitirdi. Beşiktaş, Maldaraşanu’yu dün takımla birlikte İstanbul’a getirdi. 
     
Paylaşmayı severim’      BEŞİKTAŞ’IN çiçeği burnunda transferi Maldaraşanu, futbol mantalitesi olarak yardımlaşmayı ve takım ruhunu yaşamayı sevdiğini açıkladı. Rumen futbolcu, Lucescu’nun kendisine duyduğu güveni boşa çıkartmayacağını dile getirip, "Onu kesinlikle utandırmayacağım. Beni 19 yaşında izleyip, Rapid Bükreş’e getiren de oydu. Herşeyimi ona borçluyum" yorumunu yaptı. 
     RUMEN oyuncu, Beşiktaş’ın oyun sistemini de yadırgamayacağını ifade etti. Maldaraşanu, sözlerini şöyle sürdürdü "Orta saha oyuncusu olarak, ofansif yönümü de, defansif anlayışımı da sahaya yansıtırım. Hava toplarını seviyorum. Yüksek tempoda oynayabilmek için güçlü olmam gerekiyor. Bu yüzden sıkı çalışırım. Avrupa’dan da teklifler gelmişti. Ama doğru tercih yaptım." 
     MALDARAŞANU, Beşiktaş’ın bu sezonki hedeflerine ulaşacağını da iddia etti. Rumen oyuncu, "Ligde emin adımlarla şampiyonluğa yürüdüğümüzü öğrendim. UEFA Kupası’nı ise zaten takip ediyordum. Slavia Prag engelini aşıp, bir üst tura çıkmak için çaba sarf edeceğiz. Taraftarlar kadar benim için de Avrupa’da başarı önemli. Bu sayede Milli Takım yolumu açabilirim" dedi. 
     
Pancu kefil oldu      BEŞİKTAŞ’IN Rumen yıldızı Pancu, vatandaşı Maldaraşanu’yu göklere çıkardı. Siyah - Beyazlı takımın isabetli bir transfer yaptığını açıklayan golcü futbolcu, "Yıllardır tanıdığım, yakın bir arkadaşım. Orta sahanın her yerinde oynayabilecek kapasiteye sahip. Birlikte forma giyeceğimiz maçlarda bu alanın yükünü hafifletecek. Beşiktaş’a büyük katkısı olacak" diye konuştu. 
     
     Maldaraşanu kimdir 
     1975 doğumlu olan Rumen oyuncu 1.81 boyunda ve 68 kilo ağırlığında. 167 kez Romanya Ligi’nde forma giydi, 22 gol attı. Futbol kariyerine Petrolul Teleajen takımında başladıktan sonra Petrolul Ploiesti’nin formasını giydi. 1998 yılında Lucescu tarafından Rapid Bükreş’e transfer edildi. Maldaraşanu, Rumen futbolunun gelecek vaadeden en önemli isimleri arasında gösteriliyor. 
     
Demirören garantisi      ASBAŞKAN Yıldırım Demirören, rakipleriyle aralarındaki farkın transferle kapanmayacağını iddia etti. Demirören, teknik heyetin verdiği rapor doğrultusunda çalışmalarını sürdürdüklerini dile getirip, "Transferde iddialıyız. Galatasaray ve Fenerbahçe’de bir dizi girişimler yapıyor. Bizim üstün olduğumuz birçok nokta var. Tek düşüncemiz 100. yılda şampiyonluk" dedi. 
     



 SPOR 
























</TEXT>
</DOC>
