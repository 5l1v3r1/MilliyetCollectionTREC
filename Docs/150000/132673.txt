<DOC>
<DOCNO> 132673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/soneko36.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İshak Alaton Neden hala dünyanın komünist ülkelerinden biriyiz 
</HEADLINE>
<TEXT>

     Türk Sanayicileri ve İşadamları Derneği'nin TÜSİAD 33. Genel Kurulu'nda üyeler, İş Güvencesi Yasası başta olmak üzere, özelleştirme ve Türkiye'nin orman durumu gibi çeşitli konuları tartıştılar. 
     Genel Kurul'da bazı üyeler, TÜSİAD'ın İş Güvencesi Yasası'nı gündemine almasını istedi. 
     Genel Kurulun dilekler bölümünde söz alan üyelerden Nihat Gökyiğit, Türkiye'deki bazı doğal zenginliklere dikkati çekerek, ormanlık alanlar konusunda bazı bilgiler verdi. 
     Alarko Holding Yönetim Kurulu Başkanı İshak Alaton da Türkiye ormanlarının yüzde 60 oranında azaldığını ve yapılan bir araştırmayla, 2020-2025 yılları arasında Türkiye'de orman göremeyeceklerinin ortaya çıktığını kaydetti. 
     Komünizmin çöktüğünü belirten Alaton, ''Çünkü komünizmde her şey herkesindi. Birşey kimsenin olmuyor. Bizim ormanlar da bu şekilde yakıldı'' dedi. 
     İsveç'te ormanlardan 22 milyar dolar gelir elde edildiğini vurgulayan Alaton, şunları kaydetti 
     ''65 milyon kişilik Türkiye'de, Orman Bakanlığı diye bir canavar var. Bakanlığın 1 milyar dolara yakın bütçesi var. Onların 22 milyar dolar geliri varken, bizim 1 milyar dolar gider ve kendi kuyruğunu yeme durumuna düşmüş bir Orman Bakanlığı canavarı vardır. Özel sektör olarak bundan çıkarılacak dersler var. Biz, hala neden dünyanın komünist ülkelerinden biri olmaya devam ediyoruz '' Özelleştirme konusunda hala bir program olmadığını belirten Alaton, ''Çünkü kendi içimizde dahi özelleştirmeye soğuk bakan insanlarımız var'' diye konuştu. 
     Genel Kurul'da daha sonra söz alan Sabancı Holding Yönetim Kurulu Başkanı Sakıp Sabancı da böyle bir toplantıda orman konusuna kilitlenip kalınmaması gerektiğini söyledi. 
     -İŞ GÜVENCESİ YASASI- TÜSİAD üyesi Mehmet Şuhubi ise İş Güvencesi Yasası'na değinerek, TüSİAD'ın çağdaş bir iş kanunu mantığını ele alarak, bu konuda güzel bir taslak hazırladığını ancak muhtelif nedenlerle bunu gündeme getiremediğini anlattı. 
     Şuhubi, yürürlüğe girmesi tasarlanan yasanın yeniden ele alınması gerektiğini söyleyerek, TÜSİAD'ın da bunu yeniden gündemine almasını istedi. 
     Üyelerden Haydar Akın, yasanın yeniden gündeme gelmesi gerektiğini belirterek, ''İSO'nun başaramadığını, TÜSİAD'ın başarmasını bekliyoruz'' dedi. 
     Osman Kavala ise İş Güvencesi Yasası'nı sanayi ve hizmet sektörünün kaldıramayacağını belirtti. 
     Bedirhan Çelik, ''Yasa bu haliyle kalırsa 'ben sendikal sebepten dolayı çıkarıldım' derse ve haklı olduğu belirtilirse, 3 yıllık geliri kadar tazminat hakkı kazanıyor. Bu, piyangodur. İnsanları kışkırtıyorsunuz'' diye konuştu. 

     
</TEXT>
</DOC>
