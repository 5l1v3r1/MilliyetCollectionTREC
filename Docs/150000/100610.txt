<DOC>
<DOCNO> 100610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sontur26.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Müdürü'nden acı ''fuhuş sektörü'' itirafı... 
</HEADLINE>
<TEXT>

     Erzurum'da, son yıllarda artış olduğu saptanan fuhuşun, yetersiz tedbirler nedeniyle sağlık yönünden kentte büyük bir tehlike oluşturabileceği kaydedildi. 
     Erzurum Emniyet Müdürü Özdemir Gürsu, yaptığı açıklamada, kentte fuhuşun adeta bir sektör haline geldiğini ve özellikle sağlık yönünden büyük tehlike arzettiğini söyledi. 
     Yabancı uyruklu hayat kadını sayısının son yıllarda arttığına dikkati çeken Gürsu, bu kadınların büyük kısmının çeşitli bulaşıcı hastalık taşıdığını, bazı vatandaşların tüm uyarılara ve tehlikelere rağmen bu kadınlarla birlikte olduklarını vurguladı. 
     Halkı bu tehlikelerden uzak tutmak için fuhuşla mücadeleyi aralıksız sürdürdüklerini anımsatan Gürsu, ancak işin sağlık boyutuyla ilgili alınan tedbirlerin yetersiz kaldığını kaydetti. 
     
     ''PAHALI DİYE ELİZA TESTİ YAPMIYORLAR'' 

     Fuhuşla ilgili bütün istihbaratları değerlendirdiklerini ve baskınlar düzenlediklerini anlatan Gürsu, bu baskınlarda genellikle yabancı uyruklu hayat kadınlarını yakaladıklarını dile getirdi. 
     Yakalanan bu kadınları sınır dışı etmeden önce sağlık testinden geçirmeye çalıştıklarını dile getiren Gürsü, ''Eğer bu testlerde bir kadın AIDS'li çıkarsa, onun bir daha Türkiye'ye giriş yapmasını kesin olarak engellemiş oluruz'' dedi. 
     Konunun önemine rağmen Sağlık Müdürlüğü'nün, pahalı olması nedeniyle kadınlara Eliza testi uygulamadığını anlatan Gürsu, şöyle devam etti 
     ''Ben her seferinde bu konuda ısrarcı tavrımı sürdürüyorum. Ama başarılı olamıyorum. Kadınlara Eliza testi yapmıyorlar. Yani, sınır dışı ettiğimiz kadının AIDS'li olup almadığını bilmiyoruz. Kadın AIDS'li bile olsa Türkiye'ye tekrar dönebiliyor. Oysa AIDS'li olduğunu tescillesek, onun ülkeye bir daha girmesi olanaksız olur. Ve unutulmamalıdır ki, bu kadınlar genellikle Doğu'ya geliyorlar.'' 
     
     ''İÇİMİZDEKİ AJANLARI AYIKLIYORUZ'' 

     Gürsu, fuhuşla mücadelede yaptıkları çalışmalarda, kadın satıcılarının Emniyet Müdürlüğü'ndeki bazı personeli ele geçirdiklerini ve emniyete bir ajan gibi sızdıklarının belirlendiğini açıkladı. 
     ''Mücadelemizde resmi ya da değil kimseyi ayırt etmiyoruz'' diyen Gürsu, baskınları önceden haber verdiklerini hissettikleri personelin birimini hemen değiştirdiklerini söyledi. 
     Bu konudaki çalışmalarında şimdiye kadar birkaç personelin yerini değiştirdiklerinin altını çizen Gürsu, kenti fuhuş batağından kurtarmak için mücadeleye devam edeceklerini söyledi. 
     
     ''GENELEVDEN POLİSİMİ ÇEKMEYİ BİLE DÜŞÜNÜYORUM'' 

     Doğu'da halkın, fuhuşun tehlikeleri konusunda bilinçsiz olduğunu anlatan Gürsu, her türlü kötü ve hijyenik olmayan ortamlarda bile bazı insanların hayat kadınları ile birlikte olduğunu söyledi. 
     Özellikle Erzurum Genelevi'nin sağlıksız şartları konusunda uyarılarını sürdüren Gürsü, ''Genevel o kadar pislik içindeki, insanların buraya gelip kadınlarla nasıl birlikte olduğunu anlamıyorum. Tamam, bir kente genelev gerekiyor, ama bu şekilde değil. Burası tam bir pislik içinde ve ben bu şartların altında genelevde bekleyen polisimi bile çekmeyi düşünüyorum'' dedi. 
     Gürsu, bu uyarılarının dikkate alınmasını istediğini belirterek, ihmallerin devam etmesi halinde kentte fuhuş yüzünden sağlık tehditinin büyüyeceğini sözlerine ekledi. 
     





</TEXT>
</DOC>
