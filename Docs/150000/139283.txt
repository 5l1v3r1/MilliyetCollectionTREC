<DOC>
<DOCNO> 139283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/dunya/adun.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat VURURUZ 
</HEADLINE>
<TEXT>

Saddam’ın Yardımcısı Taha Yasin Ramazan, savaş halinde ABD’nin suç ortağı’ sayacakları Türkiye ve Kuveyt gibi ülkeleri vurmayı gözardı etmediklerini söyledi 
     CENK BAŞLAMIŞ Moskova 

     Irak Devlet Başkan Yardımcısı Taha Yasin Ramazan, savaş halinde topraklarından Irak’a saldırı düzenlenmesine izin veren Türkiye ve Kuveyt gibi "Amerikan işbirlikçilerini" vurmayı gözardı etmediklerini söyledi. Ramazan, Rus Vremya Novostiye gazetesine verdiği demeçte, olası bir savaşta Türkiye ve Kuveyt başta olmak üzere, ABD’ye yardım edecek komşu ülkelerin vurulması ihtimalinin sorulması üzerine, "ABD’ye yardım eden herkes onların suç ortağı olarak algılanacak" ifadesini kullandı. 
     
     Her şeyi yaparız 
     Ramazan şunları söyledi "Savaş savaştır. Eğer saldırıya uğrarsak kendimizi korumak için herşeyi yapma hakkına sahibiz. Şimdilik acele etmeyelim. Sadece şunu söylemek istiyorum, Amerikalılara yardım eden herkes onların müttefiki sayılacak. Bu, o durumdaki bir ülke için şerefsizlik ve utanç demektir. Olayların böyle gelişmemesini arzularız. Gücünü, topraklarındaki yabancı paralı askerlerden almak bir ülke için talihsizliktir. Böyle bir ülke ne egemen, ne de bağımsız sayılabilir." BM onayını almadan Irak’a saldırması halinde ABD’nin zor duruma düşeceğini savunan Irak Devlet Başkan Yardımcısı Ramazan, "Biz direneceğiz, dünya da bizi destekleyecek. Herkes ABD’lilerin peşine düşecek" dedi. 
     
     Büyükelçi kınadı 
     Öte yandan Irak’ın Ankara Büyükelçisi Talib Abid Salih, dün düzenlediği basın toplantısında, tezkerenin Meclis’te kabul edilmesinin Türkiye’nin savaşa katılacağı anlamına geldiğini bildirdi. Türk askerlerinin bağımsız Kürt devletini engellemek için dahi olsa Kuzey Irak’a girmesi halinde bunu "saldırı" olarak değerlendireceklerini kaydeden Salih, Türk askerlerine "işgalci kuvvet" nitelemesi yapacaklarını söyledi. Saddam’ın geçmişte zor durumdaki Türkiye’ye sağladığı desteğe dikkat çekerek şimdi Türkiye’nin "nankörlük yaptığını" ima eden Salih, "Biz TBMM’nin, Türk halkının düşüncelerini yansıtacağını ümit ediyoruz" diye konuştu. 
     
     



 DÜNYA 











</TEXT>
</DOC>
