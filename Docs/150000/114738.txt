<DOC>
<DOCNO> 114738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/ekonomi/eko01a.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlakta Erbakan lider 
</HEADLINE>
<TEXT>

Yeniden belirlenen rayiçlere göre siyasi liderler arasında en yüksek Emlak Vergisi’ni 10 milyar 208 milyon lira ile Erbakan ödeyecek 
     ANKARA Milliyet 

     Emlak Vergisi’nin belirlenmesinde esas alınan rayiçlerin yeniden belirlenmesi, liderler arasında en yüksek faturayı, kapatılan RP’nin siyasi yasaklı Genel Başkanı Necmettin Erbakan’a çıkarttı. 
     Erbakan, ikisi arsa yedisi bina olan dokuz parça gayrimenkul için, geçen yıl 277 milyon 949 bin lira Emlak Vergisi ödedi. Erbakan, bu yılın mayıs ayında 2002 Emlak Vergisi’ne esas olmak üzere 206 milyon 140 bin lira ödemede bulundu. Ancak yeni rayiç değerler, Erbakan’a 2002 için 10 milyar 208 milyon 380 bin liralık bir fatura çıkardı. 
     
     Baykal borçlu, Çiller alacaklı 
     DYP lideri Tansu Çiller, Beysukent’teki evi için 2001’de 82 milyon Emlak Vergisi ödedi. Mayısta 125 milyon yatıran Çiller’in, yeni rayiç değerlere göre vergisi 89 milyon lira. Bu fark nedeniyle Çiller, Çankaya Belediyesi’nden 36 milyon lirayı geri alacak. CHP lideri Deniz Baykal ise Oran’daki evi için geçen yıl 52 milyon 445 bin, bu yıl 80 milyon lira vergisi yatırdı. Ancak Baykal’a 2002 için 150 milyon vergi tahakkuk ettirildi ve CHP liderinin 70 milyon lira daha ödeme yapacağı belirlendi. 
     
     Rahşan Hanım’la evde de ortak 
     Başbakan Bülent Ecevit ile eşi Rahşan Ecevit’in yüzde 50’şer payla sahibi olduğu üç ayrı gayrimenkulün 2002 Emlak Vergisi 274 milyon 300 bin lira. Geçen yıl söz konusu gayrimenkuller için 173 milyon 900 bin lira ödeyen Ecevitler, bu yıl mayıs ayında 268 milyon vergi verdi. Bu durumda Başbakan ve eşi 6 milyon 300 bin lira daha ödeyecek. 
     MHP lideri Devlet Bahçeli ise Bahçelievler’deki evi için geçen yıl 5 milyon 850 bin lira vergi verdi. Bu yıl mayısta 9 milyon lira ödeme yapan Bahçeli’nin yeni değerler sonrası 2002 Emlak Vergisi 67 milyon 800 bin lira hesaplandı. Bahçeli 58 milyon 800 bin lira daha vergi verecek. 
     ANAP Genel Başkanı Mesut Yılmaz’ın, 18’inci dönem milletvekilleri kooperatifindeki konutu için, ferdi tapuya geçilmediğinden dolayı mükellefiyeti doğmadı. Baykal da aynı nedenle Angora evlerindeki meskeni için vergi ödemeyecek. 9’uncu Cumhurbaşkanı Süleyman Demirel’in Güniz Sokak’taki evinin bu yılki vergisi de 462 milyon. 
     
En pahalı mek n mahkemelik      Değer tespit komisyonlarının belirlediği metrekare birim değerlerinde çelişkiler dikkat çekti. İzmir Konak’da daha önce 4 milyar 750 milyon olan Nadir Nadi ve Opera caddelerinin metrekare birim değeri 1 milyar 750 milyona düşürülürken, Trabzon’da Atatürk alanına 2 milyar değer biçildi. 4’er milyar liralık rayiçle Türkiye’nin en pahalı mek nı olan Ankara Kızılay’daki Zafer Meydanı ve Atatürk Bulvarı’na ilişkin tespit ise davalık. Değer tespit komisyonu bu değeri yarıya düşürdü, ancak belediye buna uymadı. Ankara Ticaret Odası da mevcut değerlere Ankara Vergi Mahkemesi nezdinde itirazda bulundu. 
     



 EKONOMİ 



















</TEXT>
</DOC>
