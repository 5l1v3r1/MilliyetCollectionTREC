<DOC>
<DOCNO> 119119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sontur06.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis lojmanlarının satışına Eskidji talip... 
</HEADLINE>
<TEXT>

     Batan bankalar ile kamu bankalarının malları ve gayrimenkullerinin satışını yapan ünlü Eskidji Müzayede Evi, teklif edilmesi durumunda milletvekili lojmanlarının satışını üstlenebileceğini bildirdi. 
     Eskidji Müzayede Evi Yönetim Kurulu Başkanı Dikran Masis, daha önce batan bankalar ile kamu bankalarının mallarının ve gayrimenkullerinin satış işlemlerini üstlendiklerini ve bunda da büyük başarı sağladıklarını ifade etti. Masis, bu satışlarda devletin Eskidji'yi yediemin, bir anlamda da en güvenilir emanetçi seçtiğini savundu. 
     Bankacılık Düzenleme ve Denetleme Kurumu'nun BDDK gayrimenkullerinin tamamına yakınının satıldığını, sırada Vakıfbank'ın 620 gayrimenkulünün bulunduğunu belirten Masis, ''Banka bu gayrimenkulleri satışa çıkarmış ama başarılı olamamış. Bize devrettiler. Biz 620 gayrimenkulü 10 günde satacağız'' diye konuştu. 
     Teklif edilmesi durumunda devletin elindeki lojmanların satışını üstlenebileceklerini kaydeden Dikran Masis, ''TBMM'ye ait bin 28 lojmandan bahsediliyor. Yeni kurulacak hükümet bu lojmanların satışına aracı olmamızı isterse bunu seve seve kabul ederiz'' dedi. 
     
     72 BİNİN ÜZERİNDE KAYITLI MÜŞTERİ VAR 
     Lojmanların fiyatlarının belirlenmesi konusunda Maliye ve vakıfların ekspertizleri ile çalışılması durumunda daha sağlıklı sonuç alınacağını ifade eden Masis, şunları söyledi 
     ''Şu anda Türkiye'nin en büyük gayrimenkul satan şirketlerinden biriyiz. 72 binin üzerinde kayıtlı müşterimiz var. Türkiye'nin dört bir yanındaki gayrimenkullerin durumunu biliyoruz. Eğer lojmanların satış işlemi bize verilirse, 15 gün içinde satışa hazır hale getiririz. Bedelin yüzde 20-25 altından da açık artırmayla satışa çıkarırız. Milletvekili lojmanları 10 günde satılır. Çünkü Ankaralı villaya hasret. İlde villaların satılma potansiyeli yüksek. İlin bir tane villa sitesi var, o da Or-An'dır.'' Lojmanların satışının gündeme gelmesiyle birlikte müşterilerinden taleplerin gelmeye başladığını da belirten Dikran Masis, ''Vakıfbank ve BDDK'nın gayrimenkullerinden komisyon almadık. Müşteriler bize yüzde 2 civarında bir ödeme yapıyor. Satışlarda devletten hiç komisyon almayız'' diye konuştu. 
     





</TEXT>
</DOC>
