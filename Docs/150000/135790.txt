<DOC>
<DOCNO> 135790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sontur19.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Travesti canlı kalkana Bağdat'tan ret 
</HEADLINE>
<TEXT>

     ABD'nin, Irak'a müdahalesine ramak kala, Irak'ta yaşanacak olan trajedilere "dur" demek için Bağdat yolunu tutan canlı kalkanların bir kısmı kente ulaştı bir kısmı da Türkiye üzerinden Irak'a girmek üzere. Onlarca canlı kalkandan birisi olarak "savaş dur" demek için Bağdat'a gitmek isteyen travesti Okşan Öztok'a da, Irak Devlet Başkanı Saddam Hüseyin "dur" dedi. 
     ABD'nin Irak'a olası müdahalesi sırasında sivil halka destek olmak için yüzlerce savaş karşıtı, Bağdat yolunu tuttu. Ankara'lı travesti Okşan Öztok da, olası bir savaşta Irak halkının zarar görmemesi için canlı kalkan olarak Bağdat'a gitme kararı verdi. Hazırlıklara başlayan Öztok, AKP Genel Merkezi'ne de giderek Kurucular Kurulu üyesi olan ve canlı kalkan olarak Bağdat'a giden Fatma Ünsal ile de fikir alış verişinde bulundu. İngiliz ve ABD büyükelçiliklerini de ziyaret eden Öztok, barış çağrısını buradaki yetkililere de iletti. 
     
     35 kişiye vize 

     Bütün adayları inceleyen büyükelçilik yetkilileri 35 kişiye vize verirken, Öztok'a Irak'a giremeyeceğini söylediler. 
     
     Bağdat istemiyor 

     Yetkililerden "Bağdat yönetimi sizi kabul etmiyor" cevabını alana Öztok, kararın nedenini sorduğunda "doyurucu bir cevap" alamadığını, ancak yetkililerin gerekçeyi söylerken kendisinin travesti olduğunu ima ettiklerini söyledi. 
     Aldığı cevap karşısında çok üzüldüğünü ve onurunun incindiğini kaydeden Öztok, "Kendimi hazırlamıştım" dedi. Başta, İnsan Hakları Derneği olmak üzere birçok sivil toplum örgütüne Irak Büyükelçiliği'ni tutumundan dolayı şikayet edeceğini bildiren Öztok, "Savaş'a dur' demek için Ankara'da bütün gücümle çalışacağım" diye konuştu. 
     





</TEXT>
</DOC>
