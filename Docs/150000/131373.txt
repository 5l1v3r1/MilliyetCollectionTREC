<DOC>
<DOCNO> 131373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/siyaset/siy03.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz’ın ekibi tırpanı yedi... 
</HEADLINE>
<TEXT>

Yılmaz’ın Özel Kalem Müdiresi Erdem, Basın Danışmanı Ulusay, başmüşaviri Okant kadrolarından alındılar 
     HAKAN ŞANLITÜRK Ankara 

     Mesut Yılmaz’ın özel kalem müdiresi ve basın danışmanının da aralarında bulunduğu yakın çalışma arkadaşları AKP iktidarınca istisnai kadrolarından alındı. Birkaç gün önce gerçekleştiği öğrenilen operasyonla tırpanlanan bu isimler, derecelerine göre memur olarak görev yapacaklar. Yılmaz’ın, Dışişleri Bakanlığı yaptığı dönemden başlayarak sürekli yanında yer alan Özel Kalem Müdiresi Sema Erdem, Basın Danışmanı Sevgi Ulusay, Berna Yılmaz’ın danışmanlığını yapan Gülcan Önay ile aynı zamanda TRT Yönetim Kurulu üyesi olan Şevket Okant Başbakan Başmüşavirliği görevinden alındı. Ulusay, emekliliğini istedi. Yılmaz’ın hemşehrisi Osman Çataklı ise kadrosunu korudu. Başbakanlıkta 10 başbakan başmüşaviri, 20 başbakan müşaviri, 80 de başbakanlık müşaviri kadrosu bulunuyor. Başbakanlık müşavirleri kararname ile görevlendirilirken, başbakan başmüşavirleri ile başbakan müşavirleri başbakanın onayı ile değişiyor. Bu kadrolar hükümetlerce tercihen dolduruluyor. 
     
4 milletvekili ANAP’a geçecek      Genel Başkan Ali Talip Özdemir’in ANAP’a geçmesi beklenen dört milletvekiliyle anlaştığı ifade edildi. Bağımsız milletvekilleri Ülkü Güney ve Edip Safter Gaydalı’nın ANAP’a dönme eğiliminde oldukları, Hakkari Milletvekili Mustafa Zeydan ve ismi açıklanmayan CHP’li bir milletvekilinin de yeşil ışık yaktığı öne sürüldü. 
     
     



 SİYASET 











</TEXT>
</DOC>
