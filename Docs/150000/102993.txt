<DOC>
<DOCNO> 102993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sontur15.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem ''Derviş ile dostluğumuz devam ediyor'' 
</HEADLINE>
<TEXT>

     YTP Genel Başkanı İsmail Cem, eski Devlet Bakanı Kemal Derviş ile dostluklarının devam ettiğini belirterek, ''Ama siyaseten bir tercih yapmıştır. Kendisine hayırlı olmasını diliyoruz'' dedi. 
     Cem, Almanya ziyareti öncesi Atatürk Havalimanı'nda yaptığı basın toplantısında, gazetecilerin sorularını yanıtladı. 
     Bir gazetecinin, ''Kemal Derviş'e kapılarınızı tamamen kapattınız mı '' sorusuna, ''Sayın Derviş de söyledi, ben de söyledim, bizim dostluğumuz devam ediyor. Ama siyaseten bir tercih yapmıştır. Kendisine hayırlı olmasını diliyoruz'' karşılığını verdi. 
     Kemal Derviş'in, CHP Genel Başkanı Deniz Baykal ile dün yaptığı görüşmeye ilişkin bir soru üzerine de Cem, şunları söyledi 
     ''Bu konularda başkalarının partisi ve onların çalışmaları hakkında bir şey söylemem. Herkese başarı dilemekteyiz. Kendi yolumuza, ciddiyetle yola çıktık devam etmekteyiz. Başlangıç olarak da iyi bir konumda olduğumuzu zannediyorum. Ama bu konumun çok daha ileri gideceğini biliyorum.'' Yeni Türkiye Partisi YTP Genel Başkanı İsmail Cem, Almanya'nın, Türkiye'nin Avrupa Birliği AB sürecinde kilit ülkelerden biri olduğunu ifade ederek, bu ülkenin Başbakanı ve Sosyal Demokrat Parti Lideri Gerhard Schröder ile yapacağı görüşmede, Türkiye-Almanya ilişkileri, AB ve Irak konularını ele alacaklarını söyledi. 
     Cem, Gerhard Schröder ile görüşmelerde bulunmak üzere, YTP Genel Sekreteri İstemihan Talay'la birlikte Berlin'e gitti. 
     Atatürk Havalimanı'nda basın toplantısı yapan Cem, partisinin ilk yurtdışı temasını Almanya'ya gerçekleştireceklerini belirterek, bu ülkenin, hem 3 milyondan fazla Türk'ün orada yaşaması, hem de ekonomik ilişkiler açısından son derece önemli olduğunu ifade etti. 
     
     ALMANYA'NIN AB DESTEĞİ 

     Almanya'da yapacağı temaslarda AB'nin en öncelikli konu olacağını vurgulayan Cem, şöyle devam etti 
     ''AB konusunda Almanya, stratejik olan, belirleyici nitelik taşıyan bir ülke. Temaslarımızda AB meselesi en önde yer alacak. Çünkü biz, AB sürecinde Almanya'dan ve Başbakan Schröder'den çok ciddi destek aldık. Türkiye'nin adaylığının açıklandığı 1999 yılındaki Helsinki Zirvesi'nde Schröder'in ciddi ve kararlı desteği, bu sonucu almamızda çok önemli etken olmuştur. 
     Ayrıca, Schröder, bizim insanlarımızın Almanya'daki sıkıntılarının aşılmasında, Alman toplumu ile bütünleşmesi yolunda hep destek olmuş bir siyasetçidir. 
     Türkiye ile Almanya arasındaki ilişkiler, AB konusu ve Irak konusu birlikte değineceğimiz meseleler içinde yer alacak.'' 
     
     İŞADAMI ÖGER İLE GÖRÜŞME 

     Almanya'da bulunduğu süre içinde çeşitli Türk kuruluşlarının yanı sıra Türk işadamı Vural Öger ile de görüşeceğini bildiren Cem, şunları söyledi 
     ''Kendisi Türkiye'ye 2 milyon turistin gelmesini organize eden kişidir ve kendisinin Türkiye'deki ekonomi ve gelişmelerle yakından ilgisi vardır. Bu bağlamda Alman ve Türk işadamlarıyla konuşacağız. Çünkü, özellikle 4 Kasım'ı düşündüğümüzde, Yeni Türkiye Partisi'nin yatırımı, üretimi her şeyin önünde tutan ekonomik yaklaşımı dikkate alındığında, Almanya'yı çok önemli bir destek ve kaynak olarak nitelemekteyiz. 
     Almanya'da yaşan Türkler'in ve Almanlar'ın Türkiye'ye dönük yatırımını canlandırmayı, Alman bankalarındaki çok önemli ölçülerde bulunan Türk sermayesini belli bir kesitiyle Türkiye ile ilgilenmesini sağlayacak girişimleri fevkalade önemsemekteyiz. Bu ziyaretimizde, bu ekonomik olguyu birlikte değerlendireceğiz. Türkiye'nin AB sürecinde Almanya gerçekten kilit ülkelerin başında gelmektedir. Biz, hem insanlarımız, hem de Türkiye'nin ihtiyaç duyduğunu ekonomik atılım nedeniyle bu ziyareti önemsiyoruz.'' 
     
     AVRUPALI DIŞİŞLERİ BAKANLARINDAN DESTEK 

     Gazetecilerin sorularını da yanıtlayan Cem, ''15 Avrupa ülkesinin dışişleri bakanlarının size destek vereceği doğru mu '' şeklindeki bir soru üzerine, oluşmuş dostlukların hem insan yaşamında, hem de siyasette önemi bulunduğunu kaydederek, şöyle dedi 
     ''Benim 5 yıl süresince sadece AB değil, İslam Konferansı Örgütü'nün de dışişleri bakanları ile çok sıcak ilişkilerim oldu. Bu bakan arkadaşlarımın hemen hepsi her zaman destek vermek istediklerini, destek verebileceklerini belirttiler. Ama bunu ölçülü tutmak lazım. Ben, hemen böyle gelsinler, destek versinler gibi yaklaşımı da doğru bulmam. Desteğin var olması önemlidir. Bu desteği de zaten kendileri zaman zaman dile getiriyorlar. Kendilerine teşekkür ediyorum. Onların desteği elbette oluşturacağımız Yeni Türkiye için çok önemlidir. Türkiye'nin AB sürecine Yeni Türkiye Partisi öncülük edecektir. Bu öncülük işlerinde de geçmişteki dostlukların, güvenin büyük bir katkısı olacaktır.'' ''Yurtdışında yaşayan vatandaşların oy kullanmaları için Türkiye'ye getirilmesi yönünde Vural Öger ile işbirliğiniz var mı '' şeklindeki soruya da Cem, ''Hayır, böyle bir bağlantımız yok'' karşılığını verdi. 
     Gazetecilerin, ''Vural Öger'i partinize davet ettiniz mi '' sorusuna karşılık da Genel Sekreter İstemihan Talay söz alarak, ''Sayın Vural Öger, baştan itibaren Yeni Türkiye'ye büyük bir destek verdi ve bu desteğini sürdürüyor. Onun bizimle birlikte olması elbette bizi mutlu edecektir'' dedi. 
     





</TEXT>
</DOC>
