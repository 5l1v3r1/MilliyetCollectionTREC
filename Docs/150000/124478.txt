<DOC>
<DOCNO> 124478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sonspo43.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
"Horozlar", Denizli'de coşkuyla karşılandı... 
</HEADLINE>
<TEXT>

     UEFA Kupası'nda 4. tura ismini yazdıran Denizlispor'da, teknik direktörü Rıza Çalımbay, bu turdaki rakipleri FC Porto'nun güçlü bir takım olduğunu bildiklerini, ancak olası sakatlıklar nedeniyle maça eksik kadroyla çıkmaktan korktuklarını söyledi. 
     UEFA Kupası 3. tur rövanşında 1-0'lık sonuç alarak Olympique Lyon'u eleyen yeşil-siyahlılar, uçakla Denizli'ye geldi. 
     Özel uçakla Çardak Havaalanı'nda inen yeşil-siyahlılar, Denizli Belediye Başkanı Ali Aygören ve coşkulu bir taraftar kitlesi tarafından karşılandı. 
     Tur sevinci, havaalanında vali Yusuf Ziya Göksu'nun da katıldığı halaylarla kutlanırken, boynuna ''gerçek horoz'' yazısı takılmış bir canlı horozla havaalanına gelen bir taraftar da dikkati çekti. 
     Denizlispor Teknik Direktörü Rıza Çalımbay, yaptığı açıklamada Portekiz temsilcisi FC Porto takımının ''güçlü bir ekip'' olduğunu belirterek, şunları söyledi 
     ''FC Porto güçlü bir ekip. Ancak benim korkum onların güçlü olması değil, bizim o maça eksik kadroyla çıkmamız. Sınırlı bir kadromuz var. Sakat oyuncumuz olmadığı sürece oradan da tur için avantajlı bir skorla döneceğimize inanıyorum.'' Denizlispor kafilesi daha sonra taraftarların oluşturduğu konvoy eşliğinde kulüp binasına gitti. 
     





</TEXT>
</DOC>
