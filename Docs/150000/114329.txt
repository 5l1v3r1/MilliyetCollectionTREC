<DOC>
<DOCNO> 114329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/guncel/gun08a.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Manisalı gençler bir dava daha kazandı 
</HEADLINE>
<TEXT>

10 ay tutuklu kalan liseli Ayşe, 5 milyar manevi tazminat alacak. Mahkeme, maddi tazminat talebini ise kabul etmedi 
     Terör örgütü DHKPC’ye üye oldukları iddiasıyla İzmir DGM’de yargılanıp beraat eden Manisalı gençlerden Ayşe Mine Balkanlı, "10 ay özgürlüğünden mahrum kaldığı" gerekçesiyle açtığı tazminat davasını kazandı. Mahkeme Balkanlı’ya, "tutuklu kaldığı sürede duyduğu manevi ızdıraba karşılık, 5 milyar lira manevi tazminat ödenmesine karar verdi. 
     Balkanlı, 26 Aralık 1995 - 15 Ekim 1996 arasında özgürlüğünden mahrum kaldığını ve hakkında İzmir DGM’ce verilen beraat kararının kesinleştiğini, bu sürede hem ailesinin, hem kendisinin maddi ve manevi olarak büyük kayba uğradığını belirterek, 5 milyar maddi, 50 milyar da manevi tazminat davası açtı. 
     İzmir 5. Ağır Ceza Mahkemesi de, Balkanlı’nın, tutuklu kaldığı sürede öğrenci olduğunu, herhangi bir işte çalışmadığı için gelir kaybının olamayacağını belirterek, maddi tazminat talebini reddetti. Mahkeme kararında, "Yaptığı haksızlığı kabul etmek, somut hukuk devletinin başta gelen özelliğidir. Tazminat esası, Anayasa’yla konulan kişi özgürlüğü ve güvenliği ilkelerinin gerçekleştirilmesi araçlarından biridir" denilerek, manevi tazminata hükmedildiği belirtildi. 
     



 GÜNCEL 




















</TEXT>
</DOC>
