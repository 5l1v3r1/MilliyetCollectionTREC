<DOC>
<DOCNO> 118435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sondun29.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa ülkelerinde Noel öncesi terör eylemi endişesi... 
</HEADLINE>
<TEXT>

     Batı Avrupa ülkelerinde, Noel dönemi öncesinde ''beklenmedik bir yerde ve şiddetli'' bir terör eylemi ile karşılaşılacağına ilişkin ihbarlar son derece ciddiye alınıyor. NATO da bu çerçevede, güvenlik önlemlerini artırdı. 
     Birinci derece alarm hali ''Alfa'', ikinci derece ''Bravo'', üçüncü derece ''Charlie'' olarak adlandırılan NATO'da, ''Bravo'' düzeyinde alarm düzeyinin gerekleri yerine getiriliyor. 
     İttifak tesisleri çevresinde kapsamlı önlemler alınırken, tesislere giren tüm taşıtlar aranıyor. NATO personelinin arabaları da bagaj kontrolünden geçiriliyor. 
     Normal koşullarda, NATO içerisinde, delegasyonların bulunduğu bölümlere girerken görevlilerin ''laissez-passer'' kartları elektronik kutulardan geçiriliyor ve bu işlem, bir güvenlik sorumlusunun gözlemi altında oluyor. Yeni alarm düzeyinde ise memurların girişleri çok sayıda güvenlik görevlisinin kontrolüne alındı. Bu görevliler, aynı zamanda, kartların üzerindeki resimleri kontrol ediyor ve kart sahibinin kimliğini tam olarak belirlemeden girişe izin vermiyorlar. 
     Dışı ve girişleri çok sıkı kontrolde olan NATO Genel Merkezi'nin içinde, ağır silahlarla donatılmış asker ve güvenlik görevlilerinin bulunması da şaşırtıcı bir manzara oluşturuyor. 
     NATO çalışanları, 11 Eylül terör yıkımı sırasında dahi bu düzeyde güvenlik önlemi görmediklerini ifade ediyorlar. 
     İngiltere Başbakanı Tony Blair'in dün yaptığı konuşmada, büyük bir terör eyleminin olabileceği mesajı vermesi ve uyarıda bulunmasının ardından, İngiliz havaalanları, gar ve limanları ile alışveriş merkezlerinde alınan önlemler, diğer Avrupa ülkelerinde de görülmeye başladı. 
     Belçika basını da manşet haberlerinde, ''El Kaide Noel kutlamalarına katılacak'' gibi başlıklarla terör tehdidinin boyutlarının ciddi olduğunu anlatıyor. Gazeteler, nükleer santral, kimyevi madde fabrikaları, limanlar gibi hedeflerin ön plana çıkabileceği görüşünü ileri sürüyorlar. 
     Belçika, başta ABD ve İngiliz elçilikleri olmak üzere, yabancı temsilcilikler çevresinde güvenlik önlemlerini artırdı. ABD Büyükelçiliği önünde dün bulunan çalıntı arabada bomba bulunmadığı, ancak bu taşıt yüzünden panik yaşandığı ifade edildi. 
     Belçikalı yetkililer, güvenlik önlemlerinin mümkün olduğunca ''panik yaratmadan'' artırıldığını, ancak Noel öncesi terör eylemi olabileceğine ilişkin istihbaratın son derece ciddi olduğunu ifade ediyorlar. 
     





</TEXT>
</DOC>
