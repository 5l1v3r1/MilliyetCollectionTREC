<DOC>
<DOCNO> 129333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sontur02.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Asena'yı vurduğu iddia edilen kişi yakalandı... 
</HEADLINE>
<TEXT>

     ''Asena'' takma adlı oryantal Onur Çakmak'ı Seyrantepe'de program çekimi için stüdyoya girerken vurduğu iddia edilen hırsızlık ve gasp suçlarından sabıkalı Ahmet Demir, olaydan 1 saat sonra bir lokantacıyı tabancayla vurunca yakalandı. 
     Asayiş Şube Müdürlüğü ekipleri ile Fatih İlçe Emniyet Müdürlüğü ekiplerinin ortaklaşa yaptıkları çalışmalar sonucu, oryantal Asena'yı bacağından vurduğu iddia edilen bir kişi, Fatih'te gözlem altına alındı. Hırsızlık suçundan sabıkası bulunan Ahmet Demir'in, ilk ifadesi Fatih İlçe Emniyet Müdürlüğü'nde alındıktan sonra Haseki Hastanesi'ne getirilerek sağlık kontrolünden geçirildi. 
     Buradaki işlemlerin ardından Asayiş Şube Müdürlüğü'ne getirilen zanlı, burada gazetecilerin, ''Asena'yı siz mi vurdunuz '' sorusuna, ''İcab eden yapılmıştır'' yanıtını verdi. Zanlı, ''Azmettiren kim '' sorusuna ise, ''Azmettiren yoktur'' dedi. 
     Ahmet Demir'in üzerinde bulunan tabancanın balistik muayenesi sonucu Asena'ya saldırı olayında kullanıldığı ortaya çıktı. 
     Ahmet Demir'in, Asena'yı vurduktan yaklaşık 1 saat sonra Aksaray'da lokanta işleten Ahmet Algüllü'ye gittiği ve daha önceden de olduğu gibi para istediği, ancak isteği geri çevrilince Algüllü'yü de yaraladığı ortaya çıktı. 
     Polisin, bu olaydan sonra 1 adet ruhsatsız tabancayla gözaltına aldığı Ahmet Demir'in Asena'yı da vurduğu anlaşıldı. 
     Polis sorgusu, Ahmet Demir'in Asena'yı kimin isteği üzerine vurduğunu ortaya çıkartmayı amaçlıyor. 
     Daha önce Derya Tuna'yı vuran sanığın "kıyafetini beğenmedim" demesi gibi, Ahmet Demir'in de " Kimse beni azmettirmedi. Asena'nın Derya Tuna'ya tavırlarını beğenmedim" diyerek olayın perde arkasında yeralanları gizlemeye çalıştığı bildiriliyor. 
     
</TEXT>
</DOC>
