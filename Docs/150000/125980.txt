<DOC>
<DOCNO> 125980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/ekonomi/eko07.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabloda güç birliği yaptılar 
</HEADLINE>
<TEXT>

İstanbul Sanayi Odası Meclis Başkanı Kavi’nin sahibi olduğu Kavi Kablo ile Emsan Emaye Tel, Botel Bobin Teli Kablo ve Bektaş Bakır Emaye Kablo ortak oldu 
     EKONOMİ SERVİSİ 

     Kablo sektöründe faaliyet gösteren tanınmış kuruluşlar, ortaklaşa yeni bir şirket oluşturdular. İstanbul’da faaliyet gösteren Emsan Emaye Tel Sanayi AŞ, Kavi Kablo ve Emaye Bobin Teli AŞ, Botel Bobin Teli Kablo A.Ş. ve Bektaş Bakır Emaye Kablo AŞ, "Bemka Emaye Bobin Teli ve Kablo Sanayi Ticaret AŞ" adıyla ortak şirket kurdu. Şirketin sermayesi 20 trilyon lira olarak belirlendi. 
     
     Emaye bobin teli üretecekler 
     Sermayenin 19.5 trilyonu ayni, 500 milyarı nakdi sermaye olarak konuldu. Ayni sermaye, şirkette ortak olarak yer alan kuruluşların makinelerinden oluştu. Şirkette, Mehmet Emin Cankurtaran, Hüsamettin Kavi, Levent Gabay ve İbrahim Güngör sembolik olarak koydukları 5’er milyar lirayla ortak olarak yer aldı. Şirketin büyük ortağı Emsan olurken, Kavi Kablo yüzde 24 hisseyle şirketin ikinci büyük ortağı. Emaye bobin teli üretimi konusunda faaliyet gösterecek olan şirketin üretimi öncelikle iki merkezde toplanacak. İki yıl içinde de üretim tek çatı altında birleştirilecek. 
     Şirketin yönetim kurulunda Mehmet Alp Ağaoğlu, Kadir Nurcan Esmer, Hayretin Çaycı, M. Emin Cankurtaran, Hüsamettin Kavi, Levent Gabay ve İbrahim Güngör yer alacak. Bir diğer yönetim kurulu üyesi Çelik Arsel. Arsel, daha önce Koç Holding’de Enerji ve Maden Grubu Başkanlığı yapmış, Dünya LPG Birliği Başkan Yardımcılığı görevine seçilmişti. Arsel halen Aygaz Yönetim Kurulu Başkanı. 
     



 EKONOMİ 




















</TEXT>
</DOC>
