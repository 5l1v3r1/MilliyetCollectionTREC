<DOC>
<DOCNO> 122994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/soneko01.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kitap fiyatları bu yıl ortalama yüzde 35 zamlandı... 
</HEADLINE>
<TEXT>

     Kitaplar, bu yıl ortalama yüzde 35 oranında zam gördü. Bu yılın başından itibaren yayıncılık dünyasının önde gelen isimlerinden Altın Kitaplar yüzde 35, Ayrıntı Yayınları yüzde 43, Yapı Kredi Yayınları yüzde 20, İletişim Yayınları, yüzde 35, Can Yayınları ise yüzde 40 oranında zam yaptı. 
     Piyasadaki en çok satan kitapların fiyatları, yaklaşık 5 milyon lira ile 22 milyon lira arasında değişiyor. 
     Altın Kitaplar Yayınevi Genel Yayın Yönetmeni Hüsnü Terek, bu yıl kitaplara Mart ve Eylül aylarında olmak üzere toplam yüzde 35 oranında zam yaptıklarını söyledi. 
     Normal uygulamalarında kitaba üç ayda bir olmak üzere yılda yaklaşık yüzde 70 oranında zam yaptıklarını anlatan Terek, ''Bu yıl iki kez zam yaptık ve toplam zam oranı yüzde 35'de kaldı. Çünkü biz Anadolu'ya da hitap ediyoruz, bu yüzden düşük fiyatla devam etmek istedik ve kar marjlarımızı düşürdük ama yolun sonuna gelmiş gibiyiz. Bundan sonra enflasyon oranını mutlaka yansıtmak zorunda kalacağız'' dedi. Hüsnü Terek, bu yıl ellerindeki eski kitaplardan daha az satan kitaplara zam yapmadıklarını söyledi. 
     Kriz sonrası dönem olmasına rağmen bu yıl satış oranlarında ciddi bir düşüş bulunmadığını belirten Terek, ''Bu çok sevindirici bir durum. Bu kadar sıkıntılı bir dönemde bile kitaba olan ilginin azalmaması çok güzel'' dedi. 
     
     AYRINTI YAYINLARI'NDAN YÜZDE 43 ZAM 
     Ayrıntı Yayınları Koordinatörü Ömer Faruk da yayınlarına bu yıl içinde toplam yüzde 43 oranında zam yaptıklarını söyledi. 
     Bu yıl içinde bir kez zam yaptıklarını ifade eden Faruk, ''Ama yeni kitaplarımızı günün koşullarına göre değerlendirdik. Ocak ayı ile Kasım ayı arasında çıkardığımız kitapların girdilerinde yüzde 43 fark oldu ve bu farkı da kitaplarımıza yansıttık'' dedi. 
     Yapı Kredi Yayınları'ndan Hikmet Konuralp ise Yapı Kredi Yayınları'na geçen yılbaşında yüzde 10-20 arasında değişen oranlarda zam yapıldığını söyledi. Konuralp, ''Dizi bazında yüzde 8'e gelen, hatta hiç zam görmeyen kitaplarımız bile oldu'' dedi. 
     Konuralp, zamlara rağmen bu yıl kitap satış oranlarında herhangi bir düşüş bulunmadığını tersine artış gözlemlediklerini söyledi. 
     İletişim Yayınları Koordinatörü Nihat Turna da bu yıl toplam yüzde 35 oranında olmak üzere kitaplara Mayıs ve Eylül aylarında iki kez zam yaptıklarını söyledi. 
     Eski yıllara oranla Türkiye'de artık daha fazla sayıda yeni başlık ilk kez basılan kitap bulunduğuna işaret eden Turna, ''Yeni başlık sayısında ciddi artış var. Bu da zamlara rağmen yayın dünyasını canlı tutuyor'' dedi. 
     Can Yayınları Satış Müdürü Nuray Bozdoğan da Ocak ve Temmuz aylarında olmak toplam yüzde 40 oranında zam yaptıklarını söyledi. Bu yıl satış rekorları kıran Ahmet Altan'ın ''Aldatmak'', Paul Auster'in ''Yanılsamalar'' gibi kitapların, yayınevleri tarafından çıkarıldığını hatırlatan Bozdoğan, bu nedenle satış oranlarında geçen yıla göre ciddi artış bulunduğunu söyledi. 
     
     EN ÇOK SATANLAR 
     Öte yandan ''En Çok Satanlar'' listelerinde yer alan kitapların fiyatları yaklaşık 5 milyon lira ile 22 milyon lira arasında değişiyor. 
     En çok satanlardan, Cezmi Ersöz'ün ''Yine Seninle Geldi'' adlı kitabı 5 milyon 750 bin, Ömer Çelakıl'ın ''Kuran-ı Kerim'in Şifresi'' 10 milyon, Paul Auster'in bir ayda dört baskı yapan kitabı ''Yanılsamalar'' 10 milyon, Zülfü Livaneli'nin son kitabı ''Mutluluk'' 12,5 milyon bin, Can Dündar'ın ''Uzaklar'' 7,5 milyon, Hıfzı Topuz'un ''Çamlıca'nın Üç Gülü'' 10 milyon, Ayşe Arman'ın ''Kimse Okumazsa Ben Okurum'' kitabı 11 milyon, Maeve Binchy'nin ''İtalyanca Aşk Başkadır'' 14,5 milyon, Sunay Akın'ın ''Onlar Hep Oradaydı'' 7 milyon, İclal Aydın'ın ''Hayat Güzeldir''i 9 milyon, Altan Öymen'in ''Bir Dönem Bir Çocuk''u 19 milyon 750 bin, Yaşar Kemal'in ''Tanyeri Horozları'' 13 milyon, Glenn Meade'in ''8. Gün'' adlı kitabı ise 22 milyon liraya satılıyor. 
     





</TEXT>
</DOC>
