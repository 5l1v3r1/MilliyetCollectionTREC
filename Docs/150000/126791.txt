<DOC>
<DOCNO> 126791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/soneko23.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirme İdaresi'nde yanan belgelerin kopyaları varmış... 
</HEADLINE>
<TEXT>

     Özelleştirme İdaresi Başkanlığı ÖİB binasında 23 Aralık pazartesi gecesi yaşanan yangın olayı konusunda yapılan incelemede, ''kısmi hasar gören 39 evrağın tamamının suretlerinin diğer birimlerde de mevcut olduğunun'' tespit edildiği bildirildi. 
     ÖİB'den yapılan yazılı açıklamaya göre, yangın, ÖİB'nin Çankaya semtinde bulunan binasının birinci katında bulunan ve içinde 2 personelin istihdam edildiği çalışma odasındaki elektrik kontağından çıktı. 
     Yapılan hasar durumu çalışmalarında, ahşap bir dolabın dış yüzeyi, odada bulunan dosya ve evraklardan bir dosyanın kısmen hasar gördüğü, oluşan is ve dumandan duvar ve halıların zarar gördüğü, maddi hasarın ise 300-500 milyon lira seviyelerinde olacağı tespit edildi. Açıklamada, yangına ilişkin diğer saptamalar konusunda ise şu bilgilere yer verildi 
     ''Zarar gören 1 dosyanın içinde 39 kayıtlı evrağın bulunduğu, bir kısmının sadece üst kısmında zarar olduğu, dosya içindeki evraklardan, 1 tanesinin bir kamu kuruluşundan gelen ve işlemi tamamlanmış olan kursa katılım ile ilgili evrak olduğu, 3 tanesinin proje grupları arasında yazılan ve işlemleri tamamlanmış olan dahili haberleşme evrağı olduğu, kalan 35 evrağın ise tüm kamu kurumlarına gönderilen başbakanlık ve ÖİB'nın genelgelerinden oluştuğu anlaşılmıştır. 
     Yapılan incelemede, kısmi hasar gören 39 evrağın tamamının suretlerinin diğer birimlerde de mevcut olduğu tespit edilmiş ve haberlerde iddia edilen Petrol Ofisi ile ilgili hiç bir evrak yoktur.'' Açıklamada, konuyla ilgili, olayın ertesi günü hasar gören odada oturan 2 personel ve amirinin, Çankaya İlçe Emniyet Müdürlüğü'nde ayrıntılı bilgi verdikleri ve personelin daha dikkatli ve tedbirli olmaları konusunda uyarıldığı kaydedildi. 
     





</TEXT>
</DOC>
