<DOC>
<DOCNO> 138164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sondun09.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz Grammy'si ödül dağıtımında savaş karşıtlığı.. 
</HEADLINE>
<TEXT>

     İngilizler'in Grammy'si olarak görülen ''Brit Awards'' müzik ödülleri, sahiplerini buldu. 
     Başkent Londra'da düzenlenen törenin yıldızı R B şarkıcısı Ms. Dynamite, George Michael'ın yeniden yorumladığı parçası ''Faith''i ünlü şarkıcıyla birlikte söylerken, olası Irak harekatını protesto etti. 
     Ms. Dynamite, şarkısını seslendirirken, ''Artık çocukların ölmesini istemiyorum. Bu yüzden karşı durmalıyım. Babam 'Akıllı olan, sözcüklerle savaşır' derdi'' dedi. 
     ''A Rush Of Blood To The Head'' ile en iyi albüm ödülünü alan Coldplay'in üyelerinden Chris Martin de, ''Aslında tüm ödüller aptalca. ABD Başkanı George Bush istediğini yapınca, hepimiz öleceğiz'' diye konuştu. 
     Yeni albümü ''Escapology'' ile dünya listelerine giren Robbie Williams, en iyi erkek şarkıcı ödülüne layık görüldü. Törene katılamayan Williams, telefon bağlantısıyla ekrandan seyircilere teşekkür etti. Amerikalı rapçı Eminem ve şarkıcı Pink, en iyi yabancı erkek ve kadın şanatçı ödüllerine sahip oldu. Pink, ''Bu tür durumlarda genelde aptalca şeyler söylerim. Fakat bu gece çok ağırbaşlıyım'' dedi. 
     Red Hot Chili Peppers'ın en iyi yabancı grup ödülünü aldığı törende, Norah Jones en iyi çıkış yapan yabancı şarkıcı seçildi. 
     Liberty X ''Just A Little'' ile en iyi şarkı ödülünü alırken, Will Young en iyi çıkış yapan İngiliz şarkıcı, Tom Jones da ömür boyu başarı ödülünü aldı. 
     





</TEXT>
</DOC>
