<DOC>
<DOCNO> 149565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/soneko05.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Batman'da bir kuyuda petrol bulundu... 
</HEADLINE>
<TEXT>

     Batman'da, Kanada'nın Pemi Şirketi'nin işletmeciliğini yaptığı Şelmo petrol sahasında bir kuyuda günde 5 bin varil kapasiteli petrol bulunduğu bildirildi. 
     Türkiye Petrolleri Anonim Ortaklığı TPAO Batman İşletme Müdürlüğü yetkilileri, Kozluk İlçesi yakınlarındaki Şelmo petrol sahasında Kanada'nın Pemi Şirketi ile yapılan anlaşma çerçevesinde sondaj çalışmalarını yaptıklarını belirterek, Pemi Şirketi'nin isteği üzerine saha genişletme çalışmalarını sürdürdüklerini söylediler. 
     Yaklaşık 8 aydır sahada kuyu açma çalışmalarının sürdüğünü, 43 nolu kuyuda, 1700 metrede petrole ulaştıklarını kaydeden yetkililer, petrolün artezyen halinde çıkmasıyla, sondaja ara verdiklerini bildirdiler. 
     Kuyudan çıkarılan petrolün gravitesinin 34 olduğunu ifade eden yetkililer, ''TPAO'nun taşeronluk yaptığı sahadaki kuyudan günlük yaklaşık 5 bin varil petrol üretimi gerçekleştiriliyor. Önceleri artezyen olarak çıkan petrolü tankerlerle Şelmo sahasına taşımaya çalıştılar. Tankerler yetiştiremeyince, 4 kilometrelik boru hattı çekildi'' diye konuştular. 
     Kanada'nın Pemi Şirketi'nin işletmeciliğini yaptığı ve Halliburton Şirketi'ne ait olan Şelmo petrol sahasındaki toplam 42 petrol kuyusundan günde 2 bin 500 varil ham petrol üretimi gerçekleştirilirken, yeni açılan kuyuda günde 5 bin varil petrol üretimine ulaşıldığı kaydedildi. 
     
     ABD BAŞKAN YARDIMCISI CHENEY'İN ŞİRKETİ 
     Kanada'nın Pemi Şirketi'nin işletmeciliğini yaptığı Şelmo petrol sahasının ABD Başkan Yardımcısı Dick Cheney'in geçmişte yönetim kurulu başkanlığını yaptığı Halliburton Şirketi'ne ait olduğu bildirildi. 
     
     ''BENİ ALDATTILAR'' 
     Kozluk İlçesi'nin Yayalar Köyü'nde oturan M. Şirin Aksoy, petrolün bulunduğu sahanın kendisine ait olduğunu, Pemi Şirketi'nin kendisini aldattığını savunarak, yetkililerin sadece bir vekaletname kağıdını kendisine imzalattıklarını iddia etti. 
     Petroleum Explaration Mediternanean İNC başlıklı bir yazıda her dönüm arazisine 5 milyar lira para verileceğine dair bir sözleşme yaptığını anlatan Aksoy, şöyle konuştu 
     ''Ancak sözleşmenin hiçbir resmi yanı yok. Sözleşmeden sonra çok kaliteli ve verimi yüksek bir petrolün arazimde ortaya çıkarıldığını öğrendim. Sözleşmedeki rakamlara itiraz edeceğim. Beni aldattılar. 12 Ocak 2003 tarihinden beri arazimde petrol arama çalışmaları yapılıyor. Arazim tamamen sulu bir alandı. Ekinlerin bir bölümü tamamen zarar gördü. Petrol çıktığını duyunca herkesten çok sevindim. Ama maalesef şirket yetkilileri beni halen üzerime kayıtlı olan arsama sokmamaya çalışıyorlar. Tek kelimeyle aldatıldığıma inanıyorum. Hakkımı hukuki yollardan arayacağım.'' 
     
     KÖYLÜLER HİZMET İSTİYOR 
     Öte yandan Şelmo petrol sahasının yakınında bulunan Yayalar Köyü'nde oturan köylüler de, köylerinde yol, su ve elektrik gibi sorunların bulunduğunu belirterek, çevrelerinin petrol kuyularıyla dolu olmasına rağmen ziftinden bile yararlanamadıklarını dile getirdiler. 
     Köylüler, TPAO'nun burnunun dibindeki kuyuyu yabancılara kaptırdığını ileri sürerek, ''Şimdi taşeron firma olarak sondaj yapıyor. Bundan üzüntü duyuyoruz'' dediler. 
     





</TEXT>
</DOC>
