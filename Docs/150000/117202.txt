<DOC>
<DOCNO> 117202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sonspo24.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba Göztepe ile sezonun zor maçlarından birini oynayacağız 
</HEADLINE>
<TEXT>

     Trabzonspor, hafta sonu deplasmanda Göztepe ile yapacağı karşılaşmanın hazırlıklarını sürdürüyor. 
     Teknik Direktör Samet Aybaba, bugünkü idman öncesinde gazetecilere yaptığı açıklamada, Göztepe'nin çok disiplinli ve çok tempolu futbol oynanan bir takım olduğunu ifade ederek, ''Göztepe ile bu sezon şimdiye kadarki en zor maçlarımızdan birini yapacağız'' dedi. 
     Geçen hafta Göztepe ile Galatasaray arasında yapılan karşılaşmayı izlediğini belirten Aybaba, şöyle devam etti 
     ''Göztepe, Galatasaray maçında rakibin sistemine göre değildi. Kendi sistemine göre oynadı ve iyi bir futbol ortaya koydu. Çok koşan ve mücadele eden bir ekip. Ancak biz de şu ana kadar ligdeki maçlarımızda iyi oynadık. Çok gol attık ve kalemizde az gol gördük. Ama bu özellikler dünde kaldı. Göztepe maçına iyi hazırlanıp mutlaka kazanmak ve ligde art arda 5. galibiyetimizi almak istiyoruz.'' Aybaba, bir gazetecinin, Galatasaray Teknik Direktörü Fatih Terim'e yapılan eleştiriler hakkında ne düşündüğü yönündeki sorusuna ise şu yanıtı verdi 
     ''Fatih hoca, Türk futbolunda çığır açmış bir isimdir. Galatasaray'ı 4 kez lig şampiyonu yaptı, Avrupa'da şampiyonluk yaşattı. Türkiye'de bunlara daha yaklaşılmadı. İnsanları eleştirmek doğal, ancak bunun dozu iyi ayarlanmalı. Fatih hoca gibi futbola bu kadar şeyler katmış birine kısa sürede ve ağır eleştiriler yapmak son derece sağlıksızdır. Onun kariyeri ve kapasitesiyle ilgili yapılan eleştiriler de yanlıştır.'' Bordo-mavili takımın gerçekleştirdiği çalışmada, sakatlıkları bulunan Agustine, Lee Eul Yong ve Mustafa Yalçınkaya bir süre koşu yaparken, diğer futbolcular antrenmanda yer aldılar. 
     





</TEXT>
</DOC>
