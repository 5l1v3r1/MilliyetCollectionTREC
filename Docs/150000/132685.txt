<DOC>
<DOCNO> 132685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/soneko48.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'dan2003 yılı projeksiyonları... 
</HEADLINE>
<TEXT>

     Türk Sanayicileri ve İşadamları Derneği TÜSİAD , bu yıl yüzde 6.5 olarak hedeflenen faiz dışı fazlayı yüzde 5.5 olarak öngördü. 
     TÜSİAD'ın ekonomik değerlendirme raporu ''Konjonktür''ün Ocak sayısı yayınlandı. 
     3 Kasım seçim sonuçlarının siyaset kurumuna sorumluluklarını hatırlattığı kaydedilen raporda, piyasaların tek parti hükümetine beklenilenin ötesinde iyimser bir tepki verdiği, bu desteğin ardındaki temel bekleyişin hükümetin ekonomik programın uygulanmasına kararlılıkla devam etmesi olduğu vurgulandı. 
     Ekonomik programa IMF ve uluslararası finans piyasalarının desteğinin sürmesinin yapısal reformlardaki gelişmelere bağlı olduğuna dikkat çekilen raporda, 2003 yılına ilişkin iki ayrı senaryoya yer verildi. 
     İyimser senaryoda GSYİH büyümesinin yüzde 7'ye ulaşması, enflasyon hedeflemesine geçilmesiyle yıl sonunda TÜFE artışını yüzde 20'ye inmesi, reel faizlerin yüzde 10'a inerken Türk lirasının dolar karşısında reel bazda yüzde 6 değer kazanmasının ve faiz dışı fazlanın yüzde 5.5 olmasının beklendiği belirtildi. 
     Kötümser senaryoda ise temel faktörün Irak'a yönelik uzun süre devam edecek bir operasyon olduğuna dikkat çekilen raporda, operasyonla birlikte petrol fiyatlarının uzun süre 35 dolar ortalamasında kalacağı, global ekonomi yavaşlarken finansman imkanlarının hızla azalacağı öngörüsünde bulunuldu. 
     Bu takdirde, GSYİH büyümesinin yüzde 2.5 olması, enflasyondaki düşüşün durarak 2003 sonunda yüzde 30 seviyesinde kalması, reel faizlerin yüzde 20'ye çıkması ve Türk Lirası'nın dolar karşısında reel bazda değerinin aynı kalması bekleniyor. 
     Faiz dışı fazlanın ise nominal olarak azalacak olmasına karşın iyimser senaryoya göre daralacak olan milli hasılayla değerlendirildiğinde bu senaryo altında da yüzde 5.5 olacağı tahmin edildi. 
     Diğer tüm senaryoların bu iki bandın içinde kaldığı kaydedilen değerlendirme raporunda, 2003 yılı baz senaryoda GSYİH büyümesinin yüzde 4.5, TÜFE artışının yüzde 24, reel faizlerin yüzde 13, Türk Lirası'nın dolar karşısında reel bazda yüzde 3 değer kazanmasının beklendiği kaydedildi. 
     GSMH'nin yıllık ortalama yüzde 4.6 büyüyeceği, dolar kurunun 2003 yılı dördüncü çeyrekte 1 milyon 996 bin 678 lira, yıllık ortalamanın ise 1 milyon 8 bin 148 olacağı tahmin edilen raporda, ithalatın 51.1 milyar dolar, ihracatın ise 40.8 milyar dolar olarak gerçekleşeceği görüşüne yer verildi. 
     





</TEXT>
</DOC>
