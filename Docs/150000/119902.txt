<DOC>
<DOCNO> 119902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/spor/spo07.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Taylan Dünya ikincisi 
</HEADLINE>
<TEXT>

Halterde 48 kiloda podyuma çıkan Nurcan Taylan, koparmada 87.5, silkmede 105 ve toplamda 192.5 kiloluk dereceleriyle üç gümüş kazandı, altı Avrupa rekoru kırdı 
     CEMAL ERSEN 

     POLONYA’DA dün start alan 15. Bayanlar Dünya Halter Şampiyonası’nda 48 kiloda podyuma çıkan Nurcan Taylan, koparma, silkme ve toplamda gümüş madalya kazanırken, Olimpiyat ve Dünya Şampiyonu Çinli halterci Ming Juan’ın ardından ikincilik kürsüsüne çıktı. Taylan koparmada 87.5, silkmede 105 ve toplamda 192.5 kilololuk dereceleriyle üç gümüş madalyanın sahibi oldu. 
     NURCAN Taylan koparmadaki üçüncü hakkında 91 kilo ile dünya rekoru denedi ancak başarılı olamadı. Milli sporcumuz dereceleriyle büyük bayanlarda altı Avrupa rekoru kırdı. Bu kategoride altın madalyaları koparmadaki 97.5, silkmede 115 ve toplamda 207.5 kiloluk dereceleriyle altı dünya rekoru kıran Çinli Juan elde etti. Üçüncülük kürsüsüne ise Bulgar Neva çıktı. 
     
Halterde iki sınav      DÜNYA Halter Şampiyonası’nın ikinci gününde erkekler 62 kiloda İsmail Atmaca, bayanlar 58 kiloda ise Emine Bilgin podyuma çıkacak. Atmaca’nın müsabakası TSİ 18.00, Bilgin’in yarışması ise TSİ 21.00’de başlayacak. Ülkemizi erkeklerde yedi, bayanlarda ise beş sporcunun temsil ettiği şampiyona 27 Kasım’da sona erecek. 
     
Cep Herkülü’ne Ajan darbesi      HALTER’İN efsane ismi Naim Süleymanoğlu’na bir darbe de IWF Başkanı Thomas Ajan vurmaya hazırlanıyor. Uluslararası Halter Federasyonu’nda Asbaşkanlık görevine seçilen Süleymanoğlu’na toplantılara katılmadığı gerekçesiyle Ajan’dan tepki geldi. Ajan, 2004 yılında yapılacak Genel Kurul’da Naim’in yerine Halter Federasyonu Başkanı Kenan Nuhut’un aday olmasını istedi. 
     



 SPOR 
























</TEXT>
</DOC>
