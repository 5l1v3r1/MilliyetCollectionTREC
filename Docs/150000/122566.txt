<DOC>
<DOCNO> 122566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/guncel/gun02.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Meğer surkondu’yu iki memur yapmış .. 
</HEADLINE>
<TEXT>

Eminönü Belediyesi’nin tarihi surlar üzerine inşa ettirdiği lokanta için açılan soruşturmada, suç iki belediye görevlisinin üzerine kaldı 
     ŞENOL DEMİRCİ İstanbul 

     Surların üzerine yapılan surkonduyla ilgili soruşturma yapan Mülkiye müfettişleri, hazırladıkları raporda, kaçak tesisleri yaptırdığı iddia edilen Eminönü Belediye Başkanı Lütfi Kibiroğlu ve Başkan Yardımcısı Coşkun Aksu’nun sorumluluğu olmadığına karar verdi. Rapora göre, kaçak inşaatı Eminönü Belediyesi Fen İşleri Müdürü Ahmet Orhan Sar ile Bölge Mühendisi Seval Ünver yaptı. İçişleri Bakanlığı iki belediye çalışanı hakkında soruşturma açılmasına izin verirken, Kibiroğlu ile Coşkun Aksu için soruşturmaya gerek yok’ dendi. 
     
     ESKİ RAPORLA YAPILDI 
     Bu arada 1 Numuralı Kültür ve Tabiat Varlıklarını Koruma Kurulu tarafından 1992’de aynı yerde kurulan bir platform için verilmiş izin, yeni bina için geçerli sayıldı. Raporda, "Cankurtaran Mahallesi Ahırkapı İskele Caddesi 160 ada, 16 nolu parseldeki ahşap binanın yeni yapı olmadığı, söz konusu ahşap yapının 08.01.1992 tarihli izin ile yapıldığı ve yapının kültür varlığı için sakıncalı olmadığı" ibarelerine yer verildi. Bir kurul yetkilisi, raporda yer alan iznin 10 yıl önceki bir uygulamayla ilgili olduğunu söyledi. 
     Bu gelişmeler yaşanırken, tesislerin ruhsatsız olarak işletmeye açıldığı ortaya çıktı. Başkan Yardımcısı Aksu, tesislerin belediye tarafından işletildiğini, bu yüzden ruhsata gerek olmadığını söyledi. Eminönü Kaymakamı ise uygulamanın kanunlara aykırı olduğunu vurguladı. Ruhsatı olmayan tesislere BEDAŞ elektrik, Türk Telekom telefon, İSKİ su, İGDAŞ doğalgaz bağlantısı yaptı. 
     
Biz yeni yapı yapmadık ki’      İmardan Sorumlu Belediye Başkan Yardımcısı Aksu da, "Eski yapının olduğu yere demonte bir yapı yaptık. Tarihi esere bir zarar söz konusu değil" dedi. "Yıkılan eski yapı yerine yenisi yapılırken izin alınmıyor mu " sorusuna ise Aksu, "Biz yeni bir şey yapmadık" yanıtını verdi. Aksu, kendisinin ve belediye başkanının değil de iki memurun sorumlu tutularak yargı yolunun açılmasını, "mülkiye müfettişlerinin takdiri" olarak yorumladı. 
     



 GÜNCEL 




















</TEXT>
</DOC>
