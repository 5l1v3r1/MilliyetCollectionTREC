<DOC>
<DOCNO> 143311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/siyaset/siy02.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş sonunda sahaya iniyor 
</HEADLINE>
<TEXT>

Hükümeti izleyecek’ olan CHP milletvekili, sivil toplum örgütleriyle işbirliği yapacak 
     EZELHAN ÜSTÜNKAYA Ankara 

     Dünya Bankası’ndaki görevinden istifa edip hızlı bir şekilde siyasete atılan CHP İstanbul Milletvekili Kemal Derviş, parti tabanına yönelik çalışma başlattı. CHP’ye girmeden önce solda birlik çalışmaları yapan Derviş, örgüte yönelik tanışma toplantılarına katılacak. CHP Genel Başkanı Deniz Baykal’ın CHP Bilim, Yönetim ve Kültür Platformu Başkanlığı’na getirdiği Derviş’in yurt çapında toplantılara katılacak olması, "Derviş, sahaya iniyor" yorumlarına neden oldu. 
     Yeniden yapılanma çalışması başlatan Derviş, hükümet ve Meclis çalışmalarını yakından izleyecek, rapor hazırlayacak, sendika ve sivil toplum örgütleriyle işbirliği yapacak. Parti örgütleri aracılığıyla bölgelerin ekonomik - sosyal durumlarıyla ilgili bilgi alacak olan Derviş, örgüte yönelik konferans, seminer, atölye çalışması ve araştırma faaliyetlerinde bulunacak. Türkiye’de siyasette bölünme yaşandığını, birlik sağlanması gerektiğini savunan Derviş, CHP dışındaki isimlerle de çalışacak. 
     Derviş, Avrupa’daki sosyalist ve sosyal demokrat partilerle özellikle araştırma ve eğitim alanında işbirliğine gidecek. Sosyalist Enternasyonal’in Ekonomi Komitesi’ne aktif şekilde katılacak olan Derviş, Avrupalı parlamenterlerle Avrupa Birliği’ne üyelik sürecine ilişkin görüş alışverişinde bulunacak. 
     



 SİYASET 













</TEXT>
</DOC>
