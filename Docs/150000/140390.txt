<DOC>
<DOCNO> 140390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sontur12.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Meteorolojiden, "Etkili yağış" uyarısı 
</HEADLINE>
<TEXT>

     Devlet Meteoroloji İşleri Genel Müdürlüğü, yarın ve 5 Mart Çarşamba günü Güney Ege ve Akdeniz kıyılarında etkili sağanak yağış beklendiğini bildirdi. 
     Devlet Meteoroloji İşleri Genel Müdürlüğü'nden yapılan ''meteorolojik uyarıya'' göre, halen yurdun güney ve iç kesimlerinde görülen yağışlar doğuya hareket ederken, yarın yurdun güneybatı kesimleri Orta Akdeniz'den gelen yeni bir yağışlı havanın etkisine girecek. 
     Yurdun güneybatı kesimlerinde başlayacak yağışların, yarın akşam ve gece özellikle Güney Ege ve Batı Akdeniz kıyılarında, çarşamba günü de Akdeniz kıyılarında yer yer etkili olacağı tahmin ediliyor. 
     Güney Ege ve Akdeniz kıyılarında beklenen etkili sağanak yağışın oluşturacağı olumsuz şartlara karşı ilgililerin ve vatandaşların tedbirli olmaları istendi. 
     





</TEXT>
</DOC>
