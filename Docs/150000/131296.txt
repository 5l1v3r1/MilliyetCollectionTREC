<DOC>
<DOCNO> 131296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sonspo19.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin yeni transferi Erhan Yabancılık çekmiyorum... 
</HEADLINE>
<TEXT>

     Fenerbahçe'nin Almanya'nın Bielefeld takımından transfer ettiği Erhan Albaysak, yeni takımında hiç yabancılık çekmediğini ve herkesin kendisine çok sıcak davrandığını söyledi. 
     Erhan, başta teknik heyet olmak üzere takım arkadaşlarıyla çok kısa sürede kaynaştığını kaydederek, ''Zaten birçok arkadaşımı milli takımlardan tanıyorum. Fenerbahçe'de çok iyi arkadaşlık ortamı var. Bu birlikteliğin sezonun ikinci yarısında bize başarıyı getireceğine inanıyorum'' diye konuştu. 
     Takıma katıldığında herhangi bir eksiğinin bulunmadığını, çünkü eski takımıyla Almanya'da 3 Ocak'tan itibaren çalışmalara başladığını belirten Erhan, ''Burada da bugün ilk kez topla çalıştım. Ligin ikinci yarısı başlayan kadar çok iyi durumda olacağıma inanıyorum'' dedi. 
     İlk hedefinin Fenerbahçe'ye yararlı olup, sürekli oynamak olduğunu vurgulayan Erhan, daha sonra da A Milli Takım'a seçilmeyi arzuladığını sözlerine ekledi. 
     
     SERHAT ''HEDEFİM BEŞİKTAŞ MAÇI'' 

     Sakatlığı nedeniyle takımdan ayrı çalışan golcü futbolcu Serhat Akın ise sakatlığının gün geçtikte düzeldiğini ve hedefinin 2 Şubat'taki Beşiktaş maçında oynamak olduğunu söyledi. 
     Serhat, ilk yarının son 4-5 maçında sakat sakat oynadığını, özellikle Trabzonspor maçında aldığı darbe sonucu sakatlığının bu dereceye geldiğini belirterek, ''Eğer Trabzonspor maçında o darbeyi yemeseydim, şimdi arkadaşlarımla birlikte çalışıyordum. Ancak kısa sürede iyileşip, özellikle de bizim için çok önemli olan Beşiktaş maçında oynamak istiyorum. Biz ligin ilk yarısında kredimizi doldurduk ve bundan sonra puan kaybına tahammülüz yok'' şeklinde konuştu. 
     
     ÜMİT ÖZAT, 3. YILDIZI İSTİYOR 

     Fenerbahçe'nin milli futbolcusu Ümit Özat ise bu sezon şampiyon olup, 3. yıldızı takmayı hedeflediklerini, başka bir alternatiflerinin bulunmadığını kaydetti. 
     Önlerinde 17 final maçlarının bulunduğunu belirten Ümit, ''Şimdi tek düşüncemiz Beşiktaş maçı. Derbiyi biz kazanırsak, puan farkı 3'e düşecek ve biz de ikinci yarıya iyi başlangıç yapmış olacağız'' dedi. 
     
     SEMİH ''KİM İYİ İSE O OYNAR'' 

     Fenerbahçe'nin genç forveti Semih Şentürk ise sarı-lacivertli formayı uzun yıllar giymek istediğini söyledi. 
     Öncelikle Oğuz Çetin'e kendisine hazırlık maçlarında şans tanıdığı için teşekkür ettiğini belirten Semih, ''3 hazırlık maçı oynadım. İlk ikisinde 7 gol attım, son maçta ise biraz yorgundum. İnşallah bu formayı giyip, uzun yıllar Fenerbahçe'ye hizmet etmek istiyorum'' diye konuştu. 
     Fenerbahçe'de Serhat ve Beschastnykh gibi yetenekli golcülerin bulunduğunu belirten Semih, sözlerini şöyle sürdürdü 
     ''Forma savaşı zor. Ben elimden geleni yapıyorum. Oğuz hocam kim iyi ise onu oynatır. Benim oynayıp, oynamamam çok önemli değil. Her şey Fenerbahçe'nin başarısı içindir. Bu başarı, o veya bu futbolcuyla gelmiş fark etmez. İnşallah sezon sonunda şampiyonluk ipini göğüsleriz.'' 

     
</TEXT>
</DOC>
