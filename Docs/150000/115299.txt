<DOC>
<DOCNO> 115299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sontur05.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtdışındaki Türk eserleri, yabancılara emanet... 
</HEADLINE>
<TEXT>

     Yüzüncü Yıl Üniversitesi Sanat Tarihi Bölümü'nce, Ürdün ve Suriye'de yapılan araştırmalarda, daha önce bilinmeyen çok sayıda Türk eseri tespit edildi. 
     Devlet Planlama Teşkilatı tarafından hazırlanan ve Atatürk Kültür Dil ve Tarih Yüksek Kurumu, Türk Tarih Kurumu Başkanlığı'nca düzenlenen ''Yurtdışındaki Tarihi Türk Eserlerinin Envanteri Projesi'' kapsamında Ortadoğu ve Afrika'daki Türk kültür varlıkları 2000 yılından itibaren Yüzüncü Yıl Üniversitesi Sanat Tarihi Bölümü öğretim üyesi Prof. Dr. Abdüsselam Uluçam başkanlığında yürütülüyor. 
     Uluçam, yaptığı açıklamada, 9 Haziran-10 Ekim tarihleri arasında Şam ve Ürdün'deki Türk eserlerini araştırarak incelemede bulunduklarını belirtti. Uluçam, Şam'da gerçekleştirilen 26 günlük araştırma sonucunda 276 taşınmaz Türk kültür varlığı tespit ettiklerini, bunların Osmanlı, Memlüklü, Eyyubi ve Selçuklu dönemlerine ait olduğunu söyledi. 
     Uluçam, Şam kentinin Ortadoğu ve Afrika'daki başka kentlere göre, eski dokusunu koruyabilmiş daha bakımlı ve temiz bir şehir manzarası sergilediğini, tarihi kent dokusu ile özgün mimari elamanlarının sağlam ve çoğunun kullanılır durumda olduğunu anlattı. 
     Uluçam, şöyle devam etti 
     '' Tekke Süleyman adıyla tanınan Kanuni Sultan Süleyman'ın Mimar Sinan'a yaptırdığı 'Süleymaniye Külliyesi' Osmanlı sanatının Şam'daki en güzel temsilcisidir. Yapı aynı zamanda bir turizm merkezi durumundadır.'' Prof. Dr. Abdüsselam Uluçam, Ürdün'de yapılan araştırmalarda ise 72 eser tespit ettiklerini, bunlardan 13 kale, 4 köprü, 10 tren istasyonu, 13 cami ve mescit, 7 makam türbe, 2 zaviye, 1 karakol binası ile 1 eczane binasının envanter kayıtlarına geçirildiğini bildirdi. Uluçam, Eyyubi, Memlük ve Osmanlı dönemlerinde yapılan eserlerin sivil yerleşim birimlerinden çok ulaşım ağının korunmasına yönelik askeri tesisler şeklinde tasarlandığını anlattı. 
     
     ÖNERİLER 
     Uluçam, Şam ve Ürdün'de bulunan Türk eserlerinin yerli ve yabancı kişi veya kuruluşlar tarafından onarılarak kültür ve turizm amaçlı kullanıldığına dikkati çekerek, şu önerilerde bulundu 
     ''Yerli ve yabancı ekiplerce yürütülen araştırma ve restorasyon çalışmalarına Türkiye'nin de katılması sağlanmalıdır. Kültürel işbirliği çerçevesinde Suriye makamları nezdinde Süleymaniye Külliyesi restore edilerek Türk Kültür Merkezi haline getirilmelidir. Nitelikli Türk eserlerinin de en az turizm broşürlerinde yer verilip ziyaret edilir hale getirilmesiyle Türk kültürünün tanınması ve tanıtımı sağlanmalıdır. Ürdün topraklarındaki hac ve kervan yolu güzergahında bulunan tarihi Türk hisar kaleleri ile peygamber ve sahabe makamları gibi inanç turizminde etken olan kutsal yapılarla ilgili CD ve belgesel programlar hazırlanmalıdır.'' 
     





</TEXT>
</DOC>
