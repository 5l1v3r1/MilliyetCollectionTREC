<DOC>
<DOCNO> 112463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/sontur03.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçmen bilgi kartlarının dağıtımı başladı 
</HEADLINE>
<TEXT>

     Yüksek Seçim Kurulu YSK , seçmen sayıları kesinleşen illere, seçmen kütüğünde kayıtlı kişilerin hangi seçim bölgesinde kaç numaralı sandıkta oy vereceğini, seçmen sıra numarasını ve diğer bilgileri bildirmek amacıyla hazırlanan seçmen bilgi kağıtlarının dağıtımına başlandı. 
     Bir başkan ve 6 üyeden oluşan sandık kurulları, sayıma ilişkin evrak ve belgeler ilçe seçim kuruluna teslim edilinceye kadar çalışacak. Sandık kurulu başkanlarına 16 milyon lira, üyelere de 15 milyon lira gündelik ödenecek. Başkanlar ve memur üyelere 3 yevmiye, siyasi partilerden gelen 5 üyeye ise 1 yevmiye üzerinden ödeme yapılacak. 
     Türkiye genelindeki yaklaşık 172 bin sandıkta, 1 milyon 204 bin kişi çalışacak. 
     YSK, sandık kurulu başkan ve memur üyelerine yaklaşık 16 trilyon, siyasi partilerden gelen üyelere de 13 trilyon olmak üzere toplam yaklaşık 29 trilyon lira ödeyecek. 
     Ankara'ya uzak iller öncelikli olarak gönderilecek oy pusulalarının basımı devam ediyor. YSK, basımı tamamlanan oy pusulalarını illere göndermeye başladı. Bugüne kadar 61 ilin oy pusulası il seçim kurullarına gönderildi. 
     
     YSK, ÖDENEĞİ ALAMADI 
     YSK'ya, seçim giderleri için talep ettiği 52 trilyon liradan 30 trilyon lirası verildi. YSK, bu nedenle büyük sıkıntılar yaşıyor. Mükerrer oy kullanımının önlenmesi için seçmenlerin parmaklarına sürülen ve Hindistan'dan getirtilen seçim boyasının 2 trilyon lira tutan ücretini hala Devlet Malzeme Ofisi'ne DMO ödeyemeyen YSK, oy pusulaları için SEKA'dan aldığı kağıtların da parasını bu nedenle veremiyor. YSK, verilen ödeneği öncelikle seçim için hazırlanan illere gönderiyor. 
     
     POLİSLERİN İSTEMİ 
     Emniyet Genel Müdürlüğü, YSK'dan, 3 Kasım Pazar günü görevli olan polislerin bulundukları yerlerde oy kullanabilmelerine olanak sağlayacak bir düzenleme yapılmasını istedi. 
     YSK, Seçimlerin Temel Hükümleri ve Seçmen Kütükleri Hakkında Kanun'a göre, sandık kurulu başkanı ve üyeleri ile milletvekilleri ve milletvekili adayları dışındakilerin, seçmen kütüğüne kayıtlı oldukları yerlerde oy kullanacaklarını gerekçe göstererek bu istemi reddetti. 
     





</TEXT>
</DOC>
