<DOC>
<DOCNO> 121657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sontur05.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çillerler ailece delege... 
</HEADLINE>
<TEXT>

     DYP Genel Başkanı Tansu Çiller'in aday olmayacağını açıkladığı partisinin büyük kongresinde yeni genel başkanı seçecek delegasyonda Çiller Ailesi'nden üç kişi yer alıyor. 
     Aralık ayında yapılacak kongrede partililere son kez genel başkan olarak hitap edecek olan Çiller, tüzük gereği genel başkan sıfatıyla doğal kongre delegesi sayılıyor. 
     Çiller'in yanı sıra eşi Özer Uçuran Çiller ile büyük oğlu Mert Çiller'in de büyük kongre delegesi olduğu bildirildi. 
     İstanbul İl Kongresi yapılamadığı için büyük kongrede İstanbul'u 1999 kongre delegeleri temsil edecek. Bu delegeler içinde de Özer Çiller'in bulunduğu, Çiller'in son seçim bölgesi olan ve il kongresini de yapmış olan Muğla'dan ise büyük oğlu Mert Çiller'in delege olduğu öğrenildi. 
     
     DELEGE LİSTELERİNDE İLGİNÇ FİRELER 
     Öte yandan kongresini yapamadığı için eski delegelerle temsil edilecek 30 ilin delege listelerinde ise çeşitli nedenlerden dolayı 15-20 fire ortaya çıktı. 
     Buna göre Nevşehir delegesi Osman Seyfi AKP'den milletvekili seçildiği, Kırşehir İl Başkanı Zekeriya Ay AKP'den aday olduğu için delegelik hakkını yitirdi. 
     DYP Merkez Karar Kurulu üyesi olan ve son seçimde Kars'tan TBMM'ye bağımsız milletvekili olarak girmeyi son anda kaçıran eski Devlet Bakanı Gürcan Dağdaş'ın da bağımsız aday olduğu için delegeliği düşürüldü. 
     





</TEXT>
</DOC>
