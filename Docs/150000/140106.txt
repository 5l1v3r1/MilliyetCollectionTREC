<DOC>
<DOCNO> 140106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/soneko14.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji sektörünün yeniden yapılandırılması... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, 3 Mart'ta Serbest Tüketici Günü ile yeni bir sürecin başladığını belirterek, ''70 yıllık bir sistem, yeni bir şekle bürünüyor'' dedi. 
     Enerji Piyasası Düzenleme Kurulu'nca EPDK Serbest Tüketici günü çerçevesinde, Abant'ta ''Enerji Sektörünün Yeniden Yapılandırılması'' konulu bir toplantı düzenlendi. 
     Toplantıda konuşan Enerji ve Tabii Kaynaklar Bakanı Güler, Türkiye'deki hukuki altyapının yetersizliği, dışa bağımlılığın yüksek olması gibi konularda oluşturulan politikaları anlattı. 
     ''Allah'ın rüzgarı esip geçiyor, kullanmıyoruz'' diyen Bakan Güler, bürokrasinin mutlaka azaltılacağını, özel sektörün önündeki engellerin kaldırılacağını kaydetti. Güler, şöyle devam etti 
     ''Arz-talep dengesi birbirini tutmuyor. Bazı yıllarda, arz birden zıplıyor. Bunun nedenlerini araştırıyoruz. Bu zıplamalar bizi yanlış noktaya götürmüştür. 
     Mutlaka enerji enstitüsü kuracağız. Rakamlar, maliyetler ihtiyaçlar, tutarlı değil. Kayıp-kaçak oranlarından bile şüphe ediyorum. Rakamlar birbirini tutmuyor.'' 
     
     ''ÖZEL TİMLER OLUŞTURDUK'' 
     Kayıp kaçakla mücadele için özel timler oluşturduklarını ve yoğun bir çalışma başlatacaklarını açıklayan Güler, 24 milyon aboneden 100 bin tanesinin elektriğin yüzde 44'ünü kullandığına dikkat çekerek, ''Özellikle yüzde 44 içinde epey işimiz olacak. Üreten başımızın tacı, ama kaçak elektrik kullanımı haksız rekabete neden oluyor. Önümüzdeki haftadan itibaren ani, habersiz denetimler yapılacak'' diye konuştu. 
     Bakan Güler, yap-işlet-devret yöntemi ile santral yapan şirketlerle yapılan görüşmelerde, önemli adımlar attıklarını belirterek, gelecek hafta gelişmeleri kamuoyuna açıklayacaklarını, Rusya ile doğalgaz konusunda yapılan görüşmelerde de önemli gelişmeler olduğunu, bunun da iki hafta içinde şekilleneceğini bildirdi. 
     Enerji piyasası konusunda, geçiş sürecinde bazı sarsıntılar olabileceğini ifade eden Güler, ''Sistem rayına oturacaktır, bunun yapılması şarttır. Serbest piyasaya geçildiği takdirde, yıllık 2.8 katrilyon liralık zarar ortadan kalkacaktır. Bu bile büyük bir kazançtır'' dedi. 
     
     EPDK BAŞKANI GÜNAY 
     EPDK Başkanı Yusuf Günay da, Türkiye'nin enerjide serbest piyasaya zamanında geçememesinin maliyetinin 10 milyar dolar üzerinde olduğunu bildirdi. 
     Rakamların serbest piyasaya geçiş sürecinde, Hazine'ye gelecek yükün, bugün itibariyle üstlendiği yükten fazla olmayacağını gösterdiğini kaydeden Günay, yaklaşık yüzde 21'lik kayıp kaçaktan kaynaklanan 2.2 katrilyon liralık ek maliyetin diğer abonelerden karşılandığını söyledi. Günay, şöyle devam etti 
     ''Bu gerçeği fiyatlandırmada, çapraz sübvansiyona izin verecek şekilde bir dağıtım gruplandırması yaparak, kamuoyundan gizlemeye hakkımız bulunmadığına inanmaktayız. Bugün gelinen noktada, YPK kararı çıkarılmadığından, EPDK olarak TEDAŞ ve bağlı ortaklıklarının mevcut durumu ile yapılan başvuru çerçevesinde lisans vermek zorunda kaldık.'' EPDK tarafından onaylanacak tarifelerin gerçek maliyeti yansıtacak yapıda olduğunu belirten Günay, enerji KİT'lerinin birbirine olan borç ve alacaklarının bir daha oluşmayacak şekilde tasfiye edilmesi gerektiğini söyledi. 
     Günay, ''TEDAŞ'ın 2002 yılı sonu itibariyle abonelerinden tahsil edemediği yaklaşık 2.5 katrilyon lira nedeniyle Türkiye Elektrik Ticaret ve Taahhüt A.Ş'ye yaklaşık 2.2 katrilyon lira borcu bulunuyor. Ticaret A.Ş'nin ise Elektrik Üretim A.Ş'ye EÜAŞ ve Türkiye Elektrik İletim A.Ş'ye TEİAŞ yaklaşık 2.3 katrilyon lira borcu bulunmaktadır. Dolayısıyla bir borç sarmalı oluşmuştur.'' 
     
     CHHİBBER 
     Dünya Bankası Türkiye Direktörü Ajay Chhibber ise toplantıda yaptığı konuşmada, özelleştirmedeki gecikmelere dikkat çekerek, 2003 yılı sonunda bu sürecin başlamasının beklendiğini, ancak imzalanan yüksek fiyatlı alım sözleşmeleri nedeniyle fiyatlardaki düşme sürecinin uzun olacağını bildirdi. 
     Yenilebilir enerji kaynaklarına hükümetin desteğinden duyduğu memnuniyeti dile getiren Chhibber, Dünya Bankası'nın enerji projelerini desteklemeye hazır olduğunu kaydetti. 
     





</TEXT>
</DOC>
