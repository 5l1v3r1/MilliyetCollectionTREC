<DOC>
<DOCNO> 139393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sondun15.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta taraflardan 10 gün içinde cevap isteniyor... 
</HEADLINE>
<TEXT>

     BM Genel Sekreteri Kofi Annan, KKTC Cumhurbaşkanı Rauf Denktaş, Rum yönetimi liderleri Glafkos Klerides, Tasos Papadopulos ve heyetleriyle yaptığı görüşmede, Kıbrıs konusu ve ortaya koyduğu çözüm planıyla ilgili değerlendirme yaptı. 
     Kıbrıs Türk ve Rum tarafları görüşmede fikir beyan etmediler. Genel Sekreter, tarafların planla ilgili yanıtlarını 10 gün içinde vermesini istedi. Taraflar, görüşmelerini sürdürmek amacıyla yarın saat 10.00'da ara bölgede yeniden bir araya gelecek. 
     KKTC Cumhurbaşkanı Denktaş, görüşmenin ardından Cumhurbaşkanlığı'na dönüşünde yaptığı açıklamada, ''Yarın sabah tekrar toplanacağız ve önümüzü görmüş olacağız'' dedi. 
     BM Genel Sekreter'in yaptığı değerlendirmeyle ilgili bir soru üzerine, Denktaş şunları söyledi 
     ''Genel Sekreter, bunun ikinci bir tadilat olduğunu, her iki tarafın söylediklerini tümüyle kabul etseler bir şey olmayacağını, dolayısıyla her iki tarafın arasında bir kompromi orta yol olduğunu, bunun kabul edilmesi, 30 Mart'ta referanduma gidilmesi gerektiğini, buna hazır mıyız, değil miyiz, planı kabul ediyor muyuz, etmiyor muyuz, bunların kararını önümüzdeki 10 gün içinde vermemizi istiyorlar.'' Denktaş, başka bir soru üzerine de Genel Sekreter'in adadan ayrılmadan önce cevap verilmesini beklemediğini, kendileriyle yapılacak temaslar sonucunda cevaplarını daha sonra vereceklerini belirtti. Denktaş, Annan'ın, Papadopulos'un sorusu üzerine, planının üzerinde temel bir değişiklik yapılmasının beklenmemesini söylediğini kaydetti. 
     Planın felsefesinin değişmesinin mümkün görülmediğini, Türk tarafının beklentilerine yanıt verecek bir sürpriz olmadığını ifade eden Denktaş, ''Kandırmaca var. Karpaz'dan vazgeçtik diyor, ondan sonra Karpaz'ın bütün sakinlerini geri gönderiyor. Hepsi bir oyun'' diye konuştu. 
     Denktaş, 7 Mart'tan sonra bir referandum olasılığı olup olmadığı yönündeki soruya karşılık, bütün bunların konuşularak değerlendirmesinin yapılacağını belirtti. 
     





</TEXT>
</DOC>
