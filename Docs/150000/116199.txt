<DOC>
<DOCNO> 116199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sonspo18.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe - Panathinaikos maçından... 
</HEADLINE>
<TEXT>

     Fenerbahçe'nin, Panathinaikos ile yapacağı UEFA Kupası 2. tur ilk maçı için İstanbul'a gelen Yunan taraftarlar, geniş güvenlik önlemleri altında stada alınmaya başlandı. 
     Türkiye ile Yunanistan arasında verilen dostluk mesajlarını zedeleyici olaylar yaşanmasını önlemek amacıyla, emniyet güçleri Fenerbahçe Şükrü Saracoğlu Stadı'nda sabah saatlerinden itibaren özel güvenlik önlemleri uygulamaya başladı. 
     Maçın başlamasına 3.5 saat kala stada ilk gelen 50 kişilik Yunan taraftar grubu, kendileri için ayrılan tribüne, yine geniş güvenlik önlemleri altında alındı. 
     Fenerbahçeli taraftarlar, stada gelen Yunan taraftarlar otobüsten inerken tezahüratta bulunarak takımlarına desteklerini ifade ettiler. Sarı-lacivertli taraftarlar centilmenlik de göstererek, üzerinde Yunanca ve Türkçe ''Dostluk kazanacak'' yazılı pankart açıp, rakip takım taraftarlarını karşıladı. 

     
</TEXT>
</DOC>
