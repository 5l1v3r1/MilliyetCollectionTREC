<DOC>
<DOCNO> 124100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/yasam/yas05.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Grip de bayramda elimizi öptü 
</HEADLINE>
<TEXT>

Üç haftadır Avrupa’yı kasıp kavuran grip salgını henüz sınırdan girmedi. Ama bayram ziyaretleri sırasında yerli gribi’ birbirimize bulaştırdık 
     AYŞEGÜL AYDOĞAN İstanbul 

     Son günlerde grip, soğuk algınlığı ve nezle vakalarında artış gözleniyor. Geçtiğimiz Ramazan Bayramı’nda yapılan ziyaretlerle bu rahatsızlıkların artmış olabileceğine dikkati çeken uzmanlar, Avrupa’da üç haftadır etkili olan grip salgınının her an Türkiye’ye gelebileceği konusunda uyarıda bulundu. 
     Grip mevsiminde bulunduğumuzu hatırlatan İstanbul Tıp Fakültesi’nden Prof. Dr. Selim Badur, Avrupa’da üç hafta önce başlayan grip salgınının halen sürdüğünü belirterek, "Batıda salgın artarak sürüyor ama bizde şu an salgın yok" dedi. 
     
     Grip samimiyet sever 
     Şişli Etfal Hastanesi’nden Dr. Engin Seber de, Avrupa’daki salgının gelmesinin "an meselesi" olduğunu vurgulayıp, "Grip, seyahatler nedeniyle bir günde bile gelebilir. Tokalaşma, öpüşme, üst solunum yolu enfeksiyonlarının en kolay bulaştığı ve virüsün taşınması için en elverişli yollardır. En sık okullardan öğrenciler aracılığıyla yayılır" diye konuştu. 
     Son günlerde görülen vakaların grip değil, daha çok soğuk algınlığı olduğunu, gribin daha ağır seyrettiğini hatırlatan Seber, sözlerini şöyle sürdürdü 
     "Nezle, grip ve soğuk algınlığı hep karıştırılır. Soğuk algınlığında burun akıntısı, kırgınlık, burun tıkanıklığı, öksürük görülür. Ateş yapmaz. Gripte ise yüksek ateş, öksürük, boğazda yanma olur." 
     
     Soğuk hava gribin düşmanı 
     Prof. Dr. Murat Dilmener de soğuk havalarda virüslerin canlılığını koruyamadığını belirterek, şunları söyledi "Havanın soğuk olması salgın olmaması için bir avantaj. Kar, salgının önünü keser, virüsün çoğalmasını engeller, mikrobu öldürür." 
     



 YAŞAM 


















</TEXT>
</DOC>
