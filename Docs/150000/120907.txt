<DOC>
<DOCNO> 120907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sondun22.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair, grevci itfaiyecilere sert çıktı... 
</HEADLINE>
<TEXT>

     İngiltere Başbakanı Tony Blair, üçüncü 48 saatlik grev diliminin son gününde bulunan itfaiye teşkilatı mensuplarına sert çıktı ve ''Unutmayın ki bu ülkenin ekonomik dengeleri var. Size istediğiniz zammı vermemiz halinde yükselecek enflasyon ekonomimizde çöküntüye yol açar'' dedi. 
     Birbirini takibeden ikinci ve üçüncü 48 saatlik grev dalgası boyunca çıkan yangınlar ordu güçleri tarafından kontrol altına alınmaya çalışılırken, grevler boyunca ortaya çıkan can kaybının 13'e ulaşması gerginliği artırdı. 
     Özellikle başkent Londra'da bazı metro hatlarının yangın riski yüzünden kapatılmasıyla ulaşım alanında da karışıklığa neden olan grevlerin yaşamı güçleştirdiğine işaret eden Blair, özel olarak bu konuyla ilgili düzenlediği basın toplantısında itfaiye teşkilatı mensuplarından anlayış istedi. 
     Yapılan bütün önerilerin reddedildiğini ve sendikanın uzlaşmaz tutum içinde bulunduğunu belirten Blair, ekonomiyi, halkın iş güvencesini ve yaşam standardını korumak zorunda olduklarını ifade etti. 
     Sadece itfaiye teşkilatının değil, öğretmen, hemşire ve askerlerin de çok önemli görevler üstlendiklerini, ancak itfaiyecilerden az maaş aldıklarını hatırlatan Blair, itfaiye teşkilatı mensuplarından, güvenlik alanında risklerin yüksek olduğu bu dönemde grev yapmaktan vazgeçmelerini istedi. Terörist saldırı tehlikesine de dikkat çeken Blair, itfaiye teşkilatı mensuplarının yarattığı bu boşluğu kapatmak için canla başla çalışan askerlere teşekkür etti. Blair, ''Grevleriniz yanlış, tehlikeli. Devam ettirmeniz daha ciddi sonuçlar doğurur'' dedi. 
     Blair'i kızdıran itfaiye teşkilatı grevinin üçüncü 48 saatlik bölümü yarın sabah saatlerinde sona erecek. Daha sonra da sendikanın öngördüğü gibi, Noel tatiline kadar 4 günlük grev daha yapılacak. Bu süre içinde de anlaşma sağlanamaması halinde, sendika yeni eylem programı belirleyecek. 
     





</TEXT>
</DOC>
