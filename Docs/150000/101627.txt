<DOC>
<DOCNO> 101627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sondun39.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya'da seller 4 ölü 
</HEADLINE>
<TEXT>

     Avusturya'da yaklaşık bir haftadan beri devam eden şiddetli yağışların neden olduğu sellerde onbinlerce ev su altında kalırken, 4 kişi yaşamını yitirdi. 
     Özellikle Oberösttereich, Niederösttereich ve Salzburg eyaletlerinde etkili olan yağmurda, bölgedeki nehirler taştı. Salzburg kentinin ortasından geçen Salzach nehrinde suyun tehlikeli bir düzeye yükseldiğini belirten yetkililer, kent merkezinin sular altında kalabileceğinden endişe ettiklerini açıkladı. 
     Yağmur suyunun ülkenin batısındaki tren raylarını da tahrip ettiğini, birçok tünel ve yeraltı geçidinin su altında kaldığını belirten demiryolları yetkilileri, ülkenin batısı ve Almanya'ya yapılmakta olan tren seferlerinin kısmen iptal edildiğini bildirdiler. 
     Oberösterreich eyaletinin başkenti olan Linz kenti yakınlarında A1 otoyolu da kısmen su altında kaldı. Otoyolda seyretmekte olan 48 otomobil sele kapıldı. Otomobillerinin üstüne çıkarak boğulmaktan kurtulan sürücüler, olay yerine ulaşan itfaiye ekipleri tarafından lastik botlarla kurtarıldı. 
     Aynı eyaletteki Aist barajı da bugünden itibaren taşmaya başladı ve baraj çevresindeki binlerce hektarlık arazi su altında kaldı. 
     Tuna nehrinin Avusturya topraklarından geçen kısmında su düzeyi bugünkü ölçümlere göre 12 metre 34 santime yükseldi. Normal zamanlarda 7 metre olarak belirlenen Tuna nehrindeki su düzeyinin yaklaşık iki misline çıkması üzerine nehir üzerindeki yük ve yolcu taşıyan gemilerin seferleri iptal edildi. Nehir kıyısındaki yerleşim birimleri de tahliye edilmeye başlandı. 
     Avusturya Cumhurbaşkanı Thomas Klestil, sel felakatine uğrayan bölgelere yardım etmek üzere halkı bağış yapmaya çağırdı. Aşırı sağ eğilimli Özgürlükçüler Partisi'nin FPÖ eski lideri ve Kaerten Eyalet Valisi Jörg Haider ise çalışma kurumlarından işsizlik parası alan işsizlerin sel felaketine uğrayan bölgelerdeki yardım ekiplerinde istihdam edilmeleri önerisinde bulundu. 
     Başkent Viyana'da dün akşam saatlerinden itibaren etkili olmaya başlayan şiddetli yağış nedeniyle kent merkezindeki bazı yeraltı geçitleri su altında kalınca trafiğe kapatıldı. Avusturya hükümeti sel yüzünden mağdur olanlara afet fonundan gerekli yardımın süratle yapılacağını bildirdi. Bakanlar Kurulu'nun yarın olağanüstü toplanarak afet bölgelerine yapılacak yardımlara ilişkin bir önlemler paketini görüşeceği bildirildi. 
     Meteroloji yetkilileri, şiddetli yağışın bir süre daha devam edeceği tahmininde bulundu. 
     





</TEXT>
</DOC>
