<DOC>
<DOCNO> 132013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/soneko34.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tasarrufçular "yastık altı"ndan vazgeçemiyor 
</HEADLINE>
<TEXT>

     Son aylarda tasarrufta yastık altına geri dönüş gözlendiği bildirildi. 
     MasterCard Türkiye, 6 ayda bir gerçekleştirdiği MasterIndex araştırması sonuçlarını açıkladı. 
     Türkiye'nin 7 bölgesinde yetişkin kadın-erkek nüfusu temsil eden 1.200 kişiyle yapılan çalışmaya göre, son dönemde hangi tasarruf araçlarını kullandıkları sorulan kişilerden yüzde 20'si herhangi bir yatırım veya tasarruf yapmadığını, yüzde 31'i döviz, yüzde 26'sı Türk Lirası olarak bankaya yatırmadan elinde tuttuğunu söyledi. 
     Katılımcılardan yüzde 24'ü Türk Lirası'na endeksli banka faizini, yüzde 12'si dövize endeksli banka faizini yatırım aracı olarak kullandığını bildirdi. 
     Görüşülen kişilere Türkiye'nin şu andaki ekonomik durumunu nasıl değerlendirdikleri sorulduğunda yüzde 58'i daha iyiye gideceğini düşündüklerini belirtti. 
     Yüzde 13'ü daha kötüye gideceği yönünde yanıt verirken, yüzde 29'luk kısım değişmeyeceği görüşünü dile getirdi. 
     
     FAZLADAN PARASI OLAN EV ALMAYI TERCİH EDİYOR 
     MasterIndex'in, ''Elinize fazladan 20 bin dolar geçmesi durumunda parayı nasıl değerlendirmeyi düşünürsünüz '' şeklindeki geleneksel sorusu ise ''Ev daire alırım'' yanıtıyla yüzde 8 oranında bir artışla birinciliğini korudu. 
     Yüzde 47 oranındaki ''Ev daire alırım'' yanıtını, yüzde 4 oranında düşerek yüzde 29 oranına gerileyen ''Tasarruf yaparım'' yanıtı izledi. Otomobil tercihi ise yüzde 4'lük düşüşle yüzde 18 seviyelerinde kaldı. 
     Araştırma sonuçlarına göre, kredi kartı kullanımı tercihinde, taksitlendirme seçeneğinin bulunması yüzde 54'lük oranla ilk sırada yer aldı. 
     Taksit yapan mağazaların fazla olmasının 20-29 yaş grubundaki kişilerin kredi kartı alma kararını genele göre daha çok etkilediği belirlenirken, yüksek limit olanağının bulunmasının ise 15-19 ve 30-44 yaş gruplarında etkili olduğu bildirildi. 
     





</TEXT>
</DOC>
