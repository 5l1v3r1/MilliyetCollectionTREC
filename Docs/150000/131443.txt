<DOC>
<DOCNO> 131443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sondun19.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Başbakanı "Saddamı'ın sürgüne gitmesi iyi olurdu" 
</HEADLINE>
<TEXT>

     Almanya Başbakanı Gerhard Schröder, Irak Devlet Başkanı Saddam Hüseyin'in sürgüne gönderilmesi çabalarıyla ilgili olarak, ''Saddam'ın sürgüne gitmesi iyi olurdu'' dedi. 
     Başbakan Schröder, N24 adlı özel televizyon kanalında bu akşam yayınlanacak konuşmasında, Saddam'ın gönüllü olarak sürgüne gitmesini destekleyerek, ''Ancak Almanya, Arap ülkelerinin bu yöndeki çabalarına yardımcı olmuyor'' dedi. 
     Irak'ta öncelikli hedefin Bağdat'ta bir iktidar değişikliği yaratmak olmadığını savunan Schröder, ''Irak'taki öncelikli hedef ülkenin silahsızlandırılmasıdır'' dedi. 
     BM Güvenlik Konseyi'nde Irak konusunda yapılacak olası bir oylamada, Almanya'nın, ''Irak'a yönelik bir harekata karşı çıkması doğrultusunda oy kullanacağını'' ifade eden Schröder, bunun ''çekimser oy'' anlamına gelip gelmediği konusuna ise açıklık getirmedi. 
     





</TEXT>
</DOC>
