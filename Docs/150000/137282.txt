<DOC>
<DOCNO> 137282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sondun27.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin doğu bölgeleri kara teslim... 
</HEADLINE>
<TEXT>

     ABD'nin doğu kıyısında etkili olan son yılların en sert kış koşulları yaşamı felç etti. 
     Ülkenin doğusundaki birçok eyalet, son 7 yılın en şiddetli kar yağışı ve kar fırtınası nedeniyle acil durum ilan ederken, kötü hava koşulları 9 kişinin ölümüne neden oldu. Saatte 80 kilometreye yaklaşan fırtına ve görüş mesafesinin çok azalması nedeniyle başkent Washington'ın Reagan ve Baltimore, New York'un La Guardia, Boston havaalanları ulaşıma kapatıldı. 
     Bu eyaletlerin birçoğunda kar kalınlığı yarım metreyi aşarken, eyalet yöneticileri, halka zorunlu olmadıkça evden çıkmamaları uyarısında bulundu. 
     New York kentinde de şiddetli kar yağışının ancak gece yarısı yavaşlaması ve kar kalınlığının yarım metreyi aşması bekleniyor. 
     Etkili kar yağışı yüzünden ulaşımın felç olduğu, metro seferlerinin dahi aksadığı New York'ta federal tatilden ötürü kamu kurum ve kuruluşlarının kapalı olması, kötü hava koşullarının etkisinin az hissedilmesini sağladı. 
     





</TEXT>
</DOC>
