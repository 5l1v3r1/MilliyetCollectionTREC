<DOC>
<DOCNO> 149961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/soneko16.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Faktoring sektörü büyüyor... 
</HEADLINE>
<TEXT>

     Türkiye geçen yıl, 1.2 milyar Euro faktoring işlem hacmiyle Factors Chain International FCI üyeleri arasında Tayvan'dan sonra en fazla ihracat faktoringi gerçekleştiren ülke konumunu korudu. 
     Factors Chain International FCI İcra Komitesi Başkan Yardımcısı Rengin Ekmekçioğlu, FCI'nın yayınladığı 2002 yılı dünya faktoring sektörüne ait bilgi ve istatistikleri açıkladı. 
     İstatistiklere göre, dünya faktoring toplam işlem hacmi 2002 yılında, bir önceki yıla oranla yüzde 4 artış göstererek 750 milyar Euro'ya ulaştı. 
     Bazı ülkelerde yaşanan durgunluğa 2002 yılında ve iç pazarlardaki zor rekabet koşullarına rağmen, faktoring sektörü büyümesini sürdürdü ve bankacılık-finans hizmetine göre üstün performans gösterdi. 
     2002'de faktoringde dünya iç piyasa işlem hacmi, önceki yıla göre yüzde 4 artışla 699 milyar Euro'ya, uluslararası işlem hacmi ise yüzde 6 artışla 51 milyar Euro'ya ulaştı. 
     FCI üyelerinin toplam işlem hacmi, dünya faktoring cirosunun yüzde 45'ini oluştururken, uluslararası işlem hacminde ise FCI üyelerinin payı yüzde 'e yükseldi. 
     Türkiye 2002 yılında yurtiçi ve uluslararası olmak üzere toplam 4 milyar 450 milyon Euro işlem hacmine ulaştı ve 2001 yılında olduğu gibi geçen yıl da 1.2 milyar Euro işlem hacmi ile FCI üyeleri arasında Tayvan'dan sonra en fazla ihracat faktoringi gerçekleştiren ülke konumunu sürdürdü. 
     Geçen yıl özellikle Çin ve Tayvan FCI'da üye şirket sayısını hızla artırdılar. Her 2 ülkede FCI'nın 10'un üzerinde üyesi bulunuyor. 
     Bu arada, FCI İcra Komitesi'nin son toplantısında Çin, Slovenya, Birleşik Arap Emirlikleri, İtalya ve Hindistan'dan 10 yeni şirketin, FCI üyeliklerinin kabul edildiği bildirildi. 
     Rengin Ekmekçioğlu, yaptığı değerlendirmede, uluslararası ticarette akreditiften uzaklaşılarak, daha fazla işlemin açık hesap olarak gerçekleştirilmesinin, 165 üyesi bulunan ve 55 ülkede hizmet veren FCI'nın uluslararası faktoringde büyümekte olan gücünün bir göstergesi olduğunu vurguladı. 
     





</TEXT>
</DOC>
