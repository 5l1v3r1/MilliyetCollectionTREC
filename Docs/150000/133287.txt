<DOC>
<DOCNO> 133287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/sonspo02.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Türkiye-Litvanya maçından notlar... 
</HEADLINE>
<TEXT>

     33. Avrupa Basketbol Şampiyonası yarı final eleme grubu son maçında Litvanya'ya uzatma sonunda 102-99 yenilen Türkiye, rakibi karşısındaki şanssızlığını yine yenemedi. 
     Litvanya ile bugüne dek yaptığı 4 resmi maçı da yitiren A Milli Takım, 5. maçta da salondan yenilgiyle ayrıldı. 
     Milliler, ayrıca 33. Avrupa Şampiyonası yarı final eleme grubunda 2002 yılında Vilnius'da yapılan ilk maçta 38 sayı farkla 100-62 yenildiği rakibinden rövanşı da alamadı. 
     
     NOTLAR 
     Basketbol Federasyonu Başkanı Turgay Demirel, Milli Takım'ın Litvanya karşısında muhteşem bir atmosferde iyi mücadele ettiğini söyledi. 
     Demirel, son periyotta maçı önde götürürken, bitime 30 saniye kala yapılan hatalarla karşılaşmanın uzatmaya gittiğini belirterek, ''Geriden gelip, son saniyelerde bizi yakalayan Litvanya, uzatmada kazandı. Ancak biz, Litvanya gibi üst düzey basketbol oynayan bir takıma karşı iyi mücadele ettik. Şimdi hedefimiz Avrupa Şampiyonası Finalleri'nde başarılı olup, olimpiyatlara katılmak. Bunu başaracağımıza inanıyorum'' diye konuştu. 
     -Karşılaşmayı Milli Eğitim Bakanı Erkan Mumcu'nun yanı sıra bazı sanatçılar ve mankenler de izledi. 
     -Maçın ilk yarısının son saniyesinde Vedat'a yapılan faulü çalmayan hakem ikilisine milli oyuncular ve Genel Menajer Doğan Hakyemez büyük tepki gösterdi. Maçın ilk yarısının bitimiyle birlikte hakemlere itiraz eden Hakyemez ile oyuncuları sakinletirmeye çalışan Başantrenör Örs, oyuncularını soyunma odasına götürdü. 
     -Karşılaşmanın ikinci yarısında oyuncular arasında zaman zaman gerginlik yaşandı. Maçın 37. dakikasında Macijauskas, Mirsad'a karşı bir hareket yapınca, iki takımın oyuncuları arasında gerginlik yaşandı. Bu dakikalarda tribünlerden sahaya yabancı maddeler atılınca, Genel Menajer Doğan Hakyemez ve Antrenör Çetin Yılmaz, basketbolseverlerden sakin olmalarını istedi. 
     -Fatih'in yerine Litvanya maçı kadrosuna alınan Vedat, ilk kez milli formayı giydi. 
     -İstanbul'da bugün yapılan Basketbol Federasyonu il temsilcileri toplantısı ve yarı final eleme grubu maçlarının bitmesi nedeniyle Abdi İpekçi Spor Salonu'nda maçtan sonra kokteyl verildi. 
     





</TEXT>
</DOC>
