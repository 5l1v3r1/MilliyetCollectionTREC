<DOC>
<DOCNO> 149930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sondun30.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'taki muhalifler iktidar arayışında... Bu grupları tanıyalım 
</HEADLINE>
<TEXT>

     Iraklı muhalif gruplar, Saddam Hüseyin'in devrilmesinden sonra ülkedeki iktidar boşluğunu doldurmak için arayış içine girdi. 
     Gruplar bu amaçla, ABD'nin arabuluculuğunda tarihi Mezopotamya kenti Ur'da toplanarak, savaş sonrası Irak'la ilgili planlarını görüşecek. 
     Irak Ulusal Kongresi'nin lideri Ahmed Çelebi'nin bu toplantıya katılması beklenmezken, Şii muhalefet Irak İslami Devrim Yüksek Konseyi de IİDYK toplantıyı boykot etmeye kararlaştırdı. 
     Iraklı muhalif gruplar şöyle 
     
     IRAK ULUSAL KONGRESİ 
     ABD'nin finanse ettiği ve Saddam yönetimine uzun süredir muhalif olan Iraklı grupları şemsiyesi altında toplayan Irak Ulusal Kongresi IUK , sürgündeki 300 Iraklı muhalif, memur ve din adamı tarafından 1992'de kuruldu. 
     Kongre, aralarında demokrat, liberal, laik, İslamcı ve Kürtlerin bulunduğu 30'dan fazla siyasi grubu bünyesinde barındırıyor. 
     Saddam, 1996'da Kuzey Irak'a birlik göndererek, ABD desteğinde darbe planlamakla suçladığı IUK'yı bölgedeki bürolarını kapatmaya zorladı. 
     Irak'ta hemen hemen hiç varlık gösteremeyen IUK'nın talihi, ABD Başkanı George Bush'un 2001'de iktidara gelmesinden sonra Kongre'ye 97 milyon dolar yardım taahhüt etmesiyle döndü. 
     IUK'nın liderliğini, Londra'da yaşayan ve Pentagon ile ABD Kongresi'nde güçlü dostları bulunan işadamı Ahmed Çelebi yapıyor. 
     Ancak IUK yönetimine duyulan güvensizlik, rakip grup yarattı. ''Dörtlü Grup'' olarak bilinen bu grup, Kuzey Irak'ı denetimlerinde bulunduran iki Iraklı Kürt parti, Şiiler'in Irak İslam Devrim Yüksek Konseyi ve Baas Partisi'nin eski üyelerinden oluşuyor. 
     
     IRAK KÜRDİSTAN DEMOKRATİK PARTİSİ 
     Irak Kürdistan Demokratik Partisi, Mustafa Barzani tarafından 1946'da kuruldu. 
     IKDP, Irak'taki Kürtlerin daha fazla özgür olması için Bağdat'a karşı yıllarca mücadele verdi. 
     Irak'ın en eski muhalif gruplarından biri olan IKDP'nin lideri Mustafa Barzani, 1979'da öldükten sonra yerine oğlu Mesud geçti. 
     IKDP, geçen yıl Kürtlere özerklik tanıyan bir federal Irak için hazırladığı bir anayasa tasarısını gün ışığına çıkarttı. 
     IKDP, 1991 Körfez Savaşı'ndan bu yana Irak Kürdistan Yurtseverler Birliği IKYB ile Kuzey Irak'ın denetimini paylaşıyor. 
     Ancak iki grup arasındaki çatışmalar, 1996'da Irak'ın kanlı müdahalesine yol açtı ve bundan sonra iki grup aralarındaki gerginliği azaltmaya çalışarak, Ekim 2002'de bölgesel parlamentolarını yeniden açtı. 
     
     IRAK KÜRDİSTAN YURTSEVERLER BİRLİĞİ 
     Irak Kürdistan Yurtseverler Birliği IKYB , lideri Celal Talabani'nin IKDP'den ayrılmasından sonra 1975'de Suriye'nin başkenti Şam'da kuruldu. 
     IKYB ile IKDP, geçen Eylül'de, bölgesel yönetimin yapısının tanımlandığı ve petrol zengini Kerkük'ü bu bölgenin başkenti gösteren anayasa tasarısı üzerinde anlaştı. 
     İran ve Suudi Arabistan ile iyi ilişkileri bulunan Talabani, Amerikalı ve Türk yetkililerle düzenli olarak temaslarda bulunuyor. 
     
     IRAK İSLAM DEVRİMİ YÜKSEK KONSEYİ 
     Irak İslam Devrimi Yüksek Konseyi'nin IİDYK liderliğini, 1970'de ölen üst düzey Şii din adamı Büyük Ayetullah Muhsin El Hekim'in oğlu Ayetullah Muhammed Bekir El Hekim yapıyor. 
     İran'da yaşayan El Hekim'in liderliğindeki IİDYK, Irak Ulusal Kongresi'ndeki üyeliğini dondurmuştu. 
     IİDYK'nın, 6 İslami grup ve Irak Şii toplumunun ileri gelenlerini temsil eden 70 üyelik meclisi bulunuyor. 
     
     RAK ULUSAL ANLAŞMASI 
     Irak Ulusal Anlaşması IUA , 1970'li yıllarda Baas Partisi'nden kaçan Ayad Allavi liderliğinde 1990'da kuruldu. 
     İngiltere'de eğitim görmüş bir asabiyeci sinir mütehassısı olan Allavi, Kuveyt ve Suudi Arabistan'dan aldığı destekle bu grubu kurdu. 
     IUA'nın büyük kısmını, Irak ordusundan ve istihbarat servislerinden kaçan muhalifler oluşturuyor. 
     IUA, ''Dörtlü Grup'' arasında yer alıyor. 
     
     IRAK ULUSAL KOALİSYONU 
     Irak Ulusal Koalisyonu IUK , eski Iraklı subayların başkanlığındaki küçük gruplardan oluşuyor. 
     Grubun liderliğini, Körfez Savaşı'ndan sonra Irak'ın güneyinde Saddam'a karşı Şii ayaklanmasında yer alan gruplara önderlik eden tümgeneral Tevfik El Yassiri yapıyor. 
     El Yassiri, bu ayaklanmada yaralanarak, Suudi Arabistan üzerinden Batı'ya kaçmıştı. 
     Bu grubun, sürgündeki diğer Iraklı askerlerle teması bulunuyor. 
     
     IRAK ULUSAL CEPHESİ 
     Irak Ulusal Cephesi'nin merkezi ABD'de bulunuyor. 
     Grup, web sitesinde, özgür seçimleriyle ve pazar ekonomisiyle demokratik ve anayasal bir Irak kurmak isteyen diğer muhalif güçlerle müttefik olduğunu söylüyor. 
     Irak Ulusal Kongresi, Irak'ın Ortadoğu'nun Malezya ya da Singapur'u olmasını umuyor. 
     





</TEXT>
</DOC>
