<DOC>
<DOCNO> 135536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sontur04.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kameraya yansıyan kapkaç olayı tezgah çıktı 
</HEADLINE>
<TEXT>

     Önceki gün İzmir'de yaşanan ve kamerayla anbean görüntülenen kapkaç olayının tezgah olduğu ortaya çıktı. 
     SSK Tepecik Hastanesi'nde görevli hemşire Neşe Demirbaş, arızalanan otomobilinin başında iki çocuğuyla yardım beklemeye başladı. Tam bu sırada yanlarından geçmekte olan 15-16 yaşlarında iki kapkaççının saldırısına uğrayan Demirbaş, çantasını vermemek için direndi. Çantayı alabilmek için Neşe Demirbaş'a yumruklar savurup, yerlerde sürükleyen iki kapkaççı amaçlarına ulaşamayınca koşarak olay yerinden uzaklaşmıştı. Ve bu olay saniye saniye yerel bir televizyon kanalının "tesadüfen" orada bulunan kamerasınca kaydedilmişti. Kapkaççıların bir kaç saat sonra yakalanmasının ardından "gazeteci"nin hazırladığı tezgah da ortaya çıkmaya başladı. 
     
     POLİS KUŞKULANDI 

     Yerel televizyon kanallarından SCBSTurk'ün kameramanı Halit Kartal, haber sıkıntısı çekince, haberi kendisi yaratmak istemişti. Kapkaç yaptırtmak için iki adam tutan uyanık kameraman, ardından saldırıyı kare kare görüntüleyip, özel haber diye hem yayınlamış, hem de satmıştı. 
     "Tesadüfen yakalanmış" görüntüleri ulusal basına da yansıtmayı başaran Kartal'ın sahtekarlığı, polisin hiçbir olay yokken başlayan kamera çekiminden kuşkulanmasıyla ortaya çıktı. Yakalanan sanıklar E.B ve H.T. hazırlanan tezgahı itiraf etti. Kameraman bozuk aracının yanında çocuklarıyla yardım bekleyen Neşe Demirbaş'ı görünce, "özel haber"ini yaratmıştı. 
     
     KAMERAMAN SUÇLAMALARI KABUL ETMEDİ 

     Kapkaççılar tarafından 25 kişi arasından tespit edilen kameraman Halit Kartal, suçlamaları kabul etmezken, kapkaççı çocuklarla hiçbir ilgisi olmadığını belirtti. 
     Kapkaççı H.T. ve E.B. çıkarıldıkları mahkeme tarafından tutuklanırken, kameraman Halit Kartal tutuksuz yargılanmak üzere serbest bırakıldı. 
     
</TEXT>
</DOC>
