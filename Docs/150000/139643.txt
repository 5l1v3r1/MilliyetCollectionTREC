<DOC>
<DOCNO> 139643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sondun12.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş. Referandum önerisini Türkiye'ye danışacak... 
</HEADLINE>
<TEXT>

     KKTC Cumhurbaşkanı Rauf Denktaş, BM Genel Sekreteri Kofi Annan'ın, anlaşma olmasa da 30 Mart'ta referandum talebiyle ilgili olarak, ''En erken zamanda yanıt vereceğiz, ama önce Türkiye ile temas etmem lazım'' dedi. 
     Denktaş, BM Genel Sekreteri Kofi Annan'ın Lefkoşa'da ara bölgede liderlerle yapacağı görüşme için Cumhurbaşkanlığı'ndan ayrılırken, gazetecilerin sorularını yanıtladı. 
     ''Genel Sekreter'e referandum konusunda yanıtınız ne olacak'' sorusuna, ''Vereyim de ondan sonra söylerim'' karşılığını veren Denktaş, özetle şunları söyledi 
     ''İstişarelerimiz bitmiş değil. Türkiye ile de temas etmem lazım. En erken bir zamanda cevabımızı vereceğiz, ama istişarelerimi tamamlamam ve Türkiye ile görüşmem lazım.'' BM Genel Sekreteri Annan, Türk ve Rum liderlerle dün yaptığı görüşmede, 30 Mart'ta referandum yapılacağı konusunda taahhüt istemiş ve bu konudaki yanıtın bugün sözlü olarak iletilmesini talep etmişti. Genel Sekreter, tarafların bu konudaki tutumunun belirlenmesinden sonra liderleri, 10 Mart'ta Lahey'de bir araya gelerek, referandum taahhüdünü imzalamaya çağırmıştı. 
     





</TEXT>
</DOC>
