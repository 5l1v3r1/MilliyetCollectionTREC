<DOC>
<DOCNO> 127103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sontur23.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitelerin bölünme planına fakültelerden tepki 
</HEADLINE>
<TEXT>

     İstanbul Üniversitesi'nin İÜ Avcılar Yerleşkesi'nde eğitim veren fakülte ve yüksekokulların dekan ve müdürleri, İÜ'den ayrılmayı asla kabul etmeyeceklerini bildirdi. 
     İşletme Fakültesi Oditoryumu'nda düzenlenen basın toplantısında, İşletme Fakültesi Dekanı ve Ulaştırma Meslek Yüksekokulu Müdürü Prof. Dr. Hayri Ülgen, Mühendislik Fakültesi Dekanı Prof. Dr. Cuma Bayat, Veteriner Fakültesi Dekanı Prof. Dr. Ahmet Altıner, Teknik Bilimler Meslek Yüksekokulu Müdürü Prof. Dr. İlhami Yavuz, Spor Akademisi Müdürü Selami Gönen ve Veteriner Fakültesi Meslek Yüksekokulu Müdürü Prof. Dr. Adem Şenünver, hükümetin Acil Eylem Planı'nda yer alan üniversitelerin bölünmesi konusunda ortak bir açıklama yaptı. 
     Prof. Dr. Ahmet Altıner tarafından okunan açıklamada, İÜ'nün 550 yıllık bir tarihe sahip olduğu hatırlatılarak, Türkiye'nin bu köklü eğitim kurumuna özellikle parçalanıp küçültülerek verilecek zararın çok büyük olacağı vurgulandı. 
     İÜ'de farklı fakültelerin birbiriyle eğitim ve bilimsel araştırma yönünden dayanışma içinde olduğu ifade edilen açıklamada, şu görüşlere yer verildi 
     ''Bölünme, tüm çağdaş girişimlere son vermek, çok disiplinli çalışmaları kargaşa ortamı içinde baltalama anlamına gelecektir. 
     Gelişmiş ülkelerin üniversiteleri, bölünmenin aksine birleşerek interdisipliner çalışmalara ortam hazırlamak, öğrencilere daha geniş akademik çalışma sahası yaratmak eğitimli, küresel ve teknolojik değişimlere paralel olarak yeniden yapılandırmak, üniversitenin rekabet gücünü artırmak ve dünya çapındaki akademik çalışmalarda belirleyici olmak istemektedirler. Diğer yandan tıp, ekonomi ya da tarım üniversitesi gibi ihtisas üniversiteleri yaratma girişimleri tüm dünyada terk edilmiştir. 
     Türkiye'de de ihtisas üniversitesi olarak kurulan Hacettepe, ODTÜ, Mimar Sinan, İTÜ ve Yıldız Teknik üniversiteleri, bu özelliklerinden ayrılarak çok disiplinli eğitim kurumlarına dönüşmüşlerdir. 
     Avcılar Yerleşkesi'nde eğitim-öğretim yapan yükseköğretim kurumları olarak, İstanbul Üniversitesi'nden ayrılmayı asla kabul etmiyoruz.'' Bu arada, bir grup öğrenci de, ''Ne iktidar, ne rektör, söz, yetki, karar çalışanlara'' yazılı döviz açarak üniversitelerin, öğrenciler, öğretim elemanları ve çalışanların oluşturacağı öz-yönetim organları tarafından yönetilmesi gerektiğini savundu. 
     





</TEXT>
</DOC>
