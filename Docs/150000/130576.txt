<DOC>
<DOCNO> 130576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sonspo17.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım Demirören İlhan'a gereken uyarı yapılacak 
</HEADLINE>
<TEXT>

     Beşiktaş Kulübü Asbaşkanı ve Futbol Şube Sorumlusu Yıldırım Demirören, İlhan Mansız'a dünkü Austuria Wien maçında yaptığı agresif davranışlar nedeniyle ceza vermeyi düşünmediklerini söyledi. 
     Topkapı Palace Oteli'nde kamp yapan Beşiktaş ile birlikte Aksu beldesinde bulunan Demirören, antrenman sonrasında yaptığı açıklamada, İlhan'ı kazanmak istediklerini ve gerekli uyarıyı yapacaklarını ifade ederek, ''Yaptığı tasvip edilecek hareket değildi. Ancak İlhan yorgundu. Biz gereken uyarımızı yapacağız. Ceza kesinlikle yok'' dedi. 
     Transfer konusuna da değinen Demirören, Teknik Direktör Mircea Lucescu'dan kendilerine bu yönde bir talep gelmediğini, yönetim kurulu olarak da bu nedenle herhangi bir girişimde bulunmadıklarını kaydetti. 
     Demirören, henüz Türkiye'ye dönmeyen Amaral'ın bugün İstanbul'da olacağını belirterek, ''Amaral sözleşmeli oyuncumuz. Kampa da katılması gerekirdi. Eğer basında çıktığı gibi gitmek istiyorsa, oturur konuyu değerlendiririz. Kalmak istiyorsa da gelir kampa katılır'' diye konuştu. 
     Antalya'da çok güzel bir ortamda kamp yaptıklarını, ligin ikinci yarısına iyi bir şekilde hazırlandıklarını vurgulayan Demirören, Austuria Wien maçına değinerek, ''İlk maçımız olmasına rağmen bence iyiydik. Daha erken. Önümüzde 5-6 hazırlık maçı daha var. Takımımızın ikinci yarıya kadar istenilen düzeye geleceğine inanıyorum'' dedi. 
     





</TEXT>
</DOC>
