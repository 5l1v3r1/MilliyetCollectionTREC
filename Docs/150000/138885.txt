<DOC>
<DOCNO> 138885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/yazar/guclu.html </URL>
<DATE> 2003/02/25/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Mumcu’nun taslağı şimdiden delik deşik 
</HEADLINE>
<TEXT>

     Mumcu’ya acemi demem eleştiri konusu olmuştu. Ama bu son düzenlemede de görüldü ki, Bakan Bey bu sıfatı fazlasıyla hak ediyor. 
     Mumcu, önce yapması gerekeni şimdi yapıyor. Taslağı, kamuoyuna açıklamadan önce yapması gereken istişareleri, şimdi yapmaya çalışıyor ki, bu da işleri daha da karıştırıyor. 
     Atatürk, 1933 üniversite reformunu gerçekleştirmeden önce iki yıl üzerinde çalışmıştı. 12 Eylül yönetimi bile aylarca süren yoğun bir çalışma temposundan sonra YÖK yasasını Meclis’ten geçirmişti. Oysa Mumcu, bir ay içinde oldu bitti maşallah deyip büyük bir tasfiye hareketini gerçekleştirmeye çalışıyor. 
     Taslak eğer açıklandığı gibi yasalaşacak olsaydı ortada ne YÖK kalacaktı, ne de mevcut rektör ve dekanlar Böylesine bir erozyon, üniversitelere yarar mı yoksa zarar mı getirir Bu bile düşünülmemiş... 
     
Çok acemiler      Taslak kendi içerisinde öylesine çelişkiler yaşıyor ki, düzelttikçe ortaya yeni pürüzler çıkıyor. 25 kişilik bir heyet geçtiğimiz hafta sonu Ankara’da gözden ırak yerlerde bir araya gelerek taslağı enine boyuna tartıştı. Çalışmalar halen sürüyor. 
     Taslağa göre Anayasa’nın 130 ve 131’inci maddeleri değiştirilerek üniversitelere idari, mali ve bilimsel özerklik getiriliyor. Ama aynı taslağın YÖK yasasına ilişkin tüm maddeleri, üniversitelerin idari özerkliğini ihlal edercesine her şeye burnunu sokuyor. 
     Tasarı, yasallaşmış olsaydı ilk başta kendi elleriyle değiştirdikleri Anayasa maddelerini ihlal edecekti. Bu yüzden olacak ki, şimdiki genişletilmiş istişare kuruluna hukukçular da çağrılıyor. 
     Vazgeçilen yenilikler arasında 450 kişilik Üniversitelerarası Kurul’un daraltılması, üniversite yönetim kurullarına dışarıdan temsilcilerin atanması, YEK’e işçi ve işveren sendikalarından üyelerin seçilmesi gibi çok tepki alan değişim istekleri de bulunuyor. 
     Hükümet ve Mumcu, YÖK ne zaman gündeme gelse demokrasiden, katılımcılıktan ve seçimden söz ediyor. Ama YÖK’ün yani Mumcu’nun söylemiyle YEK’in yapısına bakıyorsunuz, seçilmiş tek üye yok. Hepsi atanmış. Yine aynı şekilde rektörlere tek dönemlik bir seçim hakkı veriliyor ama belki de ondan daha önemli olan bölüm başkanlığı için hiç sınır konulmuyor. 
     Yasa taslağı, baştan aşağı çelişkiler yumağı. Ama daha da önce yazdığım gibi gündeme gelmesi, tartışılıyor olması, fark edildiğinde ya da uyarıldığında hatadan dönülmesi, her şeye rağmen olumlu işaretler. 
     Ha bu arada Gürüz’ün yerine getirilecek yeni başkan şimdiden hazır. Tam vitrin adamı. Ama o da Mumcu gibi acemi. Bulunduğu eski göreve bakıp, onu böyle bir göreve getirmek komuoyunun tansiyonunu düşürmeye yönelik. O vitrinde olacak, düşünülenleri başkaları gerçekleştirecek. Oh ne l . İsmini elbette yazacağım. Hele biraz flörtleri devam etsin... 
     Özetin özeti Anayasa değişikliği teklifi yarın, YÖK yasası değişikliği de muhtemelen gelecek hafta Bakanlar Kurulu’na gelecek. Taslağın kamuoyundan gelen tepkiler çerçevesinde yeniden düzenlenmesi olumlu bir gelişme. Ama iddia edildiği gibi Meclis’e geldiğinde tekrar eski haline döndürülür mü hep birlikte göreceğiz... 
     
     







AKP’nin ateşle imtihanı 


Ortak kazığı... 


ABD’ye bakış 


Irak’tan iyimser senaryo çıkarmak 


Mönü 


Sayın AKP milletvekilleri 


Mumcu’nun taslağı şimdiden delik deşik 


At pazarlığı mı 


Kuzey Irak’ta yeni tehlike 


Gölge etme, başka ihsan istemem 


Anayasa 92 ve tezkere 


6 milyar dolarlık hibe başa bela mı 


Borç büyüyor 


Müteahhitler ABD’nin komutasında 


</TEXT>
</DOC>
