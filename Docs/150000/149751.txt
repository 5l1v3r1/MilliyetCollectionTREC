<DOC>
<DOCNO> 149751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/soneko13.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta dinar "pul" oldu... 
</HEADLINE>
<TEXT>

     Saddam rejimi ve savaşın ardından, Iraklılar ülkenin ulusal parası olan dinarın büyük çapta değer kaybı ve hatta geçmemesi gibi çok büyük bir sorunla daha karşı karşıya geldiler. 
     Amerikan finans çevrelerinin gazetesi Wall Street Journal WSJ , savaştan önce ''1 dolar 480 dinar'' olan paritenin, savaştan sonra 1 dolar karşılığı 10-16 bin dinara kadar düştüğünü bildirdi. Bu arada, ülkede özellikle maaşların ödenmesinde kullanılan ve üzerinde Saddam Hüseyin'in resmi bulunan 10.000 dinarlık banknotların 6 ay içinde tedavülden kaldırılacağı söylentisi yayıldı. Buna ek olarak, Basra'daki merkez bankasının soyulması sırasında çalındığı bildirilen 10.000 dinarlık banknotların iptal edileceği iddiaları, bu paranın kimse tarafından kabul edilmemesine yol açtı. 
     Gazetenin haberine göre, her türlü sıkıntıya ek olarak, Iraklılar şimdi ellerinde para olsa bile, bu parayla birşey satın almakta zorlanıyorlar. 
     
     ''ALİ BABA'' DİNARI 
     Basra'daki Qadhara çarşısında çalışan simsarların da halk arasında ''Ali Baba'' olarak adlandırılan 10.000 dinarlık banknot kabul etmedikleri bildiriliyor. Simsarlar, merkez bankası yetkililerinin, çalınan paraların seri numaralarını bildiklerini ve bunların iptal edileceğini söylüyorlar. Simsarların, para değiştirirken, ellerinde, çalınan paraların seri numaralarını içeren bir listeye bakarak işlem yaptıkları belirtiliyor. 
     10.000 dinarı kabul eden bakkalların da buna karşılık en fazla bir paket sigara ya da bisküvi verdikleri halk tarafından ifade edildi. 
     





</TEXT>
</DOC>
