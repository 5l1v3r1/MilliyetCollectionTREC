<DOC>
<DOCNO> 116546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/son/sondun07.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fischer Türkiye'nin AB üyeliği için ABD lobisi yeterli değil 
</HEADLINE>
<TEXT>

     Almanya Dışişleri Bakanı Joschka Fischer'in Washington'ı ziyareti sırasında Türkiye'nin Avrupa Birliği üyelik sürecine ilişkin demeçleri ortalığı karıştırırken, Fischer, "ABD'nin tavsiyesi, Türkiye'yi AB ile evlendirmek için yeterli değil" dedi. 
     Amerikan basını için Washington'daki Almanya Büyükelçiliği'nde brifing veren Fischer'in sözleri, The Washington Times gazetesinin başyazısında, "Almanya'nın, Türkiye'nin AB üyeliğine karşı olduğu" şeklinde yansıdı. Almanya'nın Washington Büyükelçiliği ise "bunun kesinlikle doğru olmadığını" savunan bir basın açıklaması yaptı. 
     Ancak Fischer, Amerikan PBS radyosuna demecinde de Washington Times'ı doğrulayacak şekilde, "Amerikan yönetiminin lobi yapmasının, Türkiye'yi AB'ye almak için yeterli olmadığını, Türkiye'nin üyelik için gereken insan hakları, demokrasi, hukuk kuralları gibi birçok temel kriteri şu ana kadar karşılayamadığını" ileri sürdü. 
     ABD Dışişleri Bakanı Colin Powell'ın, Fischer ile Washington'daki görüşmesinde, Türkiye'ye Kopenhag zirvesinde AB üyelik müzakerelerinin başlaması için tarih verilmesi isteğini dile getirdiği belirtiliyor. 
     Washington Times gazetesi, "Almanya AB içinde Türkiye'ye hayır" başlıklı başyazısında, Fischer'i "ilk kez açık bir biçimde Türkiye'nin AB'ye uygun olmadığını dile getiren AB yetkilisi" olarak tanımlandı. 
     Gazete, Fischer'in, Türkiye'nin AB'ye üye olmasını, Meksika ve Orta Amerika'nın ABD'ye katılımıyla kıyasladığını, bunun dışında, "Arkadaşınız tavsiye ediyor diye başkasıyla evlenemezsiniz" dediğini belirterek, "Bütün bunlar bizim kulağımıza, Türkiye için sert ve kalıcı bir veto gibi geldi" yorumunu yaptı. 
     Washington Times, Türkiye'nin Avrupa'ya kültürel, demokratik ve ekonomik olarak uzak olması yüzünden Almanya'nın üyeliğe karşı olduğunu savunurken, Fischer'in, din farklılığını belirleyici bir faktör olarak görmediğini ifade ettiğini de yazdı. Gazete, "Türkiye'nin ciddi olarak AB'ye alınması söz konusu olmayacak. Bu çerçevede ABD hükümeti, dostumuz ve hayati müttefikimiz Türkiye'ye yönelik ticari ve ekonomik destek politikalarını geliştirmeli" ifadesini kullandı. 
     
     ALMAN BÜYÜKELÇİLİĞİ YALANLADI- 

     Almanya'nın Washington büyükelçiliği ise, bir basın açıklaması yaparak, Washington Times'taki yazıda geçen Fischer'in sözlerinin tamamen yanlış olduğunu bildirdi. 
     Açıklamada, "Yazıda yanlış bir şekilde Almanya'nın, Türkiye'nin AB üyeliğine karşı çıktığı öne sürülmektedir. Bunun tam tersi doğrudur. Bakan Fischer, Avrupa'da istikrar için Türkiye'nin AB'ye kabul perspektifini de içerecek şekilde AB'nin genişlemesinin olağanüstü önemi hakkında konuştu" denildi. Ancak AB perspektifiyle neyin kastedildiğine açıklık getirilmedi. 
     
     "TÜRKİYE ÇOK KARMAŞIK" 

     Fischer, Amerikan PBS radyosuna verdiği demeçte de "arkadaş önerisiyle evlilik olmayacağı" benzetmesini, "ABD'nin tavsiyesiyle Türkiye'nin AB'ye giremeyeceğini" anlatmak için kullandı. 
     Almanya Dışişleri Bakanı, "AB üyesi olmak, gelecekteki Avrupa Birleşik Devletleri'nin bir üyesi olmak demek. Türkiye çok karmaşık. Çünkü bir taraftan Avrupa perspektifine ihtiyaçları var, diğer taraftan gerçek anlamda şu ana kadar AB'nin temel kriterlerine uymuyorlar" ifadesini kullandı. 
     Fischer, uymayan kriterler olarak insan hakları, hukuk kuralları, piyasa ekonomisi ve demokrasiyi saydı ve bu konular üzerinde Türkiye ile birlikte çalıştıklarını, ancak daha yapılacak çok iş olduğunu söyledi. Fischer, "Türkiye'nin Avrupa perspektifine ihtiyacı var ve Almanya da buna destekçi. Fakat diğer taraftan çok karmaşık, zor, büyük bir ülke ve gidilecek çok yol, çok zamana ihtiyaç var" dedi. 
     Fischer, ABD'nin konumunu anladığını, Türkiye'nin bölgede önemli bir ülke olduğunu belirterek "Türkiye başarıyla modernleştiğinde, demokrasi, hukuk kuralları ve piyasa ekonomisine dayalı, İslam kültürünü modernliğe oturtan, gerçekten önemli ilk ülke olacak. Bu da terörizme karşı savaşta çok büyük bir başarı olacaktır" dedi. 
     Fischer, "Ancak biz yakın arkadaşlıktan, dostluktan bahsetmiyoruz. Evlilikten bahsediyoruz. İyi bir arkadaşınızın istemesi, bir evlilik kurmanız için yeterli değil. AB genişlemesi ve tam üyelik ise siyasi, ekonomik ve demokratik olarak evlenmek anlamına geliyor. Karmaşık bir konu, ama üzerinde çalışmalıyız. Bu da Türkiye'nin bir Avrupa perspektifi alacağı anlamına geliyor" diye konuştu. 
     Almanya Dışişleri Bakanı'nın Washington'ı ziyareti, ABD ile Almanya ilişkilerinin gergin olduğu bir döneme denk geldi. Fischer, Beyaz Saray'da kabul görmeden ülkesine dönerken, ABD Dışişleri Bakanı Colin Powell ile görüşme fırsatı bulabildi. Almanya, ABD'nin Irak politikasına Avrupa'da en sert şekilde karşı çıkan ülkelerin başında geldiği için Amerikan yönetiminin tepkisini çekiyor. Bunun dışında Alman yetkililerin, ABD Başkanı George Bush'u, Irak politikası nedeniyle Nazi Almanya'sının lideri Adolf Hitler'e benzetmesi de ilişkileri germişti. ABD bir notayla sıkıntısını belirtirken, Almanya özür dilemişti. 
     





</TEXT>
</DOC>
