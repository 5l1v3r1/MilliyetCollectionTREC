<DOC>
<DOCNO> 142809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/spor/aspo.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AH ŞU EKSİKLER 
</HEADLINE>
<TEXT>

Milliyet yazarları, Beşiktaş’ı tura yakın görüyor. Önümüzdeki perşembe oynanacak rövanş için duyulan tek endişe ise takımın omurgasını oluşturan oyuncuların sakat ve cezalı konumda bulunması 
     BEŞİKTAŞ, önümüzdeki hafta tarihinin en önemli sınavına çıkacak. UEFA Kupası çeyrek finalinde Lazio karşısında alınan 1-0’lık yenilgiyi İnönü Stadı’nda zafere dönüştürecek skorun planlarına şimdiden başlayan Siyah - Beyazlı ekibi, Milliyet yazarları tartıya çıkardı. Ortak görüş, Kartal’ı en çok sakat ve cezalı oyuncuların etkileyeceği oldu. Yarı final sanıldığı kadar uzak değil ama en küçük dikkatsizlik tüm umutları bitirebilir. 
     
Beşiktaş’ın tek rakibi kendisi      ATTİLA GÖKÇE 

     İnönü’deki rövanş maçında Beşiktaş’ın en büyük rakibi yine Beşiktaş olacaktır. Kimsenin kuşkusu olmasın, Lazio, Avrupa Kupaları’nın final favorisi olarak bilinen İtalyan takımlarından biri değil... Sıradan, sorunlarla uğraşan, büyük çapta yıldız oyuncuya sahip olmayan bir takım. Bu takım, Beşiktaş için hele İnönü Stadı’nda asla sorun olmaz. Beşiktaş’ın turu engelleyecek dezavantajları, kendi kadrosunun formsuzluğu, Pancu’nun dahi bireyselliğe kaçan oyun anlayışı ve kanatlardaki etkisizliğidir. Lucescu, takımının kendi içindeki sorunlarını çözerse Lazio’yu dağıtır. 
     
Sıkıntı kanatlarda      BİLAL MEŞE 

     Rövanş için umutluyum. Beşiktaş’ın, hem Slavia Prag, hem Lazio maçlarında sıkıntı yaşamasının temelinde İbrahim Üzülmez’in olmayışı yatıyor. Bu kanatta oynayan Serdar, maalesef İbrahim’in yerini dolduramıyor. Oynadığı maçlarda Beşiktaş’ı rakip alana yıkan, topu kaybettiği anda yine kazanan en önemli oyuncu İbrahim’di. Sağ kanatta ise durum farklı değil. Sıkıntı da bu iki kanatta yatıyor. Bu dezavantajlara karşın Beşiktaş turu geçecek ve yarı finale kalacak güçtedir. Seyirci faktörü Prag maçında olduğu gibi bu zorlu 90 dakikanın belirleyicisi olacak. 
     
Sergen kilit adam      RIDVAN DİLMEN 

     Beşiktaş bana göre tipik İtalyan takımıyla oynamayacak. Kendi sahasında 1-0 kazanıp, rövanşa gelen İtalyan takımları maçı bir şekilde uyutur, çirkinleştirir ve turu atlarlar. Ancak Lazio bu tip bir takım değil. Ofansif yönü kuvvetli ancak takım olarak iyi defans yapmıyorlar. Beşiktaş gol yemesin, en az 5-6 net pozisyon bulur. Beşiktaş’ın en büyük handikapı, Ali Eren’in rövanşta olmaması. Çünkü iyi kontratak yapan Lazio’nun kontrataklarını önleyebilecek tek oyuncu Ali Eren idi. Beşiktaş ilk maçı kaybetmiş gibi değil, 0-0 gibi düşünmeli. Ve Sergen’in altı gün boyunca sağlıklı bir şekilde oyuna hazırlaması gerekiyor. 
     



 SPOR 





























</TEXT>
</DOC>
