<DOC>
<DOCNO> 137398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/ekonomi/eko01.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Günün kulisi 
</HEADLINE>
<TEXT>
Kulislerde Hazine Müsteşarı’nın görevden alınacağı konuşuluyor 
Hazine Müsteşarı Öztrak’ın IMF ile 4. gözden geçirmenin tamamlanmasının ardından görevden alınacağı bildiriliyor 
     ANKARA Milliyet 

     Ankara’da kulislerde, Hazine Müsteşarı Faik Öztrak’ın IMF ve ABD ile yapılan görüşmelerin sona ermesinin ardından görevden alınacağı konuşuluyor. Öztrak’ın da görevden ayrılma konusuna çok soğuk bakmadığı kaydediliyor. AKP yönetiminin emekliliğine bir yıl kalan Öztrak’a yurtdışında bir görev teklif edebileceği de kaydediliyor. AKP yönetiminin Öztrak’ın yerine ODTÜ kökenli bir ekonomisti getireceği ve bu ismin Tayyip Erdoğan tarafından da onaylandığı belirtiliyor. Bu ismin bir dönem DPT’de uzman olarak çalışmış. Türkiye Kalkınma Bankası eski genel müdürü ve İstanbul Büyükşehir Belediyesi İştirakler Dairesi eski Başkanı Candan Karlıtekin olduğu da iddialar arasında. 
     AKP iktidarının ilk günlerinde gündeme gelen Öztrak’ın görevden alınması operasyonunun dördüncü gözden geçirmenin ve ekonomik yardım paketinin netleşmesinin ardından gerçekleşeceği ifade edildi. 
     Ankara Üniversitesi Siyasal Bilgiler Fakültesi mezunu olan Öztrak, Devlet Planlama Teşkilatı’nda DPT müsteşar yardımcılığına kadar yükseldi. Müsteşar yardımcılığının ardından bir süre Başbakanlık Müşaviri olarak çalışan Öztrak, BDDK Başkan Yardımcılığı görevini yürüttüğü sırada Kasım ve Şubat krizlerinin ardından Kemal Derviş’in Türkiye’ye gelmesiyle Hazine Müsteşarı oldu. 
     Öztrak, IMF ile yürütülen son programda dikkatli yönetimi ile piyasalara güven veren bir isim olarak öne çıkmıştı. 
     



 EKONOMİ 

















</TEXT>
</DOC>
