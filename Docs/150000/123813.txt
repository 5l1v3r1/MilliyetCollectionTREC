<DOC>
<DOCNO> 123813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sontur24.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kars'ta son günlerde artan cinayet olayları... 
</HEADLINE>
<TEXT>

     Kars'ta, tefeciliğin bir sektör haline dönüşmesinin kentte cinayetle sonuçlanan şiddet olaylarının artmasına neden olduğu ileri sürüldü. 
     Kars'taki sivil toplum örgütlerinin katılımıyla oluşan Kent Konseyi Başkanlık Divanı tarafından yapılan yazılı açıklamada, son bir ayda meydana gelen ve 7 kişinin ölümü, 4 kişinin de yaralanmasıyla sonuçlanan 3 ayrı olaya tepki gösterildi. 
     Yaşanan ekonomik kriz nedeniyle ödeme güçlüğü içine düşenlerin, tefecilerin eline düştüğünün ileri sürüldüğü açıklamada, şöyle denildi 
     ''Giderek güçlenen tefecilik, adeta bir sektör haline gelmiştir. Son günlerdeki cinayetlerde, rant kavgası yüzünden şebekenin bir iç hesaplaşmaya giriştiği anlaşılmaktadır. Bu hunharlığın katillerini şiddet ve nefretle kınıyoruz. Olayları tam bir vahşet olarak nitelendiriyoruz. 
     Kars'ı sömürerek varlıklarını Batı'ya transfer edenlere karşılık, yatırımlarını burada yapanlar, Kars'ta yaşamayı seçenler, bu dehşet verici olaylara kayıtsız kalmayacak, bunların sürmesine izin vermeyecektir.'' 
     
     ''FAİLLERİ YAKALANDI'' 
     Kars Emniyet Müdürü Ümit Bayıbay ise cinayetlere karıştığı tespit edilen zanlıların gözaltına alındığını, ilk sorgulamalarının ardından tutuklandıklarını anımsatarak, ''Son günlerde meydana gelen cinayetlerle ilgili soruşturmalar sürdürülüyor. Tefecilikle alakalı olup olmadıkları, soruşturma sonunda belirlenecektir'' dedi. 
     





</TEXT>
</DOC>
