<DOC>
<DOCNO> 124571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/spor/spo01.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
GÜVENİN ZAFERİ 
</HEADLINE>
<TEXT>

Tüm takıma inanarak yola çıktıklarını söyleyen Serdar Bilgili, "Mükemmel bir ekip yarattık. Beşiktaş tarihe geçmeye devam edecek" dedi 
     BİLAL MEŞE 

     "Sonuna kadar devam" 
     BEŞİKTAŞ Başkanı Serdar Bilgili, UEFA Kupası’nda dördüncü tura geçen Siyah - Beyazlı ekibi göklere çıkardı. Tarihi başarının temelinde takım ruhunun yattığına işaret eden Bilgili, "Hem ligde, hem de Avrupa’da müthiş bir grafik çiziyoruz. Bu tarihi başarılar, inancın, güvenin eseridir. Takım ruhu üst düzeyde. Çok değerli bir hocaya sahibiz. Onunla birlikte daha büyük başarılara imza atacağız, UEFA’da sonuna kadar gideceğiz" diye konuştu. 
     
     "Hasret son bulacak" 
     LUCESCU’YA ve futbolculara güvenlerinin tam olduğunu yineleyen Bilgili, "Yönetim olarak takımın en sıkıntılı günlerinde sürekli destek verdik. Hem hocamız, hem de futbolcularımız güvenimizi boşa çıkarmadı. Her yönüyle uyum içinde olan bir ekip yarattık" dedi. Kartal’ın Başkanı, "Bu ekip büyük başarılara imza atacaktır. Ligde ve Avrupa’da yolumuza emin adımlarla gidiyoruz. Bu sezon hasretlerimiz bitecek" ifadelerini kullandı. 
     
     "Şımarmayacağız" 
     FUTBOLUN sürprizler oyunu olduğuna dikkat çeken Serdar Bilgili, şöyle konuştu "Dinamo Kiev’den rövanşı aldık, dördüncü tura çıktık. Şimdi önümüzde çeyrek final var. Slavia Prag’ı da bu turda eleyeceğimize inanıyorum. Kaldı ki ilk maçın deplasmanda olması avantaj. Önümüzde tarihi bir fırsat var. Bu ekip, Slavia maçlarından yüzünün akıyla çıkacaktır. Birbirine inanan ve sarılan bir ekibiz. Şımarmadan, ayaklarımızı yere sağlam basmak zorundayız." 
     
Lucescu ertelemeye isyan etti      UEFA Kupası’nda Fransa’dan Olympique Lyon zaferiyle dönen Denizlispor’un ligdeki Ankaragücü maçının ertelenmesine, Beşiktaş Teknik Direktörü Mircea Lucescu tepki gösterdi. Samsunspor ile yarın oynayacakları maçın ardından Yeşil - Siyahlılar ile Türkiye Kupası’nda karşılaşacaklarını hatırlatan Rumen hoca, ertelemenin anlamsız olduğunu vurguladı. 
     AVRUPA Kupası’nda yapılan mücadeleler öncesinde oynanacak lig maçlarının ertelenmesinin normal olduğunu ifade eden Mircea Lucescu, "Ancak sonrasında bir ertelemeyle ilk kez karşılaştım" diye konuştu. Kendilerinin arka arkaya maçlar oynayacağına dikkat çeken Beşiktaş çalıştırıcısı, "Denizlispor 6 gün maç yapmayacak, ama biz üç karşılaşma oynayacağız. Bu haksızlık" dedi. 
     
Beşiktaş’tan krallara ret      JAPON İmparatoru ve BAE Emiri adına düzenlenen turnuvaya davet edilen Beşiktaş, gelen bu teklifleri geri çevirdi. Japonya’nın uzak, Birleşik Arap Emirlikleri’nin ise iklim farkından dolayı bu turnuvalara katılmayı düşünmeyen Teknik Direktör Lucescu, devre arası kampının ilk etabını Antalya’da, 2. etabını ise Portekiz’de yapacak. Kratal, Sporting Lizbon ve daha sonra belirlenecek 2 ya da 3 takımla daha hazırlık maçı oynayacak. 
     
Kartal’ın tadı kaçtı      UKRAYNA’DAN neşeli dönen Beşiktaş’ın bu mutluluğuna dünkü idmanda gölge düştü. Dinlenmeden Samsunspor maçının hazırlıklarına başlayan Siyah - Beyazlılar’da birbirine sert giren Ahmet Dursun ile Tümer kavga etti. İki futbolcu da arkadaşlarının yardımıyla yatıştırıldı. Öte yandan soğuk algınlığı geçiren Cordoba, durumu doktora ileterek çalışmaya çıkmadı. Ancak doktorun kendisine bunu söylediğini unutan Luce, tecrübeli kaleciyi sordu. Daha sonra Rumen hoca, Kolombiyalı file bekçisi ile görüştü. 
     
"Defansı oyala yeter "      UEFA Kupası maçında ilk 11’de görev yapan Pascal Nouma belki gol atamadı ama, görevini tam olarak yaptı. 68. dakika oyundan alınıp, yerini Ahmet Dursun’a bırakana kadar Lucescu’nun dediklerini uygulayan Fransız oyuncuya, Rumen çalıştırıcı şu talimatı vermişti "Senin gol atman önemli değil... İleride topu ayağında tutman, defansı oyalaman bile bizim için yeterli olacak. Sen, rakip savunmayı yerinden çıkarma." 
     
Cordoba’nın ödü patladı      ORHAN YILDIRIM 

     "En büyük rakibim" 
     DİNAMO Kiev karşısında takımın en iyisi olarak göze çarpan kaleci Cordoba, kendisini geçen iki topu da gol zannettiğini söyledi. İlkinde Ronaldo, sonrasında da Zago’nun gole izin vermediğini, ikisine de borçlu olduğunu ifade eden Kolombiyalı file bekçisi, karşılaşma sonrasında da iki arkadaşına da, "En büyük rakibim sizsiniz " diye espri yaptı. 
     
     Kurtarıcılar mütevazı 
     TAKIMIN kurtarıcıları ise mütavazı konuştu. Zago, "Cordoba çıkınca topu takip ettim. İyi yer tutup, iyi de zamanlama yapınca gol almadı. Ama abartılmaya gerek yok. İşimiz bu" derken, Ronaldo ise, "Daha maçın başında böyle bir pozisyon vermememiz gerekirdi. O andan itbaren bize daha da güven, rakibe ise endişe geldi" ifadesini kullandı. 
     
Yasin’in MR’ı çekildi      UKRAYNA’DAKİ Dinamo Kiev maçında 90 dakika görev yapan ve başarılı bir futbol ortaya koyan Yasin’in dün MR’ı çekildi. Sağ diz uyluk kemiğinde ağrı bulunan Siyah - Beyazlı futbolcunun cezası nedeniyle Samsunspor maçında yer almayacağı, Denizlispor ile yapılacak kupa mücadelesine yetiştirilmeye çalışıldığı öğrenildi. Öte yandan Bayram’ın kıkırdağında parçalanma meydana geldiği ve talihsiz futbolcunun devre arasında atroskopi olacağı açıklandı. 
     
Slavia evinde güçlüKendi sahasında rakiplerine gol yağdıran Çek ekibi Mouscron ve Partizan’a 5, PAOK’a ise tam 4 gol atma başarısını gösterdi 
     BEŞİKTAŞ’IN UEFA Kupası’ndaki rakibi Slavia Prag, bu sezon Avrupa Kupaları’nda yaptığı üç maçı da farklı kazandı. Çekler, Mouscron ile Partizan’a 5 gol atarken, PAOK’u da 4 golle uğurladı. Kadrosunda Pavel Kuka ve Radek Bjbel gibi yıldızları barındıran Çek ekibinin başında, Çek Ümit Milli Takımı’nı 2002’de Avrupa Şampiyonu yapan Miroslav Beranek bulunuyor. Kırmızı - Beyazlılar ligde ise Sparta’nın ardında ikinci sırada yer alıyor. 
     
     SLAVIA PRAG 
     Kimliği 
     KURULUŞU 1892 
     RENKLERİ Kırmızı - Beyaz 
     BAŞKANI Miroslav Ondricek 
     STADI Evzana Rosickeho 19 bin 
     
     Teknik Direktör 
     MIROSLAV BERANEK 
     
     Nasıl geldi 
     1. TUR 
     Mouscron - Slavia 2 - 2 
     Slavia - Mouscron 5 - 1 
     2. TUR 
     Partizan - Slavia 3 - 1 
     Slavia - Partizan 5 - 1 
     3. TUR 
     PAOK - Slavia 1 - 0 
     Slavia - PAOK 4 - 0 
     



 SPOR 



























</TEXT>
</DOC>
