<DOC>
<DOCNO> 116877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/yazar/pulur.html </URL>
<DATE> 2002/11/04/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Görünen köye kılavuz aradık 
</HEADLINE>
<TEXT>

     Tam bugüne uygun bir laf... Görünen köy, kılavuz istemez, derler. Köyü görenler, AKP’nin seçimi alıp götüreceğini görenler olmuş ama - Tarhan Erdem gibi - bazıları da - bizim gibi - hala görünen köye kılavuz aramışız... 
     Köyü görenler kazandı, kılavuz arayanlar kaybetti, hepsi bu... 
     
     ŞİMDİ ne olacak 
     Kimi kızarak, kimi inanarak, kimi şu nedenle, bu nedenle başbakanı belli olmayan partiye oy verenler, ne isteyecekler 
     Ne mi isteyecekler 
     Aş isteyecekler... 
     İş isteyecekler... 
     Hırsızlardan, soygunculardan, hortumculardan hesap sorun diyecekler. 
     Türban yasağı kalksın diyecekler. 
     İmam hatip okullarının orta kısmı açılsın, diyecekler. 
     8 yıllık temel eğitime son verilsin, diyecekler. 
     Haklıdırlar, bunlar için oy vermişlerdir, oylarının karşılığını isteyeceklerdir. 
     Turgut Özal’ın bir lafı vardı, "İktidar mazeret üretme yeri değildir" derdi. 
     İşte iktidar, işte güç, işte kudret 
     Açları doyurun, işsizlere iş bulun 
     
     HEMEN her seçimin simgesi olan olaylar, insanlar ve deyimler vardır. 
     Mesela, 1957 seçimi, rahmetli Adnan Menderes’in "Allah bir daha bu geceyi göstermesin " deyimi ile anılır. Adnan Menderes, sandıklar açılıp oylar ortaya döküldükten sonra böyle demiştir. 
     1961 seçimi "27 Mayıs"ın devirdiği Demokrat Parti’nin devamı olan Adalet Partililerin, başları, askerlerle derde girmesin diye meydanlarda seçmenlere "Gözlerimin içine bak, ne demek istediğimi anlarsın " parolasıyla bilinir. 
     1965 seçimine damgasını vuran "Barajlar Kralı" ve "Çoban Sülü" imajıyla Süleyman Demirel’dir. 
     1973 ve 1979 seçimlerinin sloganı "Ortanın Solu" ise, kahramanı da "Karaoğlan" Bülent Ecevit’tir. 
     1983 seçimi, Turgut Özal’ın televizyona çıkıp, elindeki kalemi sallaya sallaya "Köprüyü de satarım " demesiyle hatırlanır. 
     1987 seçimi "Kurtar Baba" feryatlarıyla özdeşleşmiş ve "Kurtarıcı Baba" "Demirel" de "babalığını" yapmıştır. 
     
     PEKİ bu seçim nasıl anılacaktır 
     Hiç kuşkumuz yok, Tayyip Erdoğan’la anılacaktır. 
     Seçimin başından sonuna kadar herkes, her vesile ile ondan söz etmiştir. 
     Ama öyle, ama böyle 
     
     BU seçimin ikinci adamı da Cem Uzan’dır, siyaset meydanına, Hasan Celal Güzel’in partisini, bir günde ele geçirip adını "Genç Parti"ye çeviren Cem Uzan, bir anda televizyonları, radyoları, gazeteleri, yemekleri, konserleriyle siyaset meydanına pat diye düşmüştür. Cem Uzan’ın alacağı oy sayısı, Türk halkının demokrasi bilincinin bir göstergesi olacaktır. 
     
     ADI bu seçimle birlikte anılacak olanlardan biri de İsmail Cem’dir. 
     Yanlış adamlarla yanlış zamanda yanlış yola çıkmanın bedelini ödeyerek, bu kuralın doğruluğunu ispatlamıştır. 
     Şehir Tiyatrosu’nda, Necip Fazıl Kısakürek’in bir oyunu oynuyor 
     "Bir Adam Yaratmak " 
     İsmail Cem gibi bir adamı, ortada bırakanların, ya da "Sen atla, biz arkandayız " diyenlerin yazacağı oyunun adı da herhalde "Bir Adam Batırmak" olacaktır. 
     
     BU seçimin bir başka adamı da CHP adayı ilahiyat alimi Prof. Dr. Yaşar Nuri Öztürk’tür. Genel Başkanı istemedi diye kitabının ikinci baskısından "ezan" bölümünü çıkartarak, bilime olan saygısını ve bilimin bağımsızlığı ilkesine ne kadar uygun bir adam olduğunu göstermiştir. 
     
     HAA bir de Mesut Bey var 
     Sayın Mesut Yılmaz, Avrupa’nın yolu Diyarbakır’dan mı geçermiş, yoksa Üsküdar, İmam Hatip Okulu’ndan mı 
     Başka bir yol haritanız var mı 
     Geçen yıl Fenerbahçeliler, tribünde pankart açmışlardı, hatırladınız mı 
     "Mesut Bey, sandıkta görüşürüz" diye. 
     
     







AKP’nin ateşle imtihanı 


Müfettah Hanım’ın hünnapları 


Ecevit İntihar ettik 


Seçmen darbeyi fena vurdu 


Demokrasinin dili sandık 


AKP iktidarına ABD’den bakışlar 


Ne geceydi ama .. 


Belirsizlikler kalktı 


Türkiye için yeni bir şans 


Stratejiyi biz belirleriz, özerk kurullar uygular’ 


Görünen köye kılavuz aradık 


AKP’nin zaferi 


Dünyayı renkli çocuklar kurtaracak 


Yadsınan gerçeklerle yüzleşme zamanı... 


Halk aş ve iş için bekleyecek 


</TEXT>
</DOC>
