<DOC>
<DOCNO> 138682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/spor/ysenay.html </URL>
<DATE> 2003/02/24/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Beyaz geceler 
</HEADLINE>
<TEXT>

     Kar fırtınası altında oynanan oyunda ne Galatasaray’da teknik tarife girecek bir sorun vardı, ne de Malatya’da herhangi bir yorgunluk emaresi... Yani iki takım da eteklerindeki taşı, karlı zemine döküyor ve de tribünlerdeki bizlerin dahi içini ısıtan futbol manzaraları sarıp sarmalıyordu sahadaki mücadeleyi... 
     Galatasaray, ligin ilk yarısındaki sarımtırak veya griyimsi bütün oyun fotoğraflarını yırtıp atmış sanki... Sarı - Kırmızılı formadaki Fatih Terim kanunları eksiksiz yürürlükte. Cim - Bomlu oyuncuların müthiş mücadelesinden bu anlam çıkıyor bence... Savunma bloğundaki emniyet anlayışı, orta alandaki pas ve pres disiplini, gol bölgelerine solda Hakan Ünsal ve Ergün Penbe, sağda Batista’nın uyguladıkları çabuk ve sivri bindirmeler gerçekten seyre değer güzelliklerdeydi... Revivo, müthiş duvar paslarına girip, çıkıyordu sürekli. Ama doğrusu ya Malatya defansı da onun nasıl bir "Gol belalısı" olduğunu iyi bildiği için, özellikle göbekten dalışlarında çok çabuk kapanıyorlardı, Revivo’nun giriş yollarına... 
     Lukunku, istenenleri yapmak için çırpınıyordu... Ancak Galatasaray’ın aradığı santrfor tipindeki bir gol yorumcusu olmadığı da muhakkak. Kafa toplarını arkadaşlarına indirmek mahareti dışında pek özellikli değil. 
     Malatya, ligde hiç de kolay bir lokma değil bilindiği gibi... Sevgili Ziya Doğan, ne kalecisinin yediği "bedava gol"e sinirlendi, ne de maç boyunca devam eden Cim - Bom ambargosunun yoğun futbol ağırlığı karşısında telaşlandı... Bir kere Malatya’da "Büyük takım kompleksi" silinip gitmiş. Sahanın her bölgesinde çok muntazam paslarla rakibi eksiltip, oyunu ele geçirmeyi mükemmel uyguluyorlar. Tek çaresizlikleri ileride çabuk çoğalabilmek. Ama bu kadar üst bir çizgiye hangi takım hem öylesine cılız bir bütçe ile, hem de Ali Sami Yen’de yani Galatasaray’ın kendi evinde kolayca çıkabilir ki 
     Özetlersek iki takım da zor ama çok da romantik hava şartlarında yaptıkları işin en güzelini ortaya koymaktaydı dünkü "beyaz gece"de... Malatya’dan daha çok gol pozisyonları sahiplendiği için de üç puanı kapan tarafın Cim - Bom olması normaldi tabii... 
     



 SPOR 





























</TEXT>
</DOC>
