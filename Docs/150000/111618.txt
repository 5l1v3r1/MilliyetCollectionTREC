<DOC>
<DOCNO> 111618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/soneko08.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
DPT'nin zihniyet reformu, "Yeni Türk insanı" yaratacak 
</HEADLINE>
<TEXT>

     Devlet Planlama Teşkilatı DPT zihniyet reformu ile Türk insanının 5 temel özelliğe sahip kılınacağını açıkladı. 
     DPT Müsteşar Müşaviri Doç. Dr. İlhan Dülger'in kurumun 42. kuruluş yıldönümü nedeniyle hazırlanan özel yayında yer alan araştırmasında, Eğitim Ana Planı çerçevesinde 2011 yılına kadar Türkiye'de bu alanda yapılacaklar ortaya kondu. 
     DPT'nin koordinatörlüğünde gerçekleştirilen planın uygulama döneminde yapılacak reformlardan birini de ''Zihniyet Reformu'' oluşturdu. Söz konusu reformla, Türkiye'de ''Yeni Türk İnsan'' tipinin yaratılacağı belirtildi. 
     Eğitimin ana görevinin insanın yetiştirilmesi olduğuna dikkat çekilen araştırmada, ''Bir ülkenin ihtiyaçları, şartları ve hedefleri o ülkenin yetiştirmesi gereken insan örneğini belirler'' denildi. 
     Araştırmada, ''Çağın teknolojilerini, üretim ve geçim bilgisini yönetme sürecini etkileyerek, insanın kendisinin ve ülkesinin ihtiyaçlarını karşılaması ve kimliği ile gelişerek yaşayabilmesi için nasıl bir insan örneğine ihtiyaç duyulduğu'' sorusunun yanıtı da arandı. 
     Buna göre, bireyin ihtiyaçlarının kişisel boyutu 5 ana başlık altında toplanıyor. Bunlar, kişilik geliştirme, yeteneklerin keşfedilmesi ve geliştirilmesi, kişisel hedeflerin belirlenmesi, hayata yönelme, meslek seçme ve meslek edinme ile bireysel ek donanımlar olarak sıralanıyor. 
     
     NASIL BİR İNSAN 
     Çağın ve ülkenin gereklerinin, insanın bu ihtiyaçlarını karşılayacak şekilde insanda somutlaşması gereğine işaret edilen araştırmada, bunun yolunun da ''Eğitimde Zihniyet Reformu''ndan geçtiği ifade edildi. Zihniyet reformu ise otoriter eğitimden demokratik eğitime geçiş olarak tanımlandı. 
     Zihniyet reformunun da ortaya 5 temel özelliğe sahip ''Yeni Türk İnsanı''nı çıkaracağı vurgulandı. 
     Söz konusu reformla birlikte hedeflenen yeni Türk insanı şöyle olacak 
-İyi ahlaklı insan 
-Hür düşünceli birey 
-Meslekli kişi 
-Katılımcı vatandaş 
-Ortak kültür ve kimliğin gönüllü temsilcisi 
     





</TEXT>
</DOC>
