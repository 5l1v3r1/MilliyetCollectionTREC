<DOC>
<DOCNO> 147105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sontur23.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "1 milyar dolarlık yardım beklenti karşılığında değil" 
</HEADLINE>
<TEXT>

     ABD Dışişleri Bakanı Colin Powell'ın, Başbakan Recep Tayyip Erdoğan'a, Türkiye'ye gönderilmesi gündemde olan 1 milyar doların herhangi bir beklenti karşılığında değil, ''müttefik Türkiye'nin savaş döneminde ortaya çıkan zararlarını karşılamak için'' verileceğini söylediği öğrenildi. 
     Alınan bilgiye göre, Erdoğan-Powell görüşmesinde, Irak ve Kıbrıs konuları ele alındı. 
     ABD'den Türkiye'ye verilmesi gündemde olan 1 milyar doların, Türkiye'den herhangi bir beklenti karşılığı değil, ''müttefik Türkiye'nin savaş döneminde ortaya çıkan zararlarının karşılanması için'' olduğunu Erdoğan'a ileten Powell, Türkiye'nin bölgedeki tek demokratik ülke olduğunu, Irak'ın yapılandırılmasında model oluşturabileceğini belirtti. 
     Başbakan Erdoğan da savaşın bir an önce bitmesi gerektiğini, çocukların ölmesini, kan ve gözyaşı dökülmesini istemediklerini dile getirirken, Powell da Erdoğan'ın bu görüşlerini paylaştığını söyledi. 
     ''Dost ve müttefik'' diye nitelendirdiği Türkiye ile ABD arasındaki ilişkilerin devam etmesine önem verdiklerini anlatan Powell, ABD Başkanı George W. Bush'un selamını da getirdiğini kaydetti. 
     Erdoğan Powell'a ayrıca, Türkiye'nin, savaş sonrasında Irak'ın yapılanmasında ekonomik ve siyasi katkıya hazır olduğunu da iletti. 
     Colin Powell, Türkiye'nin Kıbrıs sorununun çözülmesindeki iyi niyetli girişimlerinin sürmesini istediklerini belirtmesi üzerine, Başbakan Erdoğan da Başbakan Yardımcısı ve Dışişleri Bakanı Abdullah Gül'ün Kıbrıs'a bir ziyarette bulunacağını, ayrıca Doğu Avrupa ülkelerinin Belgrad'ta yapacağı Doruk Toplantısı'nda da Yunan meslektaşıyla Birleşmiş Milletler temsilcisinin de katılacağı bir görüşme gerçekleştirileceğini belirtti. 
     Powell, görüşmenin sonunda, Davos'ta biraraya geldiğinde henüz Başbakan olmayan Erdoğan'ı bu göreve seçilmesinden dolayı tebrik etti. 
     





</TEXT>
</DOC>
