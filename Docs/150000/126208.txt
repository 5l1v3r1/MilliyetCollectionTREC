<DOC>
<DOCNO> 126208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/soneko15.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekstil sektöründe moda, marka ve pazarlama... 
</HEADLINE>
<TEXT>

     Türkiye Giyim Sanayicileri Derneği TGSD Başkanı Umut Oran, ''AB bizim için amaç değil, araç olmalıdır'' dedi. 
     Oran, Kuşadası'nda TMMOB İzmir Şubesi'nce düzenlenen ''Tekstil Sektöründe Moda, Marka ve Pazarlama'' konulu panelde yaptığı konuşmada, sektör olarak bireysel çalışmalara ağırlık verilmesi gerektiğini, sadece vergi vermekle vatandaşlık görevinin yapılmadığını kaydetti. 
     Avrupa Birliği'nin AB araç değil amaç olması gerektiğini vurgulayan Oran, ''Çünkü AB demek, rahatlık değil, rahat ve güvenli bir yaşam sürmek için bir alandır. Biz dünya tekstilinde 6. üreticiyiz. Avrupa'da ise 1. konumdayız. 15 Avrupa ülkesine mal satan birinci ülkeyiz. Demek ki, zaten bu alanda AB'ye girmiş durumdayız. Bütün sektörlerde bunu başardığımızda, tarih vermeyi biz değil onlar bekleyecek'' dedi. 
     Devletin ihracat sektörüne yüklediği ağırlıkların kalkması halinde tekstil sektöründe çok daha iyi noktalara ulaşmış olacaklarını belirten Oran, gezdiği her ülkede Çin ve İtalya ile Türkiye'nin en önemli üretici ülke olarak bilindiğini kaydetti. 
     Doğu ve Güneydoğu Anadolu bölgelerine yatırım götürülmesi gerektiğini belirten Oran, ''Artık İstanbul tıkandı. Ancak devlet bu konuda nakdi değil, vergi gibi alanlarda yatırımcıya destek olmalı. Devlet bizim üretimde en önemli ayağımız'' diye konuştu. 
     TMMOB İzmir Şubesi'nce düzenlenen panelde, çeşitli sektörlerin temsilcileri ihracat sektörünün sorunları, çözüm önerileri hakkında bilgi verip, karşılıklı görüş alışverişinde bulundu. 
     





</TEXT>
</DOC>
