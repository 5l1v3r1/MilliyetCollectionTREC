<DOC>
<DOCNO> 134620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/sonspo02.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Nefesler tutuldu, 19 00 bekleniyor... 
</HEADLINE>
<TEXT>

     Fenerbahçe ile Beşiktaş, Birinci Süper Futbol Ligi'nin erteleme maçında bu akşam Kadıköy'de karşı karşıya gelecek. 
     Ligin 11. haftasında oynanması gerekirken, her iki takımın da Avrupa kupalarındaki maçları nedeniyle ertelenen müsabaka, Fenerbahçe Şükrü Saracoğlu Stadı'nda saat 19.00'da başlayacak. 
     FIFA kokartlı hakem Ali Aydın'ın yöneteceği derbi maç Digitürk Lig TV'den naklen yayınlanacak. 
     
     ZİRVEYİ YAKINDAN İLGİLENDİRİYOR 

     Fenerbahçe ile Beşiktaş arasındaki derbi maç, şampiyonluk yarışında zirveyi çok yakından ilgilendiriyor. 
     Ligin 18 maçlık ilk bölümünü, 1 maç eksiğine rağmen en yakın takipçisi Galatasaray'ın 2 puan önünde lider kapatan Beşiktaş, maç öncesinde Fenerbahçe'den de 6 puan önde bulunuyor. 
     Siyah-beyazlılar, derbiyi kazanması durumunda Fenerbahçe ile puan farkını 9'a, Galatasaray ile de 5'e çıkararak, şampiyonluk yarışında ezeli rakiplerine avantaj sağlayacak. 
     Fenerbahçe'nin kazanması durumunda ise aradaki puan farkı 3'e inecek ve sarı-lacivertli takım şampiyonluk yarışında yeniden iddialı hale gelecek. 
     Derbi maç ezeli rakipler kadar, zirvenin takipçileri Galatasaray ve Gençlerbirliği'ni de yakından ilgilendiriyor. 
     
     MAÇA İLGİ BÜYÜK 

     Zirve mücadelesi açısından büyük önem taşıyan derbi maça sporseverler büyük ilgi gösteriyor. 
     55 bin kişi kapasiteli Fenerbahçe Şükrü Saracoğlu Stadı'nın derbide tamamen dolması bekleniyor. 
     Maç için Biletix gişelerinden günler öncesinden satışa çıkarılan biletlerin çok büyük bir bölümünün satıldığı, sadece numaralı tribünde az sayıda bilet kaldığı, bunların da akşam saatlerine kadar satılacağı öğrenildi. 
     Derbi maçta kendilerine 1200 bilet ayrılan Beşiktaşlı taraftarlar ise takımlarını numaralı tribünün sağ tarafındaki bölümde destekleyecekler. 
     
     GÜVENLİK ÖNLEMLERİ 

     Derbi maç öncesi İstanbul Emniyeti yine olağanüstü önlemler alacak. 
     Bileti olan Beşiktaşlı taraftarlar toplu olarak kesinlikle stada gelemeyecekler. 
     Saat 12.00'den itibaren güvenlik önlemleri alınacak ve saat 13.00 gibi de taraftarlar tribünlere alınmaya başlanacak. Kar maskesi, meşale, maytap ve alkollü içeceklerin kesinlikle stada sokulmayacakları kaydedildi. 
     Bu arada, gazilere ve özürlülere karşılaşmayı ücretsiz izleme imkanı sağlanacağı öğrenildi. 
     
     DERBİDE İLK HEYECAN 

     Fenerbahçe ile Beşiktaş arasında oynanacak derbi heyecanını siyah-beyazlılarda 10, sarı-lacivertlilerde ise 6 futbolcu ilk kez yaşayacak. 
     Beşiktaş ve Fenerbahçe'de, yarınki maçta forma giymeleri halinde ilk kez bu derbide oynayacak futbolcular şunlar 
     Beşiktaş Cordoba, Göksel, Tolga, Zago, Niyazi, Kaan Dobra, Zafer, Pancu, Ali Cansun ve Eser. 
     Fenerbahçe Cem Karaca, Tuncay, Ortega, Volkan, Semih ve Steviç. 
     
     YENİ TRANSFERLER OYNAYAMAYACAK 

     Derbi maçta, erteleme karşılaşması olması nedeniyle, statü gereği yeni transferler forma giyemeyecek. 
     Fenerbahçe'nin yeni transferleri Vladimir Beschastnykh, Sergei Rebrov, Erhan Albayrak ve Kemal Arslan ile Beşiktaş'ın renklerine kattığı Marius Maldarasanu ve Federico Giunti, derbi heyecanını yaşayamayacak. 
     
     YABANCI KONUKLAR 

     Fenerbahçe ile Beşiktaş arasında yarın yapılacak derbi maçı yabancı konuklar da izleyecek. 
     Karşılaşmayı Almanya'nın Werder Bremen takımından Hune Fazlic ile İngiltere'nin Manchester United takımından Tony Gton'ın izlemeye gelecekleri bildiridi. 
     Alman ve İngiliz takımı yetkililerinin başta milli kaleci Rüştü Reçber olmak üzere, her iki takımdan bazı oyuncuları takip edecekleri öğrenildi. 
     
     KART CEZASI SINIRINDAKİLER 

     Derbi maç öncesinde Beşiktaş'ta sarı kart cezası sınırında bulunan oyuncu bulunmazken, Fenerbahçeli 3 oyuncu, yarınki maç da sarı kart görmesi durumunda cezalı duruma düşecek. 
     Ligin başından itibaren 3'er sarı kart gören Ali Güneş, Samuel Johnson ve Miroslav Steviç, yarınki maçta da oynama fırsatı bulup, sarı kart görmeleri durumunda, 19. haftadaki Ankaragücü deplasmanında takımlarındaki yerlerini alamayacaklar. 
     
     FENERBAHÇE CEPHESİ 

     Oğuz Çetin yönetiminde ezeli rakiplerine karşı ilk sınavını verecek Fenerbahçe'de derbi maç öncesi yeni transferler dışında tek eksik, sezon başından beri sakatlığı süren İsmail Güldüren. 
     Sarı-lacivertli takımda idman eksiği bulunan Ortega'nın teknik heyet tarafından maçın gidişatını göre sonradan oyuna alınması, forvette ise genç Serhat'ın oynaması bekleniyor. 
     
     BEŞİKTAŞ CEPHESİ 

     Teknik direktör Mircea Lucescu yönetiminde yaptığı 25 resmi maçta da yenilgi yüzü görmeyen lig lideri Beşiktaş'ta ise derbi maç öncesi en büyük sıkıntı sarı kart cezalısı Ronaldo'nun eksikliği. 
     Siyah-beyazlı takımda Ronaldo'dan doğacak boşluğu Zago'nun doldurması, savunmada ise Ali Eren ile Tolga'nın oynaması bekleniyor. 
     Beşiktaş'ta ayrıca Sergen'in durumu belirsizliğini koruyor. Sakatlığı geçen, ancak devre arasında antrenmanlara ve hazırlık maçlarına katılamayan Sergen'in maç eksiği olması nedeniyle ilk 11'de forma giymesi beklenmezken, Rumen teknik adamın maçın gidişatına göre, tecrübeli futbolcuya 2. yarıda şans tanıyabileceği öğrenildi. 
     Siyah-beyazlıların Fenerbahçe karşısında, ilk yarıdaki Galatasaray maçının taktiği ile çıkması, İlhan Mansız'ın da tek forvet olarak görev alması bekleniyor. 
     
     MUHTEMEL 11'LER 

     Ezeli rakiplerin derbi maça şu muhtemel 11'lerle çıkması bekleniyor 
     Fenerbahçe Rüştü, Fatih, Ümit, Mustafa, Abdullah, Ali Güneş, Hakan, Ceyhun, Johnson, Tuncay, Serhat. 
     Beşiktaş Cordoba, Ali Eren, Zago, Tolga, Kaan Dobra, Tayfur, Pancu, Ahmet Yıldırım Yasin Sülün , İbrahim, Tümer, İlhan. 

     
</TEXT>
</DOC>
