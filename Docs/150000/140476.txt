<DOC>
<DOCNO> 140476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/yasam/yasz1.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık hattı 
</HEADLINE>
<TEXT>

     Emzik sütten kesiyor... 
     DIŞ HABERLER 

     ABD’NİN Rochester Üniversitesi’nde 700 bebek üzerinde yapılan bir araştırmada, erken emzik verilen bebeklerin anne sütüyle beslenmelerinde, yüzde 50 oranında daha fazla problem çıktı. Bilim adamları, "Bebeklerin ağzı, emziğin plastik ucuna alıştığı için, annelerinden süt emmeleri zorlaşıyor" dedi. 
     
     Doğum kontrolünde 3 aylık kesin koruma 
     DIŞ HABERLER 

     ABD’DE önümüzdeki yıl piyasaya çıkması beklenen Seasonale adlı doğum kontrol ilacı, regl dönemini 3 ay erteleyerek tam ve kesin koruma sağlayacak. Washington Post’un haberine göre, diğer doğum kontrol hapları gibi östrojen ve progesteron içeren Seasonale’in farkı, 84 günlük doz içermesi. Seasonale 3 ay det görmeyi engelliyor. 
     "SEASONALE kadınların günlük hayatına büyük rahatlık getirecek" diyen bilim adamlarına bazı çevreler karşı çıkarak, aybaşının ortadan kaldırılmasının "doğal" düzenin bir parçası olmadığını dile getiriyor. Uzmanlar, "İlaç, yumurtalık kanserine yakalanma ihtimalini azaltabilir" diyor. 
     
     Kanserin yayılmasına neden olan gen bulundu 
     ABD’DE, Georgetown Üniversitesi’nden Richard Pestell ve ekibinin hayvanlar üzerinde yaptığı deneylerde, "Cyklin D1" adlı genin, kanserin sıçramasına neden olduğu ortaya çıktı. Bulunan gen tarafından kodlanan aynı isimdeki proteinin, hücre bölünmesini kontrol eden mekanizmanın bir parçası olduğunu vurgulayan Pestell, meme kanseri hücrelerinin, bu proteini genelde aşırı miktarda ürettiğini kaydetti. 
     



 YAŞAM 


















</TEXT>
</DOC>
