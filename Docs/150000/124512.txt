<DOC>
<DOCNO> 124512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sontur25.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz kızı Racheal, Antepli Mehmet aşkında bugün.. 
</HEADLINE>
<TEXT>

     Kahramanmaraşlı Musa Kömeaağaç ile küçük yaştaki Sarah Cook'un evliliğiyle günlerce Türkiye ile İngiltere arasında idari ve hukuki sorunlara yol açan evliliğin benzeri, bu kez Gaziantepli Mehmet Ocak ile Rachel Lloyd birlikteliğinde yaşanıyor. 
     Emniyet Müdürü Ali Kalkan, yaptığı açıklamada, bugün gazetelerde yer alan haberle ilgili olarak Interpol'den gelen yazı üzerine, Mehmet Ocak'ın pasaport beyanındaki adresinden hareket ederek, Mehmet Ocak ve Rachel Llyod'un kaldığı adresin tespit edildiğini ve ikisinin de sorgu için Emniyet Müdürlüğü'ne getirildiğini söyledi. 
     Interpol'den gelen yazı ve yaptıkları soruşturmaya göre, Rachel'in, Mayıs ayında annesi Karen Thomas ve ablası Becky ile Marmaris'e geldiğini saptadıklarını belirten Kalkan, ''Rachel, 8 yıldan beri Marmaris'te bulunan ve 4 yıldır da Andy's Bar'da çalışan Mehmet Ocak ile barda tanışıp arkadaş olmuş. 10-15 gün Marmaris'te kaldıktan sonra, annesi ve ablası ile İngiltere'ye dönmüş'' dedi. 
     
     RACHEAL TÜRKİYE'YE GELİYOR 
     Racheal'in, İngiltere'ye döndükten 1 ay sonra, ablası ve babaannesi Carol ile Türkiye'ye geldiğinin belirlendiğini kaydeden Kalkan, şöyle devam etti 
     ''Rachel ve Mehmet, yine buluşmuş ve barda, ablası ile büyükannesinin huzurunda nişanlanmışlar. Bunu, ifadeler ve Mehmet'in evinden aldığımız fotoğraflardan anlıyoruz. Nişanın ardından İngiltere'ye giderlerken Rachel Türkiye'de kalmış. 
     Aile İngiltere'ye dönünce baba Bob, durumu polise bildiriyor. Rachel, yaşı küçük olduğundan, Interpol aracılığıyla İngiltere Büyükelçiliği'ne teslim edilip ülkesine gönderiliyor ve orada pasaportu iptal ediliyor.'' 
     
     YENİDEN PASAPORT ALMIŞ 
     Rachel'in, daha sonra yeniden pasaport aldığına dikkati çeken Kalkan, şu değerlendirmeyi yaptı 
     ''Pasaport sahte değil. Yaşı küçük birisinin pasaport alabilmesi için, ailesinin izni şarttır. Bu süreç tamamlanmış ve Rachel pasaport alarak 1 Aralık'ta Türkiye'ye gelmiş. Kaçma veya kaçırılma diye bir durum söz konusu değil. Rachel, Dalaman Havaalanı'ndan, havaalanından beni al diye Mehmet Ocak'a telefon açmış. 
     Mehmet ile Rachel, bir gece otelde kalmışlar. Otel ücretinin yüksek olması nedeniyle ertesi gün Mehmet Gaziantep'teki annesini telefonla aramış ve buraya gelmişler. Olay bundan ibarettir. Kızın yaşı küçük olduğu için, küçük yaştaki kızı alıkoyma suçundan işlem yapıyoruz. Gerçek bu... Ancak sanırım olay babanın da katkısıyla İngiltere magazin basını tarafından dramatize ediliyor.'' Kalkan, Rachel'in 13 Temmuz 1988, Mehmet Ocak'ın 1 Eylül 1977 doğumlu olduğunu da sözlerine ekledi. 
     





</TEXT>
</DOC>
