<DOC>
<DOCNO> 101251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/spor/spo02.html </URL>
<DATE> 2002/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım düştü 
</HEADLINE>
<TEXT>

Fenerbahçe Başkanı, Trabzonspor karşısındaki kötü futbolun ardından dün soluğu Samandıra’da aldı, oyuncularına terapi uyguladı. Aziz Yıldırım, "Feyenoord maçıyla kazanmaya başlayın" uyarısını yaptı 
     YUSUF KOBAL 

     Yine sahne aldı 
     ŞAMPİYONLAR Ligi’ndeki kritik Feyenoord maçı öncesi Samandıra Tesisleri’nde Aziz Yıldırım fırtınası esti. Başkan Yıldırım, gün boyu tesislerde kalıp, akşamki çalışma öncesi oyuncularını idman sahasında çevresinde topladı. Yıldırım’ın, "Size güvenimiz sonsuz. Trabzon maçında iyi oynamadınız, ama bu çok önemli değil. Kimse panik yapmasın. Kaliteli bir kadromuz var. Bir daha böyle bir şeyle karşılaşmayacağımızı umuyorum" diyerek, önce futbolculara tam destek verdiği öğrenildi. 
     
     İsteklerini sıraladı 
     SARI - Lacivertli Kulübün Başkanı, daha sonra oyuncularına transferi kapattıklarını hatırlattı ve tek tek takımdan beklentilerini aktardı. Yıldırım, "Hocanızı dinleyin, sözünden çıkmayın. Sizden de fedakarlık bekliyoruz. Artık istediğimiz başarıyı yakalayın. Bizim size güvenimiz sonsuz. Trabzon maçını unutun. Telafisi var, önemli olmadığını düşünün. Ama unutmayın ki Feyenoord maçının telafisi yok. Feyenoord ile birlikte iyi oynamaya ve kazanmaya başlayın" diye konuştu. 
     
Oğuz Lorant’la sorunum yok’Genç antrenör, televizyona yansıyan görüntülerle ilgili açıklamalar yaptı 
     LORANT’IN Yardımcısı Oğuz Çetin, Trabzonspor maçı sırasında Alman teknik adamla sorun yaşamadığının altını çizdi. TV ekranlarına yansıyan ve Lorant ile tartışıyormuş izlenimi yaratan görüntülere değinen genç antrenör, "Hocamız saha içi organizasyonu ile ilgili bazı bilgiler veriyordu. O sırada oyuncular pas hatası yapınca, ben de elimle tepki gösterdim. Bu sanki Lorant’a yapılmış gibi gözüktü" dedi. 
     OĞUZ Çetin, alınan beraberlikle ilgili olarak da, "Zemin çok kötüydü. Ayrıca rakip futbolcular beklenenden daha sert oynadılar. Teknik kapasitesi yüksek futbolcu sayımız fazla olduğu için bu olumsuzluklardan etkilendik. Tabii ki tüm bu olumsuz koşullara rağmen Fenerbahçe’nin kazanması gerekirdi" ifadelerini kullandı. Bu arada yöneticiler ise, Lorant’a tam destek verdiklerini tekrarladılar. 
     
Uyardı, haklı çıktı      FENERBAHÇE Yönetimi ve Teknik Direktör Lorant 6 - 2 kazanılan Kızılyıldız maçının ertesinde takımlarını öve öve biteremezken, yazarımız Ömer Üründül, ağır eleştiriler getirdi. Üründül, özellikle orta sahadaki pres rahatsızlığının Sarı - Lacivertli ekibi iyi rakipler karşısında zor duruma düşüreceğine dikkati çekerek, hatadan erken dönülmesini tavsiye etmişti. 
     ÜRÜNDÜL’ÜN yazısına tepki gelirken, Trabzonspor maçında söylediklerinin hepsinin gerçekleştiği görüldü. Fenerbahçe 10 kişi kalan rakibi karşısında baskı kuramadı, gol pozisyonuna bile giremedi. Takım futbolundan uzak, oyuncuların yeteneklerine dayalı oynadı, gol şansını duran toplara bıraktı. Yazarımız Washington’un da kanatlardan top gelmezse yararlı olamayacağını belirtmişti. 
     
NO PANiK Fenerbahçeli oyuncular, Trabzonspor maçında kötü futbol oynadıklarını kabul ettiler, her şeyin düzeleceği sözünü verdiler. 
     YALÇIN TÜRK 

     Su serptiler 
     TRABZONSPOR karşısındaki futboluyla hayal kırıklığı yaratan Fenerbahçe’de oyuncular paniğe gerek olmadığını söylediler. Kötü futbol oynadıklarını kabul eden futbolcular, açılış maçı ve Feyenoord karşılaşması nedeniyle strese girdiklerini, motive olmakta sıkıntı çektiklerini söylediler. Hollanda’daki zorlu mücadeleden avantajlı skorla dönüp, kendilerini affettireceklerini ifade ettiler. 
     
     "Telafisi yok" 
     REVİVO, "Trabzon maçında ne yazık ki kafamızda Feyenoord vardı. Lige iyi başlamak istiyorduk, ancak olmadı. Başarısız bir maç çıkardık. Şampiyonlar Ligi ön eleme sınavı çok önemli. Hata yapmamamız gerekiyor. Bu maçın telafisi yok. Geçen sezon yaşadığımız kötü günleri unutturmak zorundayız. Bu yüzden Feyenoord maçında Trabzon’daki gibi oynayacağımızı düşünenler yanılır". 
     
     "Suçlu biziz" 
     ÜMİT ÖZAT, "Lige maalesef galibiyetle başlayamadık. Bunun suçlusu tamamen biziz. Kötü bir doksan dakika çıkardık. Feyenoord maçının da baskısı vardı. Ancak her şeye rağmen üç puan almalıydık. Bunu unutmak zorundayız. Feyenoord maçı çok farklı olur. Hollanda’dan kesinlikle avantajlı skorla döneceğiz. Böylece Trabzospor beraberliğini telafi etmiş olacağız". 
     
     "Unutmak gerek" 
     WASHİNGTON, "Türkiye ligi oldukça zor. Bunu Trabzon’da gördüm. İlk deplasmanda taraftarımızı üzdük. Feyenoord maçını düşünmemiz nedeniyle konsantre olamadık. Fenerbahçe çok kaliteli kadroya sahip. Beraberliğe mazaret göstermek doğru olmaz. Attığım gol ofsayt değildi. Futbolda bazen bu tür kararlar veriliyor. Artık her şeyi unutup, Feyenoord maçına motive olmamız gerek". 
     
Haliç’te ezeli kavga Fenerbahçe ve Galatasaraylı kürekçiler, İstanbul İl Birinciliği yarışmalarında birbirlerine girdiler 
     KÜREKTE iki ezeli rakibin rekabeti kavgaya dönüştü. Haliç’teki Büyükler İstanbul Birinciliği Kürek Yarışları’nda Fenerbahçe ve Galatasaraylı sporcular arasında arbede çıktı. Büyük B erkekler 8 tek yarışı sonrası sporcular henüz teknelerinden inmeden birbirleriyle söz düellosuna girişince ortam iyice gerildi. 
     HAKEM masasından yapılan uyarılarla kısa sürede taraflar sakinleştirildi. Galatasaray, kural hatası sonucu yarış dışı bırakılması üzerine hakemlere itirazda bulundu. Bu sırada teknelerinden inmek için iskeleye yaklaşan Fenerbahçe ile Galatasaraylı kürekçiler kavgaya tutuştu. Arbede, polisin araya girmesiyle yatıştırıldı. 
     



 SPOR 



























</TEXT>
</DOC>
