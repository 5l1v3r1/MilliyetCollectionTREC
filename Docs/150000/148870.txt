<DOC>
<DOCNO> 148870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/soneko40.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
2003 yılında kamuda 12.5 katrilyon liralık yatırım planlanıyor 
</HEADLINE>
<TEXT>

     Bu yıl yapılacak kamu yatırımlarının toplam tutarı 12.5 katrilyon lira olarak belirlendi. 
     2003 yılı Yatırım Programı Resmi Gazete'nin mükerrer sayısında yayımlandı. 
     2003 yılı program hedefleri ile Yüksek Planlama Kurulu'nun ilgili Kararındaki sektör ve kuruluş yatırım tavanları baz alınarak hazırlanan Yatırım Programında 3 bin 851 projeye yer verildi. 
     Bunların 364'ünü tarım, 76'sını madencilik, 151'ini imalat, 97'sini enerji, 346'sını ulaştırma, 25'ini haberleşme, 69'unu turizm, 31'ini konut, bin 264'ünü eğitim, 475'ini sağlık, 9'ünü ise diğer kamu hizmetlerine ilişkin yatırım projeleri oluşturdu. 
     3 bin 851 projenin toplam proje tutarı 70 katrilyon 21 trilyon 708 milyar lirası dış olmak üzere, toplam 187 katrilyon 110 trilyon 313 milyar lira olarak hesaplandı. 
     2003 Programında, 2 katrilyon 283 trilyon 999 milyar liralık yeni yatırıma yer verildi. Gerek yeni gerekse devam eden projeler için, yıl içinde 12 katrilyon 464 trilyon lira harcama yapılması öngörüldü. 
     Bu arada 2002 yılı sonu itibarıyle programda yeralan yatırımlar için yapılan toplam harcama tutarı da, 80 katrilyon 371 trilyon 663 milyar lira olarak gerçekleşti. 
     
     DOLAR, 1 MİLYON 770 BİN LİRA OLARAK ALINDI 
     2003 yılı Yatırım Programında, programın daha rasyonel bir yapıya kavuşturulması için, geçen yılın Yatırım Programı'nda yer alan, ancak yapılabilirliğini ve önceliğini yitirmiş bazı projelerin programdan çıkarıldığı hatırlatıldı. 
     2002 yılı Yatırım Programından çıkarılan projelerin 230'unun ana, 370'inin ise alt veya detay proje olduğu kaydedilen programda, bunların proje tutarları da 2002 yılı program fiyatlarıyla 4 katrilyon 894 trilyon lira olarak verildi. 
     Ayrıca 2003 yılı Yatırım Programı'nda genel ve katma bütçeli kuruluşlar, iktisadi devlet teşekkülleri ve KİT'ler ile bunların bağlı ortaklıkları, döner sermayeli kuruluşlar, İller Bankası, dış proje kredisi kullanan Büyükşehir Belediyeleri ile diğer belediyeler, Fon İdareleri ve Özelleştirme İdaresi Başkanlığı'nca gerçekleştirilecek yatırım projeleri, sektörel bazda düzenlendi. 
     Programda dolar kuru, 1 milyon 770 bin lira olarak alındı. 
     





</TEXT>
</DOC>
