<DOC>
<DOCNO> 149017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/yasam/yas02.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yangın var’ı duyamadılar 
</HEADLINE>
<TEXT>

Dağıstan’daki işitme engelliler okulunda elektrik kablolarından çıktığı sanılan yangında en az 28 çocuk öldü, 150’den fazla çocuk da yaralandı 
     CENK BAŞLAMIŞ Moskova 

     Rusya’nın Dağıstan Özerk Cumhuriyeti’ndeki bir işitme engelliler okulunda çıkan yangın, tam bir faciaya neden oldu. İnterfaks Ajansı, dün sabaha karşı başlayan yangında hayatını kaybeden 28 çocuğun 7 ile 14 yaşları arasında olduğunu bildirdi. Yaralanarak hastanelere kaldırılanlardan 17’sinin durumu ağır. İtfaiye görevlileri yangın ihbarından 10 dakika sonra okula geldi, ancak alevler dört saat süren çalışma sonunda söndürülebildi. Görgü tanıkları ve yerel gazeteciler binadaki elektrik kablolarının çok eski olduğunu ve yangına karşı en basit önlemlerin bile alınmadığını söyledi. 
     Faciadan kısa süre önce bölgede etkili olan şiddetli fırtınanın elektrik kablolarının kopmasına yol açmış olabileceği düşünülüyor. Ayrıca, yerel elektrik şirketi sık sık elektrikleri kesmekle suçlanıyor. 
     
     Bir haftada iki facia 
     Rusya’da hafta başında da Sibirya’daki bir okulda meydana gelen yangında 22 öğrenci hayatını kaybetmişti. Başbakan Mihail Kasyanov, arka arkaya gelen yangınlar üzerine bütün okullardaki elektrik sistemlerinin kontrol edilmesi talimatını verdi. 
     


YAŞAM 















</TEXT>
</DOC>
