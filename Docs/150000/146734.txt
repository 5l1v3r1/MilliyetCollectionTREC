<DOC>
<DOCNO> 146734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sondun12.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Time "CNN'i protesto eden Türkler televizyon yaktı" 
</HEADLINE>
<TEXT>

     Amerikan Time dergisi, tek yanlı yayın yaptığı gerekçesiyle CNN'i protesto etmek isteyen Türk öğrenci ve öğretim üyelerinin bir televizyonu yaktıklarını kaydetti. 
     Haberde, savaşta, her türlü imkana sahip Amerikan televizyonlarıyla rekabet eden, çoğu zaman onların ısmarlama verdikleri haberleri ortaya çıkaran El Cezire televizyonunun başarılarını öven bir yazı yayınladı. 
     Time'in belirttiğine göre, başta FOX News olmak üzere ABD televizyonları ve BBC, geçen hafta Şiilerin Basra'da ayaklandıkları yolunda haberler yayınlarken, kent içinde muhabiri bulunan El Cezire, sokakların gayet sakin olduğunu ve yer yer Saddam lehinde gösteriler yapıldığını dünyaya gösterdi. 
     ''Bunun üzerine Batı televizyonları geri adım atmak zorunda kaldılar'' diyen Time, ''4 gün sonra Amerikan televizyonlarının, 'müttefikler Ümmü Kasr'ı aldılar' balonunu uçurduğunu'', ancak El-Cezire'nin kentte direniş olduğunu haber verdiğini yazdı. 
     
     SAVAŞIN GERİSİNDE YAHUDİLER VAR 
     Dergi muhabiriyle konuşan Araplar, ''zaman zaman Amerikan televizyonlarını izlediklerini, ancak çok sıkıcı bulduklarını'' söylediler. 
     Bunlardan biri, ''CNN ekrana hep uzmanları çıkartıyor. Arap kanalları ise savaşı bizzat yaşayan halkla röportaj yapıyor'' derken, bir başkası, ''her gün ekranda görünen Beyaz Saray sözcüsü Ari Flescher'in Musevi olduğunu, bunun da savaşın perde gerisinde Musevilerin bulunduğunu kanıtladığını'' öne sürdü. 
     Derginin haberinde, El Cezire yayınlarının uydu aracılığıyla Ortadoğu ülkelerinin dışında, hatta Amerika'da bile rahatlıkla izlenebildiğine dikkat çekildi, Arap ve Müslümanların Batılı TV'lere güvenmedikleri vurgulandı. 
     Dergiye açıklamada bulunan Ürdün'de yayınlanan ''Ed-Destur'' dergisi Müdürü Nebil el-Şerif, ''1. Körfez Savaşı'nı Peter Arnett'in gözleriyle izlemiştik. İkincisini Araplar kendi gözleriyle izliyorlar'' diye konuştu. 
     Haberde, ''Amerikan TV'lerini izleyenler savaşı, basın toplantılarıyla kesilen havai fişek gösterisi gibi algılarken bombalanmış araçların yanında yatan parçalanmış cesetleri, ölmüş müttefik askerlerini, ölülerine ağlayan aileleri ve vücutları yanık yaralıların doldurduğu hastaneleri gösteren El Cezire'yi izleyenler savaşın gerçek bir cehennem olduğunu anlayabiliyorlar'' denildi. 
     





</TEXT>
</DOC>
