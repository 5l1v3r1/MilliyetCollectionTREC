<DOC>
<DOCNO> 145565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sontur03.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Başkanı konuştu ''Müdahaleyi düşünmüyoruz'' 
</HEADLINE>
<TEXT>

     Genelkurmay Başkanı Orgeneral Hilmi Özkök bu sabaha Diyarbakır'da 7. Kolordu Komutanlığı'nda düzenlediği basın toplantısında Türk Silahlı Kuvvetleri'nin Kuzey Irak'a müdahaleyi düşünmediğini açıkladı. 
     Orgeneral Özkök, büyük önem taşıyan konuşmasında Kuzey Irak'ta Türk Silahlı Kuvvetleri'nin bazı unsurları bulunduğunu vurgulayarak, ''İstikrarsızlık, en önemli güvenlik mülahazalarımızdır'' dedi. 
     Özkök, Diyarbakır düzenlediği basın toplantısında, Kuzey Irak'ta Türk Silahlı Kuvvetlerinin unsurları bulunduğunu hatırlatarak şunları söyledi 
     ''Bu kuvvetlerimize vaki olabilecek bir saldırı, savaşın beklenmedik gelişmelerine bağlı olarak, olabilecek büyük bir mülteci akımı olasılığının başgöstermesi, bölge silahlı güçlerinden birinin, diğer birine veya sivil halka saldırıda bulunması suretiyle oluşabilecek istikrarsızlık, en önemli güvenlik mülahazalarımızdır. Bu ve benzeri tehdit ve tehlikelerin ortaya çıkması ve halen orada olan kuvvetlerimizin buna mani olamayacağının anlaşılması durumunda, Türk Silahlı Kuvvetlerinin, Kuzey Irak'a ilave kuvvet göndermesine karar verilebileceğini değerlendiriyorum. 
     Ancak bölgede stratejik müttefikimiz ABD halen savaşmakta olduğundan, eylemimiz ABD ile koordine edilecek ve yanlış anlaşmalara imkan verilmemesi için gerekli diğer girişimlerde bulunacaktır. Şayet gelişmeler böyle bir noktaya gelirse, Kuzey Irak'a savaşmak veya işgal için girmeyeceğiz. Sürekli tampon bölge oluşturmak gibi bir niyetimiz yoktur.'' Orgeneral Özkök daha sonra dünyaya şu mesajları verdi 
     "Kuzey Irak'a ilave kuvvet göndermeyi şu anda düşünmüyoruz. Savaşmak ve işgal amacımız yoktur. Gizli hiçbir amacımız yoktur. Bazı kuruluşların şüpheci yaklaşımları bizi etkiliyor." . 
     Genelkurmay Başkanı, "seferberlik önerisi gündemde değil, tezkereler durdurulmadı, izinler kaldırılmadı" diyerek, "Savaş beklenmeyenlerle doludur ancak halkımız hiçbir endişe taşımamalı"diye konuştu. 
     
     BU BİZİM SAVAŞIMIZ DEĞİL 

     Genelkurmay Başkanı Orgeneral Hilmi Özkök, ''Bu savaş bizim savaşımız, bu görev bizim görevimiz değildir'' dedi. 
     Özkök, Irak'ın, savunma imkanlarını ortadan kaldırmayacak tarzda silahsızlandırılması, öncelikle kitle imha silahlarından arındırılmasının, bölgenin ve ülkenin istikrar ve güvenliği için hayati öneme haiz olduğunu belirterek, ''Ancak bu savaş bizim savaşımız, bu görev bizim görevimiz değildir'' dedi. 
     Irak'ın toprak bütünlüğü ve petrol kaynaklarının Irak halkının tamamına ait olduğunun bilinmesinin her zaman dış politikaları olduğunu anlatan Özkök, bu harekatın sonucunda, Irak'ın ulusal bütünlüğü içinde hür ve demokratik dünyanın şerefli bir üyesi olması, ülkesini komşu ülkelere tehdit oluşturan terörist unsurlardan arındırması, Irak halkının layık olduğu güvenlik ve refah seviyesine ulaşmasının en büyük arzuları olduğunu belirtti. 
     
     ''SAVAŞIN NE KADAR SÜRECEĞİNİ KESTİREMİYORUZ'' 

     Özkök, Avrasya'da ileriki on yıllara uzanan çok önemli politik, ekonomik, sosyal ve askeri gelişmelerin olacağını kaydederek, yeniden yapılandırılacak bu coğrafyada, meselenin, hangi çağdaş seviyede bir ülke ve hangi ülkeler topluluğunun içinde yer alacağımız olduğunu anlattı. Özkök, şöyle devam etti 
     ''Savaşın ne kadar süreceğini kestiremiyoruz. Ancak, akıl ve sevgiden başka, her şeyin yedeği olmalıdır öğretisinden hareketle savaşın beklenmeyenlerle dolu olduğu, herşeye hazırlıklı olmak gerektiği daima rehberimiz olmuştur. Buna göre hazırlıklarımızı yapmış durumdayız. Bununla birlikte halkımızın hiçbir endişeye kapılmadan huzur ve güven içinde yaşamını sürdürmesini öneriyorum. 
     Aynı zamanda, barışçıl niyetlerimizin tezahürü olarak hala izinlerin kadırılmadığını, terhislerin durdurulmadığını, askerlik süresinin uzatılmadığını, seferberlik veya sıkıyönetim ilanının teklif edilmesinin düşünülmediğini yüce ulusumuzun dikkatine sunmak istiyorum.'' Özkök, hazırlıkları yerinde görmek, bilgi almak için kuvvet komutanları ve Jandarma Genel Komutanı ile birlikte dün bölgede denetleme ve ziyaretlerde bulunduklarını da ifade ederek, şöyle devam etti 
     ''Şunu iftiharla söyleyebilirim ki, yüce Türk Milleti, Türk Silahlı Kuvvetleri'nin gücünden ve verilecek görevleri yapmaya her zaman hazır olduğundan emin olabilir. Gördüklerimiz bize güven vermiş ve silah arkadaşlarımıza olan inancımız pekişmiştir. Hiç kimse telaş etmemeli, huzur ve güven içinde işlerini sürdürmelidir. Bizler görevimizin başındayız.'' 
</TEXT>
</DOC>
