<DOC>
<DOCNO> 139381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sondun03.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Irak petrolü, Irak halkının" 
</HEADLINE>
<TEXT>

     ABD Başkanı George W. Bush, ''ABD'nin Irak'ta yeni hükümeti belirmeyeceğini, ancak zalim bir diktatörü bir başkasıyla da değiştirmek istemediklerini'' söyledi. 
     American Enterprise Institute AEI adlı düşünce kuruluşunda Irak'ı silahsızlandırmak için güç kullanılması durumunda, savaş sonrası Irak'ta Amerikan planlarına ilişkin değerlendirmelerde bulunan Bush, Irak'ın özgürleştirilmesinin kolay olmayacağını, ancak Irak halkı için ''savaş, sefalet ve işkence'' getiren Saddam Hüseyin rejimi altında yaşadıktan sonra, herhangi bir geleceğin Saddam'ın seçtiğinden daha iyi olacağını savundu. 
     Bush, ABD'nin tarihinde önemli bir döneme girildiğini ve ''katillere, Amerikan adaletinin ne demek olduğunu'' göstereceklerini belirtti ve kitle imha silahlarının görmezden gelinemeyeceğini söyledi. Bu tehlikenin karşısında durulması gerektiğini ve ABD'nin de, gerekirse güç kullanarak Irak'ı silahsızlandırmaya hazır olduğunu kaydeden Bush, ABD'nin güvenliğinin de, Irak tehdidinin sona erdirilmesine bağlı olduğunu ifade etti. 
     ''Irak'ın demokratikleştirilmesi, milyonların hayatına umut ve iyilik getirecek'' diyen Bush, güç kullanmak zorunda kalırlarsa Irak halkına her türlü yardımı yapacaklarını, ilaç yardımı sağlayacaklarını söyledi. 
     
     IRAK'IN TOPRAK BÜTÜNLÜĞÜ VE PETROL 
     Bush, Irak'ın toprak bütünlüğünü gözetmeye önem vereceklerini, ayrıca ülkenin doğal zenginliklerine sabotaja engel olacaklarını vurguladı ve Irak'ın doğal zenginliklerinin, Irak halkının yararına kullanılacağını kaydetti. 
     Bush, ''Biz Irak'ta yeni hükümeti belirlemeyeceğiz. Ancak zalim bir diktatörü, başka bir diktatörle değiştirmek istemiyoruz'' diye konuştu. 
     Bush, ABD'nin Irak'ı silahsızlandırmak için güç kullanmak zorunda kalması halinde bu ülke topraklarında ''gerektiği kadar'' kalacağını, bunun dışında bir gün bile fazla Irak'ta bulunmayacaklarını belirtti. 
     ABD'nin İkinci Dünya Savaşı'ndan sonra arkasında işgal orduları değil, anayasa ve parlamentolar bıraktığını söyleyen Bush, Japonya ve Almanya'nın kültürünün, demokrasi kurmaya müsait olmadığı yorumlarını hatırlatarak, ''Şimdi bazıları aynı şeyi Irak için de söylüyor, ancak onlar da yanılıyorlar. Irak, demokratik bir ülke olarak yaşama kapasitesine sahiptir'' dedi. 
     Bush, ''Kültürler farklı olabilir ama insan kalbi aynı şeyleri ister. Demokrasi ve özgürlük, çocuklara iyi bir gelecek vermek gibi'' diye konuştu. Bush ayrıca, Irak'a karşı tutumun, terörizme destek veren ülkelere iyi bir uyarı olacağını da söyledi. 
     
     ORTADOĞU KRİZİ 
     ABD Başkanı, Ortadoğu krizini çözmekte çok kararlı olduğunu vurgulayarak, diğer ülkelerle birlikte bir ''yol haritası'' üzerinde çalışıldığını kaydetti. 
     Terörizmi bir kenara bırakan, yeni liderlerden oluşan bir Filistin devletinin kurulduğunu görmek istediğini ifade eden Bush, ayrıca işgal topraklarında İsrail yerleşiminin sona ermesi gerektiğini, Arap ülkelerinin de terörizme karşı çıkıp, demokratik Filistin'i destekleyip, İsrail ile barış içinde yaşamasını arzuladığını söyledi. 
     





</TEXT>
</DOC>
