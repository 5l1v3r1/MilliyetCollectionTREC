<DOC>
<DOCNO> 101202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/dunya/adun.html </URL>
<DATE> 2002/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
KÜRTLERE GÜVENCE 
</HEADLINE>
<TEXT>

ABD, Iraklı Kürt ve Şii gruplarına, Saddam’ın muhtemel bir saldırısına karşı koruma güvencesi verdi. Bush ise harekat planlarının 2003’e sarkabileceğinin işaretini verdi 
     YASEMİN ÇONGAR Washington 

     ABD Başkanı George W. Bush tatilini geçirdiği Teksas’ta, "Irak konusunda ne yapacağımızın kararını, ille de bu yıl içinde vermeyebilirim" açıklamasını yaparak, olası askeri harekat takviminin kıştan önce işlemeyeceği beklentisini güçlendirdi. Harekatın 2003’e kalabileceği tahmini, Washington’da ABD yetkilileriyle biraraya gelen Iraklı muhalifler tarafından da ifade edildi. Ancak Bush yönetimi böyle bir harekatın zeminini hazırlamak için hızla çalışıyor. Washington bu çerçevede, askeri harekatın kendi bölgelerine ve halklarına etkisi konusundaki kaygılarını dinlediği Iraklı Kürt ve Şii gruplarına "Saddam Hüseyin halkınızı tehdit ederse, bize güvenebilirsiniz" teminatı verdi. 
     Washington’da önceki gün dışişleri ve savunma bakanlıklarının "üç numaralı" isimleri Marc Grossman ve Douglas Feith ile biraraya gelen altı muhalif grubun temsilcileri, toplantıda daha ziyade olası askeri harekata ilişkin kendi yaklaşımlarını Bush yönetimine aktardılar. Toplantının başında, ABD Dışişleri Bakanı Colin Powell da kısa süre için, Iraklı muhaliflerle buluştu ve onlara "Amacımız ortak. Hepimizin Irak halkının özgürlüğünü istiyoruz" diye seslendi. Dün de Başkan Yardımcısı Dick Cheney, tatil için gittiği Wyoming’den video konferans aracılığıyla Iraklı muhaliflerle konuştu. 
     
     Sonuçlar 
     Milliyet’in görüştüğü Amerikan ve Iraklı kaynaklara göre, bu görüşmelerden çıkan başlıca sonuçlar şöyle 
     1 - ABD ve Iraklı muhalifler, Saddam’ın devrilmesi hedefinde uzlaştılar. Ancak, Irak’ta rejim değişikliğinin, ABD’nin tek başına yapacağı bir harekatla gerçekleşmesi fikrine özellikle Şii grubu Irak İslami Devrim Yüksek Konseyi’nin SCIRI muhalefeti sürüyor. SCIRI’nin yanısıra, Kürt partileri KYB ve KDP de, askeri harekatta ABD’ye destek olmak konusunda söz vermekten uzak durdular. 
     2 - Şii ve Kürt temsilciler, Körfez Savaşı sonrasında ayaklanan halklarının, Saddam’ın saldırıları karşısında ABD tarafından yalnız bırakıldığını vurguladılar ve bu kez, benzer bir durumda koruma teminatı verilmesini istediler. ABD, bu konuda güvence verdi. 
     3 - ABD, Iraklı muhalif gruplardan kendi aralarındaki dağınıklık ve kavgaya son vermelerini istedi. Muhalifler, işbirliğini ilerletmek için önümüzdeki aylarda bir Avrupa kentinde yeniden buluşacaklarını bildirdiler. 
     



 DÜNYA 












</TEXT>
</DOC>
