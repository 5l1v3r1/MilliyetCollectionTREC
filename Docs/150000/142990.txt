<DOC>
<DOCNO> 142990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sondun11.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Frankfurt havaalanında karantina altındaki yolcular evlerine döndü 
</HEADLINE>
<TEXT>

     Almanya'nın Frankfurt havaalanında gizemli zatürree hastalığından dolayı dün karantinaya alınan Singapur Havayolları uçağının yolcularına, evlerine dönmeleri izni verildi. 
     Frankfurt Sağlık Dairesi yöneticisi Sonja Stark, yolcuların büyük ölçüde anlayışlı davrandıklarını ve kendilerine sorun çıkarmadıklarını söyledi. 
     Singapur-New York seferini yapan uçaktaki 155 yolcu, nedeni ve nasıl yayıldığı henüz anlaşılamayan Akut Solunum Yetersizliği SARS adlı hastalığa yakalanan Singapurlu bir doktorun aralarında bulunması nedeniyle karantinaya alınmıştı. 
     Frankfurt Üniversitesi Kliniği tarafından yapılan açıklamada, söz konusu hastalığı tedavi etmeye çalışan 32 yaşındaki Singapurlu doktor ile 30 yaşındaki hamile eşi ve doktorun kayınvalidesinin de hastanede yoğun bakım altında tutuldukları bildirildi. 
     





</TEXT>
</DOC>
