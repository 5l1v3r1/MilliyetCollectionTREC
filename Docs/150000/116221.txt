<DOC>
<DOCNO> 116221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur20.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Pornocu öğretmen serbest 
</HEADLINE>
<TEXT>

     Bursa Cumhuriyet Başsavcılığı'nca, "çocukların pornografik görüntü ve resimlerini çekip internet aracılığıyla satmak, alıkoymak, ırza geçmeye teşebbüs ve Ateşli Silahlar Kanunu'na muhalefet" suçlarından 80 yıla kadar ağır hapis cezası talebiyle hakkında dava açılan rehber öğretmen Özgen İmamoğlu, tahliye edildi. 
     Bursa 4. Ağır Ceza Mahkemesi'nde görülen davanın bugünkü duruşmasına, Mayıs ayında yapılan ilk duruşma öncesinde yayın yasağı koyması ve duruşmanın gizli yapılmasına karar vermesi nedeniyle basın mensupları alınmadı. 
     Mahkeme heyeti, sanığın ve avukatı Gürkan Altun'un hazır bulunduğu duruşmada, İmamoğlu'nun, "tutuklu kaldığı süreyi ve suç vasfının değişme olasılığını" dikkate alarak tahliye edilmesini kararlaştırdı. 
     Duruşma, sanığın "akli dengesinin yerinde olup olmadığına ilişkin" Bursa Devlet Hastanesi'nden istenen heyet raporunun gelmemesi nedeniyle ertelendi. 
     Daha önce görev yaptığı Gaziantep'te de "ırza geçme ve ırza geçmeye teşebbüs" suçundan hakkında dava açılan ve Gaziantep 1. Ağır Ceza Mahkemesi'nde görülen davanın ikinci duruşmasında tahliye edilen İmamoğlu'nun tutuklu olarak yargılandığı dava kalmadı. 
     İmamoğlu'nun, Adalet Bakanlığı'ndan istenen yazının mahkemeye ulaşması halinde, tutuklu bulunduğu Bursa E Tipi Cezaevi'nden bugün çıkabileceği öğrenildi. 
     
     ULUSLARARASI OPERASYONDA YAKALANMIŞTI 
     Bursa'daki özel bir okulda rehber öğretmenlik yapan Özgen İmamoğlu, çocuk pornografisi ve istismarıyla ilgili yürütülen uluslararası "Landmark Operasyonu" çerçevesinde, Emniyet Genel Müdürlüğü ve Bursa Emniyet Müdürlüğü'nün ortak çalışmasıyla geçen yıl Aralık ayında yakalanmıştı. 
     Evinde çocuk pornografisiyle ilgili çok sayıda cd ve video kaset ele geçirilen İmamoğlu'nun, Bursa'da ve daha önce görev yaptığı Gaziantep'te çok sayıda çocuğa tecavüz ettiği, çıplak fotoğraflarını çekerek internet üzerinden pazarladığı da iddia edilmişti. 
     Sorgulamasının ardından, 28 Aralık 2001 tarihinde "çocukların pornografik görüntü ve resimlerini çekerek internet aracılığıyla satmak, ırza geçme, ırza geçmeye teşebbüs ve sarkıntılık" suçlarından tutuklanan İmamoğlu hakkında, Bursa Cumhuriyet Başsavcılığı'nca, 80 yıl ağır hapis cezası istemiyle dava açmıştı. 
     





</TEXT>
</DOC>
