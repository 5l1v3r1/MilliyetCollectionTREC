<DOC>
<DOCNO> 107999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/siyaset/siy04.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül’ bir adım önde 
</HEADLINE>
<TEXT>

Seçime giremese bile genel başkanlıktan ayrılmayacak olan Erdoğan’ın yerine Abdullah Gül adı öne çıkıyor 
     ABDULLAH KARAKUŞ Ankara 

     Yargıtay 8. Ceza Dairesi’nin, Recep Tayyip Erdoğan’la ilgili kararına AKP’den sert tepki geldi. Erdoğan’ın avukatı ve MKYK üyesi Hayati Yazıcı, böyle bir kararın ihtilal dönemlerinde bile alınmadığını belirterek, "Sıkıyönetim mahkemeleri hukuku daha iyi gözetir" dedi. 
     Daire’nin kararı AKP’de "Başbakan adayı kim olacak " tartışmasına da neden oldu. 
     
     Üç isim var 
     Seçime giremese bile genel başkanlıktan ayrılmayacak olan Erdoğan’ın yerine AKP kulislerinde başbakan adayı olarak Genel Başkan Yardımcısı Abdullah Gül, Grup Başkanı Bülent Arınç ve Genel Başkan Yardımcısı Vecdi Gönül’ün adı öne çıkıyor. 
     Genel Başkan Yardımcısı Abdüllatif Şener de kulis yapıyor. 
     Teşkilatların eğilimi nedeniyle Gül ön planda yer alırken, Erdoğan’ın kimi işaret edeceği merak konusu oldu. 
     
     Tartışma yaşanabilir 
     Erdoğan’ın, Gül veya Arınç’ın yerine geçmişte Sayıştay Başkanlığı yapmış ve devlet yönetimini iyi bilen Gönül’ü düşündüğü ifade edildi. Böylece Erdoğan’ın yine yönetimi elinde tutabileceği, ancak Gül ve Arınç’ın yönetimdeki güçleri nedeniyle, bu kararın uzun tartışmaların ardından alınabileceği belirtildi. Teşkilatlarda da başbakan adayının kim olacağı sorusu en çok konuşulan konu oldu. 
     Yine, yurtdışında tanınmış olması ve her kesimle iyi ilişkide olması nedeniyle Gül kendini gösterirken, hitabının güçlü olması nedeniyle Arınç’ın da başbakan olabileceği kaydedildi. 
     



 SİYASET 


















</TEXT>
</DOC>
