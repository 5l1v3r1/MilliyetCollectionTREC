<DOC>
<DOCNO> 115782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/soneko07.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Uşak'ta kömür madeni bulundu... 
</HEADLINE>
<TEXT>

     Uşak'ın İlyaslı Beldesi'nde kömür madeni bulunduğu, işletilmesi için hazırlıkların tamamlandığı bildirildi. 
     İlyaslı Belediye Başkanı Ali Çakır, A.A muhabirine yaptığı açıklamada, yaklaşık 6 aydır yapılan sondaj çalışmalarında mutlu sona ulaşıldığını, 3200 kalorilik, ısınmada kullanılacak, kükürt oranı düşük kömür madeni bulunduğunu söyledi. 
     Yörede 30 yıl önce de bir kömür madeni bulunduğunu belirten Çakır, ''Özel bir şirket bir süre kömür madeni çalıştırmış, daha sonra da çekip gitmiş. Biz de özel bir şirkete sondaj çalışmaları yaptırdık. Bu çalışmalar sonunda 50 metre derinlikte, 62 bin tonluk kömür rezervi bulduk'' dedi. 
     Sondaj çalışmalarını yürüten Ayka Madencilik Şirketi yetkilileri ise kömürün derinde olmasına rağmen ucuza çıkartılabileceğini, çalışmaların hızla sürdürüldüğünü kaydettiler. 
     





</TEXT>
</DOC>
