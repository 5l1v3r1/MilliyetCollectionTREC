<DOC>
<DOCNO> 134858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sonspo31.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor, Galatasaray'ı yenmenin hesaplarını yapıyor... 
</HEADLINE>
<TEXT>

     Ligin ikinci yarısına girerken oynadığı 2 erteleme maçını da kazanan Denizlispor, hafta sonunda İstanbul'da oynayacağı Galatasaray maçından 3 puan bekliyor. 
     Ankaragücü ve Gaziantepspor maçlarından aldığı 6 puan ile ligin üst sıralarına tırmanan yeşil-siyahlı ekip, sergilediği oyun ile de taraftarlarını umutlandırırken, Galatasaray maçında galibiyete kilitlendi. 
     Başkan Mustafa Baysal, Denizlispor'u çok zor haftaların beklediğini, lig maçlarının üstüne UEFA Kupası'nda Porto ile oynayacakları iki zorlu 90 dakika olduğunu hatırlatarak, şunları söyledi 
     ''Her şeyden önce lig sıralamasında adımıza layık bir yerde olmak zorundayız. Ankaragücü ve Gaziantepspor maçları çok zorlu geçti. Hele Gaziantepspor maçındaki olumsuz hava koşulları, işimizi iyice güçleştirdi ama sonuçta çok pozisyon bulduğumuz maçı tek golle de olsa kazandık. Şimdi Galatasaray maçıyla ikinci yarıya başlayacağız. Ali Sami Yen Stadı bizi ürkütmüyor. Hesaplarımız tamamen 3 puana yöneliktir. Denizlispor yeni transferleri İsmet ve Kusi Asara ile iyice güçlendi. Galatasaray çok güçlü ama biz de gücümüzü kanıtlamış bir ekibiz.'' Galatasaray ve Malatyaspor deplasmanlarının ardından Porto'ya gideceklerini kaydeden Baysal, ''Bu zorlu trafik içinden kazasız belasız çıkmaya çalışacağız'' dedi. 

     
</TEXT>
</DOC>
