<DOC>
<DOCNO> 124826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sontur02.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'e yılın ilk karı yağdı... 
</HEADLINE>
<TEXT>

     Gaziantep'e mevsimin ilk karı yağıyor, kar ve buzlanmaya karşı şehirlerarası yollarda tuzlama çalışmaları yapılıyor. 
     Kentte, saat 07.30 sıralarında başlayan ve batı kesimlerinde etkili olan kar yağışı yoğunluğunu artırarak sürüyor. Kar yağışı sonrasında olağan görüntüsünden sıyrıldığı gözlenen Gaziantep'te, araç ve insan trafiğinin olmadığı parklar, bahçelerle apartmanların çatıları beyaza büründü. 
     Kar yağışı ve buzlanmaya karşı kentiçi ve şehirlerarası yollar belirli aralıklarla kontrol ediliyor. Yağış nedeniyle trafiğe kapanabileceği belirtilen Gaziantep-Kahramanmaraş karayolunda ise tuzlama çalışmalarına başlandı. 
     Yağışın devam etmesi ve buzlanma yaşanmasının trafik kazalarında artışa neden olabileceğini belirten yetkililer, sürücüleri dikkatli olmaları konusunda uyardılar. 
     Gaziantep'te, kar yağışı nedeniyle henüz ulaşıma kapanan yol bulunmazken, Köy Hizmetleri İl Müdürlüğü ekipleri de araç trafiğinin yoğun olmadığı köy yollarının kapanması halinde müdahale için hazır bekliyor. 
     





</TEXT>
</DOC>
