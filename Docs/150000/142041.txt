<DOC>
<DOCNO> 142041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sonspo01.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Avrupa'ya tam kadro çıkamadı... 
</HEADLINE>
<TEXT>

     UEFA Kupası'nda bu sezon çeyrek finale kadar çıkma başarısı gösteren Beşiktaş, cezalı futbolcularının takımda yer alamaması nedeniyle kupadaki bütün maçlarına eksik çıkmanın sıkıntısını yaşıyor. 
     Beşiktaş'ta Tümer, Nouma, Pancu, İlhan Mansız ve Zago cezaları nedeniyle bu sezon UEFA Kupası'nda takımlarını eksik bıraktı. 
     Cezalı futbolculardan Tümer, Samsunspor'da forma giydiği dönemlerde takımının Avrupa kupalarında yaptığı maçta aldığı 4 maç ceza nedeniyle Beşiktaş'ın UEFA Kupası'nda yaptığı ilk 4 maçta forma giyememişti. Tümer, siyah-beyazlı takımın 1. turda Bosna Hersek'in FK Sarajevo ve 2. turda da İspanya'nın Alaves takımlarıyla oynadığı karşılaşmalarda takımını yalnız bıraktı. 
     Bir diğer cezalı oyunculardan Nouma ise 2 sezon önce Beşiktaş'ta oynadığı sırada aldığı ceza nedeniyle takımının 1. tur ilk maçında FK Sarajevo ile yaptığı karşılaşmada forma giymedi. 
     
     İLHAN MANSIZ VE PANCU DA YALNIZ BIRAKTI 

     Beşiktaş'ın başarılı golcülerinden İlhan Mansız ve Pancu da aldıkları cezalar nedeniyle Avrupa kupalarında takımlarından uzak kaldı. 
     Siyah-beyazlı ekibin 2. turda Alaves ile yaptığı rövanş maçında kırmızı kart gören ve 3 maç ceza alan İlhan, Beşiktaş'ın 3. turda Dinamo Kiev ile yaptığı 2 maçta ve son olarak 4. turda Slavia Prag ile oynadığı karşılaşmada oynamayarak cezasını çekti. 
     Bu arada Beşiktaş'ın Rumen futbolcusu Pancu da Alaves ve Dinamo Kiev maçlarında üst üste gördüğü sarı kartlar sonrası cezalı duruma düşmüştü. Pancu da 1 maçlık cezası nedeniyle takımının Dinamo Kiev ile yaptığı rövanş maçında oynamadı. 
     
     ŞİMDİ DE ZAGO 

     Beşiktaş'ta son olarak 4. tur ilk maçında Slavia Prag karşısında Zago, gördüğü kırmızı kart sonrası 3 maç ceza aldı. 
     Slavia Prag ile yapılan rövanş maçında forma giymeyen Zago, çeyrek finalde Lazio ile oynanacak karşılaşmalarda da takımdaki yerini alamayacak. 
     
     EN ÇOK TÜMER YALNIZ BIRAKTI 

     Beşiktaş'ta cezalı futbolculardan Tümer, bu sezon Avrupa kupalarında 4 maç forma giymeyerek takımını en çok yalnız bırakan futbolcu oldu. 
     Tümer'in ardından Zago ve İlhan 3'er maç ceza ile takımlarından uzak kalırken, Nouma ve Pancu da 1'er maç ile cezalarını çektiler. 
     





</TEXT>
</DOC>
