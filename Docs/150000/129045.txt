<DOC>
<DOCNO> 129045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sondun07.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Güvenlik Kabinesi, Filistinlilere cezai önlemler alıyor 
</HEADLINE>
<TEXT>

     İsrail'in, 23 kişinin öldüğü Tel Aviv kentindeki intihar saldırılarından sonra Filistinlileri cezalandırıcı nitelikte aldığı önlemler çerçevesinde, 3 üniversitenin kapatılmasına ve daha fazla operasyon düzenlenmesine de karar verdiği bildirildi. 
     Başbakan Ariel Şaron'un yardımcılarından Raanan Gissin, yaptığı açıklamada, en büyük üniversitelerden biri ve Hamas'ın kalesi durumundaki Batı Şeria'nın Nablus kentindeki Neceh Üniversitesi'nin, kapatılması beklenen üniversiteler arasında olduğunu söyledi. 
     Gissin, güvenlik kabinesinin, Filistinli militan liderlerin yakalanması için daha fazla operasyon düzenlenmesine ve üst düzey Filistinli yetkililerin Batı Şeria'nın bir bölgesinden diğerine geçerken araçlarının aranmasına ve seyahat kısıtlaması getirilmesine karar verdiğini belirtti. 
     Raanan Gissin, ''Filistinlilerin güveni ihlal ettiğini'' öne sürerek, ''korkunç terörist faaliyetlerin bir daha olmamasını sağlamak için bu tür önlemler alma haklarının bulunduğunu'' savundu. 
     İsrail güvenlik kabinesinin, Filistinlilerin 14 Ocak'ta Londra'da yapılacak toplantıya katılmalarının engellenmesine ve 9 Ocak'ta Ramallah'ta yapılacak Filistin Merkez Konseyi toplantısının önlenmesine karar verdiği bildirilmişti. 
     





</TEXT>
</DOC>
