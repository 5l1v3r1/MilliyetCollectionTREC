<DOC>
<DOCNO> 129579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sonspo34.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Beşiktaş erkek takımında antrenör krizi... 
</HEADLINE>
<TEXT>

     Türkiye Basketbol Ligi takımlarından Beşiktaş'ta, antrenör konusunda yaşanan kriz sürüyor. 
     Beşiktaş'ta, dün takımdan ayrıldığı açıklanan eski antrenör Ahmet Kandemir, yaptığı açıklamada, istifa etmediğini, görevden alındığını söyledi. 
     Kandemir, dün akşam saatlerinde kulüp basketbol şubesi sorumlusu Cem Bilge ile yaptığı görüşmede görevine son verildiğinin kendisine iletildiğini belirterek, ''Cem Bilge ile yaptığım görüşmede bana takımın gidişatının tatmin edici olmadığı iletildi. Bu nedenle teknik heyetin başı olarak benim bunda sorumluluğum olduğu söylendi. Ben de takımda sezon başından beri ciddi sakatlıklar yaşandığını ve yabancı oyuncuların gelmesiyle uyum süreci olduğunu söyledim. Ayrıca şu ana kadar da tarafıma yazılı bir bildirimde bulunulmamıştır. Görevimden istifa etmediğimi, görevden alındığımı da kamuoyuna bildiririm'' diye konuştu. 
     Kandemir, bundan sonra gelişmelere göre hareket edeceğini de vurgulayarak, ''Beşiktaş kadrosu play-off ve şampiyonluk için kurulmuş bir takımdır. Ben de bunun mücadelesini veriyordum. Yaşanan sorunlara rağmen kendi düzeyindeki takımları yenme başarısı gösterdi. Bundan sonra yaşanacak gelişmelere göre hareket edeceğim'' dedi. 
     





</TEXT>
</DOC>
