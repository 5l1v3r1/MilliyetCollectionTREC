<DOC>
<DOCNO> 107379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sondun05.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un konuşmasına tepkiler... 
</HEADLINE>
<TEXT>

     Arap Birliği Genel Sekreteri Amr Musa, ABD Başkanı George Bush'un BM Genel Kurulu'nda yaptığı Irak'la ilgili konuşmasına iyimser yaklaşmasına rağmen zaman verilmesini istedi. 
     Amr Musa, Bush'un konuşmasını olumlu bulduğunu belirterek, ancak BM Genel Sekreteri Kofi Annan'ın Irak'la görüşmesi için daha fazla zaman tanınmasını istedi. 
     Musa, ayrıca görüşmelerde bulunmak için Irak'a gideceğini belirterek, Irak'ın BM silah denetçilerinin ülkeye dönmesine izin vereceğine inandığını açıkladı. 
     
     NORVEÇ İHTİYATLI 
     ABD'nin Irak operasyonu için onay almaya çalıştığı BM Güvenlik Konseyi'nin geçici üyesi Norveç Başbakanı Kjell Magne Bondevik, Bush'un konuşmasını BM'deki diğer konuşmalara oranla çokyanlı olarak değerlendirdi. 
     Bondevik, kendisi için BM'nin harekete geçmesinin önemli olduğunu, ancak buradaki sorunun hangi yol olacağını ifade ederek, barışçı yolun olması ümidini dile getirdi. 
     Norveç Dışişleri Bakanı Jan Petersen ise, ''Biz çok ciddi bir meydan okuma ve tercihlerle karşı karşıyayız. Birçok kötü seçenek arasında tercih yapmamız gerektiğini tahmin ediyorum'' dedi. 
     
     AVUSTRALYA VE YENİ ZELANDA 
     ABD'nin uzak müttefiki Avustralya Başbakanı John Howard, Melbourne radyosunda yaptığı konuşmada, Bush'un konuşmasının önemine dikkat çekerek, ABD liderinin Irak'ın BM Güvenlik Konseyi kararlarına uymaması halinde gelinecek noktayı çok açık bir dille anlattığını söyledi. 
     Howard, ''Şimdi önümüzdeki aşama, BM'nin Irak'a itaatsizliğini hatırlatması ve bu konuda bir şeyler yapmasıdır'' dedi. Howard, Bush'un BM'yi bir şeyler yapmak için cesaretlendirdiğini ve bunun olumlu olduğunu ifade etti. 
     Avustralya Parlamentosu, gelecek hafta olası bir harekata Avustralya'nın katılımına destek konusunu görüşecek. 
     Yeni Zelanda Dışişleri Bakanı Phil Goff'se, askeri seçeneğe en son başvurulması gerektiğini belirterek, ABD'nin BM aracılığıyla harekete geçeceği eğilimini yansıtan Bush'un konuşmasını olumlu bulduğunu kaydetti. 
     
     CLINTON ''ÖNCE BİN LADİN'İ HALLET'' 
     ABD'nin eski Başkanı Bill Clinton, Bush'un konuşmasını dinlemediğini, ancak BM'ye gitmenin iyi bir şey olduğunu belirtti. 
     Clinton, Bush'a, ''Irak'a girmeden önce Usame bin Ladin işini bitirmesi'' tavsiyesinde bulundu. 
     
     POWELL, ÇALIŞMAYA BAŞLIYOR 
     Bu arada, ABD Dışişleri Bakanı Colin Powell'ın, bugün BM Güvenlik Konseyi daimi üyeleriyle İngiltere, Fransa, Rusya ve Çin Irak'a silahsızlanma için son mühleti veren bir karar üzerinde çalışmaya başlayacağı belirtiliyor. 
     Daimi üyelerden yalnızca İngiltere, ABD'nin Irak operasyonunu destekliyor. 
     





</TEXT>
</DOC>
