<DOC>
<DOCNO> 142233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/soneko16.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tariş zeytin Avrupa'da örnek... 
</HEADLINE>
<TEXT>

     TARİŞ Zeytin ve Zeytinyağı Birliği'nin, İtalya'da düzenlenen ''Akdeniz Ülkeleri Kongresi''nde gıda alanındaki tek sunum olarak anlatıldığı ve diğer ülkelere örnek gösterildiği belirtildi. 
     Türkiye'den tek model olarak TARİŞ'in gösterildiği kongrenin sonuçlarıyla ilgili basın toplantısı düzenlendi. İtalya'da 7 üniversitenin oluşturduğu ''İtalya'nın Tasarım Modeli'' Grubu tarafından düzenlenen kongrede, TARİŞ Zeytin'in sunumunu, İstanbul Teknik Üniversitesi Endüstri Ürünleri Tasarım Bölümü öğretim üyesi Doç. Dr. Alper Er ve İzmir Yüksek Teknoloji Enstitüsü Endüstri Ürünleri Tasarım Bölümü Başkan Yardımcısı Doç. Dr. Can Özcan yaptı. 
     Sunumda, TARİŞ'in özerkleşme sonrası 3 yıl içinde katettiği hızlı gelişim öyküsüne değindiklerini söyleyen Doç. Dr. Er, ''TARİŞ Türkiye'de 30 firma arasından seçildi. Endüstriyel tasarımcılar açısından başı ve sonu belli, sosyal temelleri olan örnek bir başarı öyküsü. Avrupa'da Türk endüstriyel tasarımı konusunda da örnek gösterilmiş oldu'' dedi. 
     Toplantıda konuşan TARİŞ Zeytin ve Zeytinyağı Birliği Başkanı Cahit Çetin, özerkliğe geçtikleri 2 yılda, krizlere rağmen pazar paylarını yüzde 14'lerden yüzde 29'lara çıkararak, beşinci sıralardan pazar liderliğine ulaştıklarını ve kurdukları modellerle örnek gösterildiklerini kaydetti. 
     Çetin, şunları söyledi 
     ''Zeytin Birliği'nin performansının ne boyutta olduğunu bu başarılarla görmekteyiz. TARİŞ, artık uluslararası platformlarda da dikkat çekiyor. Şu anda, özerkleşme öncesi hayal bile edilemeyen bir seviyeye ulaşmamız, bizi 'kara delik' diye suçlayan kişilere verilmiş en güzel cevaptır. Avrupa'da örnek gösterilen bu model Türkiye'de de örnek gösterilmelidir.'' 
     
     BORSAYA AÇILACAK 
     Çetin, Zeytin ve Zeytinyağı Birliği tarafından kurulan TARİŞ Zeytin A.Ş'nin İMKB'ye kote edileceğini belirterek, sözlerini şöyle sürdürdü 
     ''Birliklerin yeniden yapılandırılması için Dünya Bankası tarafından dayatılan ARİP Projesi'ne göre, kooperatiflerin ticari bankalardan kredi alması öngörülüyor. Bu, kooperatifçiliğin evrensel kurallarına aykırıdır. Biz de kaynak yaratmak için İMKB'ye kote olacağız. TARİŞ Zeytin A.Ş'nin belli bir yüzdesi, kuruluşunun 3. yılında İMKB'ye kote olacak. Buradan 50 milyon dolarlık gelir bekliyoruz.'' Öte yandan TARİŞ Zeytin'in web sitesinin üye sayısının, 1500'e ulaştığı belirtildi. 
     





</TEXT>
</DOC>
