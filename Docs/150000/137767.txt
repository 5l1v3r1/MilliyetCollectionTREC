<DOC>
<DOCNO> 137767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sonspo25.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Grip, Juventus'u fena vurdu... 
</HEADLINE>
<TEXT>

     Futbolcularının büyük çoğunluğunun grip hastalığına yakalanmasından dolayı Şampiyonlar Ligi'nde bu akşam oynayacakları Manchester United maçına çıkmak istemeyen İtalya'nın FC Juventus takımının sözlü talebi UEFA yetkilileri tarafından reddedildi. 
     Hafta başından bu yana grip hastalığı ile mücadele eden FC Juventus'ta kaleci Buffon, Di Vaio, Zambrotta, Birindelli ve Salas gripten dolayı Torino'da kalırken, İngiltere'de de 5 futbolcunun hastalandığı açıklandı. 
     Sakatlıklarından dolayı İuliano, Tudor ve Del Piero'dan yoksun olan siyah beyazlılar, 14 oyuncu gittikleri İngiltere'de Thuram, Ferrara, Zenoni, Tacchinardi ve Trezeguet'nin de gribe yakalanmasıyla 9 kişi kaldı. Juventuslu yöneticilerin UEFA yetkilileri ile konuşarak, bu akşam oynayacakları maçı erteletmek istedikleri, ancak UEFA'nın sözlü olarak iletilen bu talebe, kağıt üzerine dökmeden ''olanaksız'' yanıtını verdiği bildirildi. 
     Kariyeri boyunca ilk defa böyle bir olaya şahit olduğunu söyleyen, futbolcuları gibi gribe yakalanan Teknik Direktör Marcello Lippi, ''Zor bir durum ama yapacak bir şey yok. Elimizdeki kadroyla çıkıp oynayacağız'' dedi. 
     Kulübün genel direktörü Luciano Moggi ise ''UEFA'ya resmi bir talep iletmedik, sadece konuştuk ve kurallar çok açık. Elbette ki kondisyonumuz en iyi düzeyde olmayacak, ama ne olursa olsun kazanmak için oynayacağız. Her türlü olasılıkta iyi bir maç çıkartacak yetenekteyiz'' diye konuştu. 
     





</TEXT>
</DOC>
