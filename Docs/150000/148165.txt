<DOC>
<DOCNO> 148165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sonspo15.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 9 eksikle çalıştı 
</HEADLINE>
<TEXT>

     Beşiktaş, Malatyaspor ile oynayacağı lig maçının hazırlıklarına 1 günlük iznin ardından, BJK Nevzat Demir Tesisleri'nde yaptığı antrenmanla başladı. 
     Teknik Direktör Mircea Lucescu yönetiminde gerçekleştirilen idmanda siyah-beyazlı futbolcular, kondisyon ve istasyon çalışmalarının ardından yarı sahada çift kale maç oynadı. 
     Antrenmana çeşitli nedenlerle 9 futbolcu katılmadı. Sakatlıkları bulunan İbrahim, Ahmet Yıldırım, Maldarasanu, Bayram, Pancu, gribal enfeksiyona yakalanan Ahmet Dursun ve Ali Eren ile izinli olan milli futbolcular İlhan Mansız ve Tayfur antrenmanda yer almadı. 
     Sol elmacık kemiği kırık olan İbrahim, antrenmanı tesislerden izlerken, Pancu'nun kontrol amacıyla İtalya'daki doktoruna gittiği bildirildi. 
     
     GENÇLERE ÖZEL ÇALIŞMA 
     Teknik Direktör Lucescu, idman bitiminde genç futbolcular Ali Cansun ve Eser ile Zafer'e, Kaan Dobra, Niyazi ve Tolga'nın kanatlardan yaptığı ortalarla gol çalışması yaptırdı. 
     Futbolcularından isabetli şutlar atmalarını isteyen Rumen çalıştırıcı, oyuncularını motive etmek için de zaman zaman yüksek sesle ''Haydi'', ''Bravo'' diye bağırdı. 
     
     PENALTILARDA LUCESCU FUTBOLCULARINI GEÇTİ 
     Lucescu, genç futbolcularına uygulattığı şut çalışmasının ardından, bu oyuncularıyla Cordoba'nın koruduğu kaleye penaltı yarışması yaptı. 
     Rumen çalıştırıcı kullandığı 5 penaltıyı da gole çevirirken, Ali Cansun, Eser ve Niyazi'yi geride bıraktı. 
     
     SERGEN ''ZORLU MAÇLAR BİZİ BEKLİYOR'' 
     Beşiktaş'ın yıldız futbolcusu Sergen Yalçın, idman sonrası yaptığı açıklamada, 1 hafta içinde çok zorlu 3 maç oynayacaklarını, bunları kazanmak için ellerinden geleni yapacaklarını söyledi. 
     Malatyaspor, Diyarbakırspor, ardından da Fenerbahçe ile karşılaşacaklarını kaydeden Sergen, ''Bu maçlardan 9 puanla ayrılmak istiyoruz. Bunu gerçekleştirecek güçteyiz'' dedi. 
     Sakatlığı olmadığı müddetçe iyi oynamaya devam edeceğini belirten Sergen, ''Şu anda hiçbir problemim yok. İnşallah sezon sonuna kadar da böyle devam eder'' diye konuştu. 
     Beşiktaş, Malatyaspor maçının hazırlıklarını yarın yapacağı tek antrenmanla sürdürecek. 
     





</TEXT>
</DOC>
