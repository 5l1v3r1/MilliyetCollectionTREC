<DOC>
<DOCNO> 139521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sontur20.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın Scala aleyhine açtığı davada tanık Fenerbahçe'den 
</HEADLINE>
<TEXT>

     - Beşiktaş Kulübü'nün, hastalığı nedeniyle sözleşmesini feshettiği eski teknik direktör Nevio Scala'ya yapılan ödemenin 725 bin dolarlık bölümünü geri almak amacıyla açtığı davaya devam edildi. 
     İstanbul 10. Asliye Hukuk Mahkemesi'ndeki duruşmaya, davalı Scala'nın avukatı Batur Taşman ile davacı Beşiktaş Kulübü avukatı Şebnem Gül Bedük katıldı. 
     Duruşmada, tanık olarak dinlenilen Fenerbahçe'nin kondisyoneri Stefono Marrone, Scala'nın 15 yıllık arkadaşı olduğunu ve Beşiktaş Kulübü'nde teknik direktör olarak çalıştığı dönemde kendisinin de kondisyonerlik yaptığını anlattı. 
     Scala'nın rahatsızlığının takımın performansını etkilediğine tanık olmadığını kaydeden Marrone, Scala'nın, Beşiktaş Kulübü'nden ayrıldıktan sonra Ukrayna'da çalışmaya başladığı kulüple başarılı sonuçlar aldığını, hastalığı çalışmalarını etkilese bunu yapamayacağını söyledi. 
     Marrone, Scala'nın takımdan ayrılmasının ardından kendisinin de Fenerbahçe Kulübü'nde çalışmaya başladığını bildirdi. 
     Hakimin ''Scala çalışmalar sırasında uyuyormuş. Doğru mu '' şeklindeki sorusuna Marrone, ''Ben öyle bir şey görmedim'' diye cevap verdi. 
     Ligin başlamasıyla birlikte takımın çalışmalarının yüzde 80'ini Scala'nın yaptırdığını, yüzde 20'lik bölümünü de kendisinin gerçekleştirdiğini anlatan Marrone, Scala'nın kendisinin yaptırdığı çalışmaları da izlediğini kaydetti. 
     Dava konusu olaya ilişkin bilirkişi raporu hazırlanması için İstanbul Üniversitesi Cerrahpaşa Tıp Fakültesi'nden bilirkişilik yapabilecek kişilerin isimlerinin istenmesine karar veren hakim, Scala'nın o dönemdeki tercümanı Mustafa Güler'in tanık olarak dinlenilmesi için de yurtdışından dönmesinin beklenmesini kararlaştırdı. 
     Duruşma, eksikliklerin tamamlanması amacıyla ertelendi. 
     Beşiktaş Kulübü'nün avukatlarınca hazırlanan dava dilekçesinde, sağlık sorunları nedeniyle sözleşmesi feshedilen Scala'dan, kendisine daha önce ödenen 1 milyon 250 bin doların, çalıştığı süre göz önüne alınarak 725 bin dolarlık bölümünün geri alınması isteniyor. 
     





</TEXT>
</DOC>
