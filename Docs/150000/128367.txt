<DOC>
<DOCNO> 128367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sontur08.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternet Kurulu toplanamıyor... 
</HEADLINE>
<TEXT>

     Ulaştırma Bakanlığı bünyesinde, Türkiye internetinin sorunlarına çözüm aramak ve önünü açmak üzere kurulan İnternet Kurulu, geçen yıl Nisan ayındaki toplantısının ardından bir daha toplanamadı. 
     Bakanlık bünyesinde, ''Türkiye'de internetin altyapıdan başlayarak hedeflerini belirlemek, bu hedeflere erişmek için gerekli stratejik ve taktik ulusal kararların alınmasında danışmanlık yapmak, uygulamada gözlenen aksaklıkları belirlemek ve giderilmesi için öneriler oluşturmak'' üzere kurulan İnternet Kurulu, son toplantısını 5 Nisan 2002 tarihinde yaptı. 
     Bu toplantıda, Türkiye internetinin gündemini oluşturan konuları değerlendiren, çocukları tehdit eden zararlı içerik konusunda yasal alt yapının oluşturulmasını ele alan kurul, aradan geçen 8 aylık sürede aylık yapılması gereken toplantıları gerçekleştiremedi. 
     İnternet Kurulu üyesi ve Bilkent Üniversitesi Öğretim Üyesi Doç. Dr. Mustafa Akgül, seçim çalışmalarının kurulun toplantılarını yapamamasında önemli bir rol oynadığını söyledi. 
     Ulaştırma Bakanlığı'na seçim döneminde Anayasa gereği tarafsız bir bakan atandığını ancak bu dönemde de toplantı yapılamadığını ifade eden Akgül, Kurul'un toplanabilmesinin Ulaştırma Bakanı'nın ilgisine bağlı olduğunu kaydetti. 
     Öte yandan, Kurul'un gündeminde bekleyen konular arasında, Avrupa Birliği'nin başlattığı ''e-Avrupa girişimi''nin paralelinde başlatılan e-Türkiye Projesi Elektronik Türkiye , internete kolay, ucuz ve güvenilir bir şekilde erişimin sağlanması, internet kullanımının teşvik edilmesi, bilişim ve internet konularını sahiplenecek en azından müsteşarlık düzeyinde bir yapılanmanın oluşturulması, TBMM'de Bilişim Komisyonu kurulması gibi çalışmalar bulunuyor. 
     





</TEXT>
</DOC>
