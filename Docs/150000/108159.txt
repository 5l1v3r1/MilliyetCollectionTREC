<DOC>
<DOCNO> 108159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/ekonomi/eko02.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dengeleri seçim öncesi bozmayın 
</HEADLINE>
<TEXT>

Ekonominin hassas bir dengede olduğunu belirten Eczacıbaşı Seçim sonucuna kadar bir dengesizlik yapılmayacağını umuyorum 
     EKONOMİ SERVİSİ 

     Eczacıbaşı Holding Yönetim Kurulu Başkanı Bülent Eczacıbaşı, faizlerin yüksek seyretmesi ve seçim ekonomisi beklentisiyle ekonominin hassas bir dengede yoluna devam ettiğini söyledi. 
     Bülent Eczacıbaşı, topluluğun 60. kuruluş yıldönümü dolayısıyla yaptığı açıklamada, "Seçimler sonuçlanıp yeni hükümet kurulana kadar bu dengeyi bozacak bir dengesizliğin yapılmayacağını umuyoruz" diye konuştu. Eczacıbaşı, "Seçimden sonra hangi hükümet gelirse gelsin, bugünkü yapıyı yeni reformlarla da destekleyerek sürdürmek zorunda" dedi. 
     Eczacıbaşı Topluluğu’nun bundan sonra da mali bünyesinin sağlamlığını koruyarak, yeni girişimlerini sürdürmek istediğini kaydeden Eczacıbaşı, şöyle devam etti "Ancak, bunların gerçekleşebilmesi için, Türk ekonomisinin bize kaçmaktan kovalamaya geçme olanağı verecek, istikrarlı bir yapıya sahip olması gerekiyor." 
     
     Ciro 1.2 milyar dolar 
     Eczacıbaşı Topluluğu’na ilişkin bilgi de veren Bülent Eczacıbaşı, 1980 yılında 10 milyon dolar olan dışsatımının 2001’de 200 milyon dolara, topluluk kuruluşlarının cirosunun da 1.2 milyar dolara ulaştığını söyledi. Eczacıbaşı, Türkiye’de geçirilen krizler ve kaynak maliyetinin yükseklerde seyretmesinin, kuruluşların yatırım gücünü çok daralttığını belirtti. 
     
37 şirketli bir dev oldu      Eczacıbaşı Topluluğu’nun temelini, Dr. Nejat Eczacıbaşı tarafından 1952’de İstanbul’da kurulan Eczacıbaşı İlaç Fabrikası oluşturuyor. Topluluk, bir ilaç üretim kompleksine ve dünyanın tek çatı altında toplanmış en büyük seramik sağlık gereçleri fabrikalarından birisine sahip bulunuyor. 
     Türkiye’deki toplam üretim kapasitesinin yarısından fazlasına sahip olan Eczacıbaşı, temizlik kağıtları üretim pazarında önderliği elinde tutuyor. Eczacıbaşı, 2001 sonu itibariyle, 10’u yabancı ortaklı olmak üzere 37 kuruluşu, 1 milyar 200 milyon doları aşan cirosu ve 7 bin 200’ün üstünde çalışanı ile Türkiye’nin önde gelen sanayi toplulukları arasında yer alıyor. 
     
Eczaneden holdinge      Nejat Eczacıbaşı’nın babası Süleyman Ferit Bey, İzmir’de 1909’da Kanaat, 1911’de de Şifa eczanelerini alarak topluluğun temellerini attı. Almanya’da Bayer tesislerini gezen Süleyman Ferit Bey, burada gördüğü küçük bir eczanenin aynısını Türkiye’de kurdu. 
     
İlk ürün havuçtan      Dr. Nejat Eczacıbaşı, 1942’de İstanbul’da bir ilaç laboratuvarı kurdu. Burada önce vitamin imaline başlayan Eczacıbaşı, ürettiği ilk A vitamininin 1 gramını 100 kilo havuçtan elde etti. Eczacıbaşı İlaç’ın İstanbul Levent’te 1951 sonlarında temelini attığı ilk ilaç fabrikası 1952’de açıldı. 
     
     



 EKONOMİ 















</TEXT>
</DOC>
