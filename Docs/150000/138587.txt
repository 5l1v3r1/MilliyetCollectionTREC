<DOC>
<DOCNO> 138587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/son/sontur11.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoğun kar yağışı bir çok köy yolunu kapattı... 
</HEADLINE>
<TEXT>

     Yoğun kar yağışı tüm yurtta yaşamı olumsuz etkilerken, Van ve Hakkari'de 410, Zonguldak ve Bartın'da 231, Karaman'da 45, Kırklareli'de 5, Kocaeli'de 66 olmak üzere toplam 757 köy yolu ulaşıma kapandı. 
     Bir haftadır etkisini sürdüren kar yağışı nedeniyle Van'da 310, Hakkari'de ise 100 köy yolu ulaşıma kapandı. Köy Hizmetleri Bölge Müdürlüğü Yetkilileri, yağışların sabah saatlerinden itibaren etkisini kaybettiğini ve yol açma çalışmalarına başlandığını belirttiler. 
     Karayolları yetkilileri, Yüksekova-Şemdinli, Yüksekova-Esendere, Hakkari-Çukurca ile Van-Çatak-Bahçesaray karayollarının kapalı olduğunu bildirdi. 
     Tüm yurdu etkisi altına alan soğuk ve yağışlı hava Doğu Anadolu Bölgesi'nde yaşamı olumsuz yönde etkiliyor. Gece en düşük hava sıcaklığı sıfırın altında 29 derece ile Erzurum'da yaşandı. Hava sıcaklıklarının önümüzdeki günlerde daha da düşeceği bölgede gece en düşük hava sıcaklıkları sıfırın altında olmak üzere Erzurum'da 29, Kars'ta 21, Ardahan'da 17, Ağrı'da 14, Erzincan'da 10, Iğdır'da da 4 derece ölçüldü. 
     Kırklareli'nin Demirköy İlçesi'ne bağlı 5 köyle kar nedeniyle ulaşım sağlanamıyor. 
     Yoğun kar yağışı nedeniyle Karaman'da 45 köy yolu ulaşıma kapanırken, kar kalınlığı 1 metreyi aşan Seydişehir-Antalya karayolunda ise ulaşım tek şeritten güçlükle sağlanıyor. 
     Zonguldak ve Bartın'da, kar yağışından dolayı 231 köy yolunun kapalı olduğu bildirildi. Kocaeli'nde, aralıklı olarak devam eden kar yağışı dolayısıyla 66 köyün yolu kapalı bulunuyor. 
     Öte yandan, Mersin'in Silifke İlçesi'ne 20 yıl aradan sonra kar yağdı. 
     





</TEXT>
</DOC>
