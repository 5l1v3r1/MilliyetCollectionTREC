<DOC>
<DOCNO> 111509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/dunya/adun.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşa kilitlendi 
</HEADLINE>
<TEXT>

ABD Başkanı Bush son iki gün içinde yaptığı üç konuşmada da Irak’a karşı savaş kaçınılmaz olabilir’ dedi ve BM’den destek alınamadığı takdirde savaşın Amerika’nın müttefikleriyle beraber’ yapılacağını söyledi 
     ABD Başkanı George W. Bush, gerek Fransa ve Rusya gibi veto yetkisine sahip BM Güvenlik Konseyi üyelerini ikna etmek, gerekse de Amerikan Kongresi ile sıradan Amerikalıyı savaş psikolojisine hazırlamak amacıyla savaş söyleminin tonunu yükseltti. Bush son üç konuşmasında "Irakla savaş kaçınılmaz olabilir" mesajını verdi. 
     Bush ilk olarak, New Hampshire eyaletine bağlı Manchester’da bir törende yüzlerce ulusal muhafız ve polise hitaben yaptığı konuşmada, Saddam Hüseyin’e atfen, "Müzakere yok, pazarlık yok. Konuşacak birşey yok. Sizin kitle imha silahlarına sahip olmanızı istemiyoruz. Şimdi, olmadığını dünyaya göstermeniz gerekiyor. Gerisi size kalmış" dedi. Gerçeği görmemezden gelemeyeceklerini belirten Bush, "Tek bir Amerikalı bile yaralanmadan, Saddam Hüseyin’in silahsızlandırılması için herşeyi yapmak zorundayız. Kararsızlık, eylemsizlik bir seçenek değil" diye konuştu. Bush, Saddam’ı "modern tarihin en zalim diktatörü" diye niteleyerek kitle imha silahları konusunda dünyayı 11 yıldan beri aldattığını ileri sürdü. 
     
     Gerekirse BM’siz yapacak 
     İkinci olarak aynı konuyu babası eski Başkan George Bush döneminde Beyaz Saray genel sekreteri olan John Sununu’nun senatör olabilmesi için düzelenen bağış kampanyasında da gündeme getiren Başkan Bush, Saddam’ı silahlarından arındırmak için yapılacak askeri operasyona BM’nin desteği olmasa bile ABD’nin çok sayıda müttefiğinin katılacağını savundu. 
     Haftalık radyo konuşmasında da savaşın kaçınılmaz olabileceği temasını üçüncü kez işleyen Bush "Irak rejimi meydan okumaya devam ederse kuvvet kullanılması kaçınılmaz olur. Bu benim ilk tercihim değil, en son istediğim şey" dedi. 
     



 DÜNYA 











</TEXT>
</DOC>
