<DOC>
<DOCNO> 129998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/soneko17.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Şahsımın aklanması sözkonusu değil 
</HEADLINE>
<TEXT>

     Maliye Bakanı Kemal Unakıtan, başında bulunduğu bakanlığın hazırladığı Vergi Uzlaşma tasarısıyla, şahsının aklanmasının söz konusu olmadığını, böyle bir şey düşünülemeyeceğini bildirdi. 
     Unakıtan, konuya ilişkin yaptığı yazılı açıklamada, tasarıyla bağlantılı son günlerde bazı yayın organlarında ''kendisini aklıyor'' cümlesiyle kamuoyunun yanıltıldığını ve şahsı hakkında kasıtlı ve gerçekdışı iddialarda bulunulduğunu ifade etti. 
     Hukukun temel ilkelerine göre yasaların genel olduğunu, kamu yararı amacıyla çıkarıldığını ve kişilere özgü olamayacağını belirten Unakıtan, yasalarda bulunması gereken bu özelliklerin, yasaların özel bir kişiyi hedef almayan kuralları içermesini zorunlu kıldığını kaydetti. 
     
     TASARININ HEDEFİ 
     Unakıtan, AK Parti olarak seçim öncesi bir barış paketi hazırlayacakları sözünü verdiklerini hatırlatırken, ''Vergi Uzlaşma Yasa Tasarısı, geçtiğimiz dönemde yaşanan mali krizden etkilenen binlerce mükellefin vergi ödemelerinin yeniden yapılandırılmasını amaçlıyor. 180 bin dolayındaki ihtilaflı dosya bu süreçte karşılıklı uzlaşma ile sonuçlanabilecektir'' dedi. 
     Tasarının, bu konularla yakından ilgili kesimlerin görüşleri ve katkıları alınarak hazırlandığını vurgulayan Unakıtan, bunun bir vergi barışı projesi olduğunu ve hiç kimse için affın söz konusu olmadığını bildirdi. 
     Unakıtan, herkesin vergi aslı ile gecikme zam ve faizinin bir kısmını ödeyeceğini belirtirken, ''mükellefler, devletin müşterisi gibidir. Bizler onları yaşatmaya, daha yaşanabilir bir vergi ortamını sağlamaya mecburuz. Biz mükellefle vergi idaresinin barışmasını istiyoruz'' dedi. 
     
     TASARIDA HERKESE ''AF'' YOK 
     Tasarıda, defter ve belgeleri yok edenlerin, sahte belge düzenleyen ve basanların, hayali ihracat yapanların affedilmediğini ifade eden Unakıtan, Türkiye'de ekonomik faaliyetler tümüyle kayıt altına alınamadığı için sistemde sahte belge kullanımına da rastlandığını kaydetti. 
     Unakıtan, bu belgelerin bazen iyi niyetli mükelleflerin defterlerine de kasıtlı olarak girdiğini ve bir tek fatura nedeniyle hapis cezasına çarptırılmış iyi niyetli mükelleflerin bulunduğunu bildirdi. 
     Mevcut kanunda 1998 yılında yapılan değişiklikle, naylon faturayı bilmeden kullananlar için de hapis cezasının öngörüldüğünü hatırlatan Unakıtan, bu durumun herhangi bir kastı olmaksızın, bu nev'iden belge kullanları mağdur ettiğini vurguladı. 
     Unakıtan, bu mağduriyeti gidermek durumunda olduklarını anlatırken, şöyle devam etti 
     ''Yüce Meclis'in taktirine sunduğumuz kanun tasarısının getirdiği imkanlardan, benim şahsen yararlanmam kesinlikle söz konusu değildir. Hakkımda mevcut olan dava, bir sene önce yönetim kurulu üyesi olduğum şirkete hatalı bir rapordan dolayı açılmış davadır. Yönetim kurulu üyesi olmam dolayısıyla ben de mahkemeye verilmiş bulunuyorum. Olayda ilgili şirketin bir suçu olmadığı gibi yapılanlardan benim bir bilgimin veya inisiyatifimin olmadığı da gayet açıktır.'' Unakıtan, hakkında kesinleşmiş herhangi bir yargı kararı bulunmadığı için, bu tür haksızlıkları hiç kimsenin istismar etmemesi gerektiğini, TBMM Plan ve Bütçe Komisyonu'nda kabul edilen yasa tasarısı incelendiğinde, söz konusu davanın tasarı kapsamında olmadığının açıkça görüleceğini kaydetti. 
     





</TEXT>
</DOC>
