<DOC>
<DOCNO> 114616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/yazar/tamer.html </URL>
<DATE> 2002/10/23/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Beyoğlu Akbank’tan sorulur 
</HEADLINE>
<TEXT>

     İstanbul Kültür ve Sanat Vakfı’nın İKSV düzenlediği filmekimi mini film festivali dolayısıyla cuma gününden beri Beyoğlu’ndayım. 
     Alman asıllı Yahudi yazar Stefanie Zweig’in Hitler Almanyası’ndan kaçarak, eşi ve çocuğu ile birlikte Kenya’da geçirdiği zorlu yılların konu edildiği yarı otobiyografik film Afrika’da Bir Yerde ile başladı benim maraton. Yönetmen Caroline Link, kadın duyarlılığıyla enfes bir film koymuş önümüze. Stefanie Zweig’in eşine Heinrich Heine’den ezbere okuduğu şiiri Almanca dinlerken, birden baktım ki ben de devamını getiriyorum. Anlayacağınız Alman Lisesi’nde aynı şiirin bize ezberletildiği okul yıllarına bile gidip - geldim. Her şeyi unutup filmin büyüsüne kendimi kaptırdım. Bizdeki Hitler özentisi partinin başımıza açabileceği belalar bile film ilerledikçe aklımdan uçtu - gitti. 
     
Axess’le filmekimi      Beyoğlu’nun sadece ana caddesi değil, yan sokakları bile bugünlerde filmekimi’nin esprili billboardlarıyla süslü. Akbank’ın alışveriş kartı Axess’in ana sponsoru olduğu filmekimi’nde sadece ödüllü, yani elemesi bizden önce yapılmış belli bir kalitenin üzerindeki filmler var. Basın sponsoru Radikal’in çıkarttığı özel ek sayesinde de, zaten seçilmiş olan kaliteli filmler arasından kendi beğeninize uygun olanlarını ayırıyorsunuz. Tam armut piş, ağzıma düş misali... 
     Benim ağzıma düşen armutlar arasında dünyanın belki de gelmiş geçmiş en yetkin orkestra şeflerinden Wilhelm Furtwaengler’in Hitler sonrası Almanyası’nda, işbirlikçilikle suçlandığı bir Istvan Szabo filmi Taraf Tutmak vardı ki, film bittikten sonra epey bir süre mıhlanmış gibi yerimde kalakaldım. Eğer klasik müziğe de meraklıysanız, mutlaka video ya da DVD’sini bir yerlerden bulup izlemeye bakın. 
     
Aksanat’ta Mustafa Ata      Ünlü İspanyol yönetmen Pedro Almod var’ın muhteşem son filmi Konuş Onunla’dan bu yılın belki de en tartışmalı şiddet filmi Dönüş Yok’a izlediğim her filmi burada sıralayacak değilim tabii. İKSV’nin yanı sıra Akbank’a da bu köşeden teşekkür etmek istiyorum. Sadece filmekimi için değil, Mustafa Ata sergisinden Zeynep Tanbay dans gösterisine Beyoğlu’nu sezon açılırken sanata boğduğu için. 
     Aksanat bir süre kapalı kaldı, ciddi bir yatırımla restore edildi. Giriş katındaki Akbank şubesi kapatılarak sergi salonuna dönüştürüldü ve görkemli bir Mustafa Ata sergisiyle açılışını yaptı. Açılışta Akbank Genel Müdür Yardımcısı Hayri Çulhacı ile sohbet ederken, Aksanat’ta sergilenmekte olan tiyatro oyunu Tek Kişilik Şehir’i mutlaka izlememi salık verdi. "Beni öylesine yüreğimden yakaladı ki, bir görün, beğeneceğinize eminim" dedi. Tiyatroya gitmeyi neredeyse terk etmiş olmama rağmen son dönemde sık uyguladığım şu mantıkla derhal yerimi ayırttım 
     
Tek kişilik şehir      "Zevkinin örtüştüğü, aynı dili konuşabildiğin kişilerin beğendikleri, senin için de uygundur. Bu bir tatil yöresindeki adı - sanı duyulmamış otel de olabilir, dişçi de... Çulhacı ailesiyle değişik sanat etkinliklerinde karşılaşırız. Seçimlerimiz örtüştüğüne göre demek ki benzeri şeylerden hoşlanıyoruz. Her zaman abartıdan çok uzak bir kişiliği olan Çulhacı eğer bir oyunu çok methettiyse, o oyun beni de mutlaka bir yerinden yakalayacaktır." 
     Nitekim de öyle oldu. Teknolojinin her türlüsüyle donatılmış büyük kent insanının katıksız yalnızlığını ve kendisine bile yabancılaşmasını yüreğinizde hissettiğiniz Tek Kişilik Şehir, gerek yazarı Behiç Ak’a, gerekse 3 oyuncusu Tilbe Saran, Köksal Engür, Cüneyt Türel’e bu yılki Afife Jale Tiyatro Ödülü’nü de getirmiş haklı olarak. 
     Cumhuriyet’te yıllarca birlikte çalıştığımız sevgili Behiç keskin gözlemlerini uçlarda dolaşarak öylesine müthiş bir mizahla buluşturmuş ki, bu oyun ancak günlük bir gazetede her gün bandı yayınlanan bir karikatüristin kaleminden çıkabilir gibi geldi bana... 
     Benim gibi siz de tiyatrodan elinizi eteğinizi çekmiş olsanız bile Tek Kişilik Şehir’i görün. Pişman olmayacaksınız. 
     
     







Milli güvenlik ve tarih 


Atatürk de sağ olsa ve seçimlere katılsaydı... 


Gladyatör filmi 


Rahşan Hanım’dan Özkan’a... 


Türkiye çok yorucu bir ülke 


Röntgenciler 


Ceza mı yoksa ödüllendirme mi 


Bir daha fırsat verilmeyecek 


Televole medyası ve siyasetin AKP’si 


Şaşkınlık mı, taktik mi 


Taşlar bağlandı, köpekler serbest 


İMKB’de başkanlık yarışı 


Beyoğlu Akbank’tan sorulur 


Başka türlü bir şey benim istediğim 


Daha iyi gazete için daha iyi gazeteci 


</TEXT>
</DOC>
