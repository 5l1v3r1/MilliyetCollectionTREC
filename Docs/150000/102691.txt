<DOC>
<DOCNO> 102691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sondun26.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban askerlerinin katledildiği iddiası... 
</HEADLINE>
<TEXT>

     ABD'den bir insan hakları örgütü, BM müfettişlerinin ''Afganistan'daki Kuzey İttifakı güçlerinin elindeki Taliban mahkumlarının ölümüne dair soruşturma açılmasını gerektirecek delil bulunduğu sonucuna vardıkları'' haberleri üzerine, soruşturma açılması çağrısında bulundu. 
     Newsweek dergisinin haberinde, bu konuda gizli bir BM memorandumu yayınlandığı ve müfettişlerin bulgularını, Kunduz'dan Şıbırgan'a nakledilmeleri sırasında havasızlıktan ölen Taliban savaş tutsaklarının cesetlerinin bulunduğu toplu mezarın incelenmesine dayandırdıkları belirtilmişti. 
     Derginin haberinde, memorandumda siyasi hassasiyete değinilerek yargıya, doğruları araştırma komisyonuna ya da diğer alternatiflere başvurulması konusunda bir karar verilinceye kadar, davayla ilgili tüm faaliyetlere son verilmesi istendiği kaydedilmişti. 
     Geçen Kasım'da binlerce Taliban ve El Kaide savaşçısı Kunduz'daki Kuzey İttifakı kuvvetlerine teslim olmuşlardı. Esirlerin çoğu, konteynırlar içinde, ittifak komutanlarından Abdülraşid Dostum'un kalesi durumunda olan Şıbırgan'a götürülmüşlerdi. 
     Esirler arasında toplu ölümler olduğuna dair haberler üzerine BM ve insan hakları müfettişleri baharda bölgeyi ziyaret etmişlerdi. 
     Katliamla ilgili araştırma yapmak için ekip gönderenlerden merkezi Boston'da bulunan İnsan Hakları İçin Doktorlar adlı örgüt, ABD ve Afganistan hükümetleriyle BM'den defalarca kapsamlı bir soruşturma başlatmalarını istediklerini bildirdi. 
     Örgüt, hemen bir soruşturma başlatılması çağrısında bulunarak, ABD'nin bunu yapmayı reddetmesinin, savaş suçlularının yaptıklarından sorumlu tutulmaları konusundaki taahhüdünün inkarı olacağını belirtti. 
     Mayıs ayında BM yetkilileri gazetecilere yaptıkları açıklamada, BM adli tıp uzmanlarının, toplu mezarda cesetleri bulunan Taliban askerleri arasında havasızlıktan ölümün yaygın olduğuna dair delil bulduklarını söylemişlerdi. Ancak o zamanlar, bu konuyla ilgili nasıl bir yol izleneceği konusunda bir bilgi verilmemişti. 
     





</TEXT>
</DOC>
