<DOC>
<DOCNO> 148776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sondun07.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'nın en iyi filmi Özpetek'in ''Karşıdaki Pencere''si 
</HEADLINE>
<TEXT>

     İtalyanların en saygın sinema ödülü olan ''David Di Donatello''da en fazla ödülü, yönetmenliğini Ferzan Özpetek'in yaptığı ''Karşıdaki Pencere'' filmi kazandı. 
     11 dalla en fazla dalda aday olan ''Karşıdaki Pencere'', en iyi film, en iyi kadın oyuncu Giovanna Mezzogiorno , en iyi erkek oyuncu Massimo Girotti , en iyi müzik David Jr ödüllerini aldı. 
     ''İtalyan Oscarı'' David Di Donatello yarışmasında adaylar arasında Türk sinema oyuncusu Serra Yılmaz en iyi yardımcı kadın oyuncu dalında adaydı. 
     Bu sezonun en iyi filmi olan ve gişe rekorları kıran ''Karşıdaki Pencere''', İtalyan sinemasında yılın iyi filmi seçilirken, Özpetek de ilk kez katıldığı ödül töreninde, yönetmen dalında olmasa da filmiyle 5 ödül alma başarısını gösterdi. Özpetek, Roma Oditorium'da yapılan törende, ödülleri, filmi tamamlamasından sonra hayatını kaybeden Massimo Girotti'ye adadığını söyledi. 
     En İyi Kadın oyuncu ödülünü alan Giovanna Mezzogiorno ise şunları söyledi 
     ''Benim için bu filmde en önemli kişilerden biri Ferzan'dı. Başarıda en önemli etken odur. Beni dünyasına ve yüreğine aldığı için ve bana bu ödülü kazandırdığı için kendisine çok teşekkür ederim. Onun bana kazandırdıkları yüreğimde her zaman kalacak.'' 
     
     İtalyan sinemasının Donatello'su... 

     Özpetek, İtalyan sinemasının Donatello'su ilan edildi. 
     İtalyan basını, Özpetek'in başarısını, ''David ödülleri Özpetek ezerek yendi'', ''David zafer Özpetek'in'', ''Ferzan Özpetek'e 5 David'' başlıklarıyla duyurdu. 
     
     "Bunu bekliyordum" 

     Özpetek, ''Zor olacağını biliyordum, ama bunu bekliyordum. En önemli ödül, ''En İyi Film'' ödülüydü ve bunu da aldık'' dedi. 
     Elde edilen başarının sette birlikte çalıştığı tüm arkadaşlarının başarısı olduğunu ifade eden Özpetek, 5 ödülü de, filmin çekimlerinden sonra hayatını kaybeden İtalyan aktör Massimo Girotti'ye adadığını kaydetti. 
     Başarıdan dolayı tüm film kadrosu için sevindiğini dile getiren Özpetek, birçok kişinin, filminin 30 yaş üstüne hitap edeceğini söylediğini, ancak David Junior ödülünün, bunun doğru olmadığını gösterdiğini belirtti. 
     Özpetek, ''Ben geçmişte yaşananları, duygularla birlikte bugüne aktararak, gençlere de bir şeyler vermek istiyordum. Bunu da başardığımı görmekten mutluyum'' diye konuştu. 
     Mayıs'ta yapılacak Cannes Film Festivali'nde İtalya adına yarışması beklenen ''Karşıdaki Pencere''nin yönetmeni, sadece resmi yarışmaya katılmak istediğini söyledi. 
     Bu arada, ''En İyi Yardımcı Kadın Oyuncu'' ödülüne aday gösterilen Serra Yılmaz, David di Donatello ödüllerine aday gösterilen ilk Türk sinema oyuncusu ve adaylar arasındaki tek yabancı oldu. 
     Yılmaz, A.A muhabirine yaptığı açıklamada, ''Bu ödüle aday olmak bile başlı başına bir olay. Kazanamamam normal, çünkü benim burada lobim yok. Bu tip ödüllerde genelde lobi çok önemli. Aynı şey Türkiye'de olsaydı o zaman farklı olurdu. Ama belki de olmazdı, çünkü bizde anlamsız bir şekilde yabancı hayranlığı var'' dedi. 
     Yılmaz, David di Donatello gibi büyük ödüllere aday gösterilmenin yeni iş imkanları sağladığını da belirtti. 
     





</TEXT>
</DOC>
