<DOC>
<DOCNO> 129758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/soneko09.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotivin gözde pazarı "AB"... 
</HEADLINE>
<TEXT>

     Türkiye ekonomisinin lokomotifi olarak nitelendirilen otomotiv sektörü, geçen yıl 180 ülkeye ulaşırken, ihracatın yüzde 60.7'sini AB üyesi 15 ülkeye yaptı. 2002'de, 4.8 milyar dolarlık otomotiv ihracatının 2.9 milyar dolarlık kısmının AB pazarından elde edildiği bildirildi. 
     Uludağ İhracatçı Birlikleri UİB verilerinden derlenen bilgiye göre, Türk otomotiv sektörü gelişmiş batı ülkeleri başta olmak üzere, 5 kıtada toplam 180 ülke ve özerk bölge ile 13 serbest bölgeye ihracat yaptı. 
     Geçen yıl gerçekleştirilen toplam 4 milyar 800 milyon 2 bin dolarlık otomotiv ihracatının, 2 milyar 912 milyon 942 bin dolarlık kısmı, Türkiye'nin geleneksel olarak en büyük ticari partnerleri konumundaki AB ülkelerine yapıldı. 
     Bu rakam, toplam otomotiv ihracatının yüzde 60.7'sini oluştururken, AB üyesi 15 ülkenin, 175 ülke karşısındaki potansiyelini de kanıtladı. Sadece Almanya, Fransa, İtalya ve İngiltere'ye ihracat bile 2 milyar 6 milyon 289 bin dolar ile toplam otomotiv ihracatının yarısını aştı. 
     AB üyesi İspanya, Belçika, Yunanistan, Avusturya, Finlandiya, Hollanda, İsveç, İrlanda, Danimarka, Portekiz ve Lüksemburg'a yapılan ihracat da yine üst sıralarda yer aldı. 
     
     ADAY ÜLKELERDEKİ PAZAR DURUMU 
     İhracatın yapılmadığı Kıbrıs Rum kesimi dışındaki 11 aday ülkeye gerçekleştirilen ihracat da eklendiğinde Avrupa pazarının payı, yüzde 67.7'yi buluyor. 
     Romanya, Macaristan, Polonya, Malta, Çek Cumhuriyeti, Slovenya, Bulgaristan, Slovakya, Litvanya, Letonya ve Estonya'ya geçen yıl 338 milyon 440 bin dolarlık ihracat yapıldı. 
     Toplam otomotiv ihracatının yüzde 7'sinin yapıldığı ve yakın gelecekte AB üyesi olması beklenen bu ülkelere yapılan ihracatın artış hızı da dikkati çekti. İhracat, bir önceki yıla göre, Macaristan'da yüzde 250.3, Litvanya'da yüzde 139, Polonya'da yüzde 129 ve Romanya'da yüzde 86.2 oranında arttı. Bu trendin devamı halinde, AB adayı ülkelerde pazar potansiyelinin daha da büyümesi bekleniyor. 
     AB üyesi ve aday ülke konumunda bulunan toplam 26 ülkeye 3 milyar 251 milyon 382 bin dolar ihracat yapılırken, diğer 154 ülkeye ise sadece 1 milyar 549 milyon 150 bin dolar ihracat yapıldı. 
     





</TEXT>
</DOC>
