<DOC>
<DOCNO> 106581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sonspo13.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Basketbol Takımımız ABD'den döndü... 
</HEADLINE>
<TEXT>

     Indianapolis'te yapılan 14. Dünya Basketbol Şampiyonası finallerinde 9. olan A Milli Basketbol Takımı ABD'den döndü. 
     THY ait uçakla New York'tan dönen milli basketbolcular, Atatürk Havalimanı'nda yolcuların tebriklerini kabul ederlerken bol bol imza verip resim çektirdiler. 
     Basketbol Federasyonu Başkanı Turgay Demirel, Dünya Şampiyonası'nın her takım açısından çok ilginç geçtiğini söyledi. 
     Şampiyonanın ilk iki maçında hedeflenen galibiyetleri alamamanın turnuva boyunca pişmanlığını yaşadıklarını ifade eden Demirel, ''Bizim açımızdan tecrübe oldu. Brezilya maçında son saniyede gelen üçlük, turnuvanın kaderini değiştirdi. Önümüzdeki turnuvalarda dünyanın ilk 10 ülkesindeki yerimizi pekiştireceğiz'' dedi. 
     Demirel, milli takım antrenörü Aydın Örs'ün istifasıyla ilgili söylentilere ilişkin de ''Böyle bir şey aramızda geçmedi'' diye konuştu. 
     ''Takım oyuncuları arasında sorunlar var mı '' şeklindeki soru üzerine Demirel, ''Mağlubiyet olunca böyle spekülasyonlar oluyor. 12 sporcu arsında zaman zaman görüş ayrılıkları olabilir, ama Brezilya maçını kazanmış olsaydık bugünkü eleştirilerin belki yüzde 80'i olmayacaktı'' dedi. 
     
     ''BURUK BİR ŞEKİLDE DÖNÜYORUZ'' 
     A Milli Basketbol Takımı Antrenörü Aydın Örs de Brezilya maçının son saniyesinde gelen yenilginin takımda bir şok yarattığını belirterek, şöyle konuştu 
     ''İspanya ve Yugoslavya maçlarını Brezilya karşılaşmasının son saniyesindeki basketin moral bozukluğu yüzünden iyi oynayamadık. Her şeye rağmen son iki maçı kazanarak dünya 9'uncusu olarak turnuvayı bitirdik. Bu istediğimiz veya hedeflediğimiz sonuç değil. Bizden daha önemli beklentiler vardı, bu beklentilere cevap veremedik. O bakımdan herkesten özür diliyoruz. Buruk bir şekilde dönüyoruz. İlk kez katıldığımız bu şampiyonadan çok önemli deneyimler kazandığımızı düşünüyorum. Bunun da ileride Türk basketboluna çok yarar getireceğini düşünüyorum. Bizim altyapı eksikliklerimizin ve Dünya Şampiyonası'nın genel analizini basketbol kamuoyunda iyi bir şekilde tartışmamız gerekiyor.'' Örs, istifa edeceğine dair haberlerle ilgili olarak da ''Şu anda öyle bir şey yok. Hafta içinde Avrupa Şampiyonası sonrasında yaptığımız gibi federasyon başkanıyla bir değerlendirme toplantısı yapacağız. O toplantıdan sonra gerekli açıklamayı yapacağız. Şu anda öyle bir kararım yok'' diye konuştu. 
     Takım oyuncuları arasında problemler yaşandığı şeklinde basında çıkan haberlerle ilgili olarak da Örs, şöyle dedi 
     ''Ben sorumlu bir kimse olarak söylüyorum, kesinlikle böyle bir şey yok. İbrahim de ağzından çıkan beyanatlarla ilgili olarak kesinlikle öyle bir şey olmadığını söyledi. Kendini çok iyi tanıdığımız için öyle bir şey olmadığına inanıyoruz. Ufak tefek olaylar her takımda olur. 63 gündür beraberiz, çok stresli maçlar oynadık, tabii ki ufak tefek olaylar olmadı değil ama sonuçta herkes sorumluluğunun bilincinde takımın yararı için çalıştı, emek koydu. Oyuncularıma da teşekkür ediyorum.'' 
     
     OYUNCULARDAN BİRLİK MESAJLARI 
     Oyunculardan Mirsat da turnuva boyunca şansızlıklar yaşadıklarını belirterek, takım içindeki arkadaşlığın turnuva boyunca çok güzel olduğunu söyledi. 
     Mehmet Okur ise alınan sonucun ilk kez katıldıkları Dünya Şampiyonası için bir başarı olduğunu ifade etti. 
     Harun da milli takımda son maçlarını oynadığını kaydederek, ''Benim son milli maçımdı, ama 12 Dev Adamın başarıları devam edecektir. Herkesin bu takıma güveni tam'' diye konuştu. 
     Basına yansıdığı gibi takımda disiplinsiz davranışlar olmadığını anlatan Harun, ''Ufak tefek tartışmaların olduğu doğru, ama bu her takımda olur'' dedi. 
     Turnuvayı değerlendiren İbrahim Kutluay da tecrübe eksikliği yaşadıklarını belirterek, bundan sonraki turnuvalarda daha iyi olacaklarını ifade etti. 
     Takımda hiçbir oyuncunun sorunu bulunmadığını öne süren Kutluay, şöyle devam etti 
     ''Takım içinde hiçbir sorunumuz yok, herkesin birbiriyle diyaloğu çok iyi. Saha içinde bazı şeyler olabilir, bu her takımda oluyor, çok doğal şeyler. Ancak ilişkilerimizde, arkadaşlıklarımızda hiçbir problem olamaz. Çünkü bizim milli takımız daha uzun seneler Türkiye'ye hizmet edecek. Basında çıkan haberlere çok fazla aldırmıyoruz. Aramızdaki arkadaşlık ve ilişkiler son derece iyi.'' 
     





</TEXT>
</DOC>
