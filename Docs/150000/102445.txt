<DOC>
<DOCNO> 102445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/ekonomi/eko06.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeks yatay seyredebilir 
</HEADLINE>
<TEXT>

Bu hafta ancak işlem hacmi yoğun seanslar endeksi yukarıya taşıyabilir. Önümüzdeki hafta endeksin destekleri 9,500 - 9,000’de. Dirençler ise 10,000 - 10,400 seviyelerinde bulunuyor 
     Zeynep Candan AKTAŞ 

     İki hafta önce test edilen 11,000’den başlayan satışlar bu hafta artarak etkisini gösterdi. 10,000’lerdeki ortalamaların altına kayan endeks hafta içinde en düşük 9,500 puanı gördü. Haftanın son gününü toparlanma çabasıyla geçiren Ulusal 100 Endeksi kapanışı 10,000 puanın altında 9,921 puandan gerçekleştirirken işlem hacmi artış eğilimindeydi. 
     
     Hacimli işlemler 
     Endeksin kısa vadeli göstergeleri aşırı satım bölgelerinden toparlanma çabasına girerken uzun vadeli göstergelerinde izlenen kırılmalar satış baskısına dönüştü. Bu nedenle önümüzdeki haftalarda endekste güçlü hareketler izleyebilmenin hemen hemen tek koşulu yüksek hacimli işlemler. Eğer bu gerçekleşmezse 10,000 civarında tutunma ve güçlenme çabalarının etkili olacağı yatay hareketler izlenme olasılığı güçlü görünüyor. 
     Yatay hareket olasılığında destek 9,500- 9,600 seviyelerinde. Önemli direnç seviyesi de 10,400-10,500’lerde bulunuyor. Endeks bu geri gelişi ile tekrar kısa vadeli alçalan kanala geri dönmüş olduğundan kanaldan çıkabilmesi 11,000’leri kırmasına bağlı. Alçalan kanaldan çıkılmadığı sürece sıkıntı devam edecektir. Olası şekilde hacimle tekrar dirençlere yönelinmesi durumunda bu kez 11,000 direncinin kırılması daha kolay olabilir. Önümüzdeki hafta endeksin destekleri 9,500 ve 9,000’de. Dirençler ise 10,000 ve 10,400 seviyesinde bulunuyor. 
     Piyasanın 10,000 desteğinin altına kaymasına neden olan önemli gelişmeler bu hafta siyasetten geldi. Sayın Derviş’in ekonomideki düzelmenin birinci şartı olarak gördüğü güçlü bir devlet yapısının siyasi partilerin bu yapısıyla önümüzdeki seçimlerden sonra oluşamayabileceğini öngörmesi ve solda birleşme çabaları gündeme damgasını vurdu. 
     
     Piyasa seçime endeksli 
     Halen bir geçiş sürecinde olan ekonominin bir de zayıf bir hükümet yapısıyla yönetilmesinin oluşturacağı zorluklar ve ekonomik programdan vazgeçilmesinin yaratacağı başıbozukluk belki de iki yıldır katedilmeye çalışılan yolların geri alınmasına neden olabilecek. Bu nedenle seçimden sonrası ile ilgili beklentilerin halen bir netliğe kavuşamamış olması piyasaların önündeki en büyük engel olarak algılanmaya devam ediliyor. 
     Bol kazançlı haftalar dileğiyle. 
     



 EKONOMİ 















</TEXT>
</DOC>
