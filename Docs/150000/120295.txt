<DOC>
<DOCNO> 120295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/ekonomi/eko01.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
5.5 katrilyonluk af paketi 
</HEADLINE>
<TEXT>

Maliye Bakanlığı’nda hazırlıkları sürdürülen vergi affında 10.2 katrilyonluk vergi borcunun 5.5 katrilyonluk faiz ve ceza kısmı silinecek. 4.7 katrilyon liralık ana para ise taksitle tahsil edilecek 
     EKONOMİ SERVİSİ 

     AKP’nin seçim vaatleri arasında açıkladığı ve hükümetin kuruluşu ile birlikte de Maliye Bakanlığı’nın gündemine aldığı vergi affında, gecikme cezası ve faizleriyle birlikte toplam 10.2 katrilyonluk vergi alacağı kapsanacak. 
     Bakanlık verilerine göre, özel sektörün faiz hariç devlete 3 katrilyon 439 trilyon lira, kamu kuruluşlarının 1 katrilyon 94 trilyon lira, belediyelerin ise 285 trilyon lira vergi borcu var. Böylece vergi aslı alacağı 4 katrilyon 718 trilyon lira. Bu tutar gecikme zammı ve faiziyle birlikte 10.2 katrilyon lira. 
     Vergi affında gecikme cezaları olarak 5.5 katrilyon silinecek. Stok ve diğer af unsurları ile bu miktar daha da artacak. 4.7 katrilyon anapara alacağında ise matrah artırımına gidilecek. Bu nedenle tahsil edilecek miktar bunu geçecek. AKP, 8 katrilyon lira tahsilat hedefliyor. 
     Toplam 142 bin vergi borçlusunun 140 binini özel sektör borçluları oluşturuyor. Bu 140 bin kişinin önemli bölümü küçük mükellef. Yetkililer, 2002 yılı içinde 2 katrilyon liralık vergi alacağı için takibata geçildiğini, ancak geçen yıllardan gelen takibatlar ile takipteki vergi alacağının çok daha yüksek olduğunu belirttiler. 
     
     18 ay taksitle ödeme 
     Vergi affında borçlular ihtilaflarından vazgeçtikleri dilekçesi verecekler. Yeniden uzlaşma yolu açılarak faiz, ceza, gecikme zamları silinecek. Açılan kaçakçılık suçu davaları geri çekilecek. Geçmişe yönelik inceleme yapılmaması şartıyla matrah artırımına gidilecek. Böylece 1997 için yüzde 40, 1998 için yüzde 30, 1999 için yüzde 20, 2000 yılı için yüzde 10 matrah artırımı yapılacak. Böylece bulunan vergi borcunun yüzde 25’i peşin, kalanı 18 ay taksitle ödenecek. 
     
130 bin dosya tasfiye edilecek      AKP’nin seçim öncesi açıkladığı af planına göre vergi, stok ve fatura affı ile yurtdışı dövizlerin çekilmesi ve mali milatın kaldırılması pakette yer alacak. İhtilaftan vazgeçme dilekçesi veren borçlunun faiz, cezası silinecek. Kaçakçılık davaları düşecek. 1997 için yüzde 40, 1998 için yüzde 30, 1999 için yüzde 20, 2000 yılı için yüzde 10 matrah artırımı yapılacak. Böylece bulunan vergi borcunun yüzde 25’i peşin, kalanı 18 ay taksitle ödenecek. 
     
Emlak Vergisi’nde uzatma      Gelirler Genel Müdürlüğü, Emlak Vergisi ikinci taksiti ödeme süresini, 15 gün uzatmaya hazırlanıyor. Maliye Bakanı Kemal Unakıtan ertelemenin birkaç gün içinde kesinleceğini söyledi. Maliye, itirazlar nedeniyle açılan davaların sonuçlanması üzerine başlayacak yoğunlaşmayı önlemek istiyor. Ankara’da rayiç bedeller mahkeme kararı ile düşürüldü. Atatürk Bulvarı’nda metrekare rayiç bedeli, 4 milyardan 1 milyara, Necatibey’de 1 milyar liradan 300 milyon liraya düştü. 
     
Borç riskinin azalması için faizler gerilemeli’      Ekonomik İşbirliği ve Kalkınma Teşkilatı OECD , Türkiye’nin, borç risklerini azaltmak için enflasyonu ve faiz hadlerini aşağı çekmesi gerektiğini bildirdi. 
     OECD’nin dünya ekonomisiyle ilgili raporunda, hükümetin ekonomik reformları sürdürmesi, piyasa güveninin korunması durumunda, reel faizlerin ve enflasyonun 2004’te yüzde 10’lara gerileyebileceği belirtildi. 
     Raporda, Türkiye’nin içinde bulunduğu bölgede uluslararası gerginliklerin, Türkiye ekonomisini doğrudan etkileyen bir risk faktörü olduğu vurgulanırken, Irak’a karşı bir ABD müdahalesinin Türkiye’nin ekonomik büyümesini olumsuz etkileyebileceği kaydedildi. OECD raporunda, Türkiye ekonomisinin gelecek yıl ve 2004’te yüzde 3.5 - 4.5 arasında büyüme göstermesinin beklendiği bildirildi. OECD’nin, aynı yıllar için enflasyon tahmini ise sırasıyla yüzde 26 ve yüzde 10 oldu. 
     



 EKONOMİ 


















</TEXT>
</DOC>
