<DOC>
<DOCNO> 112995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/siyaset/siy01.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek Seçim Kurulu, DEHAP’ın belgelerini komisyona 4 gün geç verdi... 
</HEADLINE>
<TEXT>
Demokrasiye uydurulacak’ 
Yüksek Seçim Kurulu’nun üzerinde durduğu formülün kararın verilmesini geciktirmek’ olduğu belirtilirken YSK Başkanı Tufan Algan kararın yarın açıklanabileceğini söyledi... 
     GÖKÇER TAHİNCİOĞLU Ankara 

     YSK kaynakları, kurul üyelerinin ağırlıklı görüşünün DEHAP’ın seçime alınmaması yönünde olduğunu iddia ederek, "Ancak bunun seçimin ertelenmesini gündeme getirmemesi için formül aranıyor" dedi. YSK’nın üzerinde durduğu formülün, "kararın verilmesini geciktirmek" olduğu, bu amaçla partinin örgütlenmesini araştıran komisyona, Yargıtay’dan gönderilen belgelerin dört gün geç verildiği iddia edildi. YSK Başkanı Tufan Algan ise, DEHAP’la ilgili kararı yarın açıklayabileceklerini söyledi. 
     Kaynaklar, seçimin ertelenmemesi için, oy pusulalarının yeniden basılmaması gerektiğine dikkat çekerek, şunları öne sürdü 
     "YSK, oy pusulalarının tamamının Türkiye’ye dağıtımının bitirilmesi için kararı geciktiriyor. Hatta, Yargıtay Cumhuriyet Başsavcısı Sabih Kanadoğlu’nun, partinin örgütlenmesine yönelik gönderdiği belgeler, 8 Ekim’de oluşturulan komisyona 11 Ekim akşamı verildi. Bunun amacı da kararın verilmesini geciktirmek." 
     
     Diğerleri bir günde 
     Kaynaklar, YSK’nın önceki incelemesinde, toplam 46 partinin örgütlenme durumunu bir günde görüşerek, seçime girecek partileri belirlediğini de anımsattı. DEHAP’ın da, bugün YSK’ya bir dilekçe vererek, "Neden sadece biz inceleniyoruz " diye soracağı, Kanadoğlu ve emniyetin görevsiz olarak bir inceleme yaptığı, YSK’nın bir komisyon oluşturmasının da adil olmadığını belirteceği öğrenildi. 
     YSK Başkanı Tufan Algan, DEHAP’a ilişkin kararla ilgili şunları söyledi "Hukuka ve demokrasiye uygun bir karar verme aşamasına geldiğimizde, kararı açıklayacağız. Karar, konunun oldukça yeni ve değişik olmasından dolayı gecikmiştir." 
     HADEP lideri Bozlak ise, "Parlamentoya girmemiz engellenmeye çalışılıyor" dedi. 
     Bu arada TBMM Başkanı Ömer İzgi, DEHAP’ın seçime girmemesi durumunda, oy pusulalarının yeniden basılmasına gerek olmayacağını öne sürdü. 
     



 SİYASET 


















</TEXT>
</DOC>
