<DOC>
<DOCNO> 119699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sondun04.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'den Annan'a cevap "Denktaş henüz temasta bulunmadı" 
</HEADLINE>
<TEXT>

     KKTC yetkilileri, BM Genel Sekreteri Kofi Annan'a, önermiş olduğu çözüm planıyla ilgili olarak bugün verdikleri tepkide, ''KKTC Cumhurbaşkanı Rauf Denktaş'ın hastalığı nedeniyle KKTC ve Türk hükümet yetkilileriyle temas olanağı bulamadığını'' vurguladılar. 
     Bu konudaki bilgi, KKTC Cumhurbaşkanlığı Müsteşarı Ergun Olgun tarafından, Genel Sekreter'in Kıbrıs Özel Temsilcisi Alvaro de Soto'ya iletildi. 
     Olgun, basına yaptığı açıklamada şunları söyledi 
     ''Halen hastanede bulunan KKTC Cumhurbaşkanı Denktaş, KKTC hükümeti ve Kıbrıslı Türk siyasi liderlerle temas olanağı bulamamıştır. Aynı şekilde Cumhurbaşkanı Denktaş Türk makamlarıyla da henüz temas edememiştir. Bunda, Türkiye'de hükümetin daha göreve başlamamış olmasının da rolü bulunmaktadır. 
     Bu gerçekler, BM Genel Sekreteri Kofi Annan'ın Kıbrıs Özel Temsilcisi Alvaro de Soto'ya iletilmiştir. Ayrıca Genel Sekreter'in planında iki tarafın vereceği cevaplarla ilgili olarak önerdiği zamanlama bir vade şeklinde değildir.'' Öte yandan, KKTC New York temsilciliği yetkilileri, doktorların bu akşam ve yarın Denktaş'ı bir kez daha kontrolden geçireceklerini ve New York'tan ayrılıp ayrılmamasına ondan sonra karar verileceğini ifade ettiler. 
     





</TEXT>
</DOC>
