<DOC>
<DOCNO> 122697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sonspo05.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da kupa maçı sevinci... 
</HEADLINE>
<TEXT>

     İkinci Futbol Ligi A Kategorisi takımlarından Konyaspor'da, Türkiye Kupası 2. kademesinde Fenerbahçe'yi elemenin sevinci yaşanıyor. 
     Basın Sözcüsü İbrahim Kaplan, dün akşam 1-0'lık skorla Fenerbahçe'yi kupadan elemelerinin kendileri için tarihi bir önemi olduğunu söyledi. 
     Son haftalarda lig maçlarında kaybettikleri puanların takımı olumsuz etkilediğini belirten Kaplan, ''Oyuncuların morallerini düzeltmek bu maça nasip oldu. Kuralar açıklandığından bu yana futbolcular Fenerbahçe'ye şartlanmışlardı. Hatta bu yüzden lig maçlarında performansları bile düştü'' dedi. 
     Konyaspor'un Fenerbahçe'ye karşı ilk defa bir galibiyet aldığını ve bunun kendileri için çok anlamlı olduğunu dile getiren Kaplan, şöyle konuştu 
     ''Maç 1-0 değil, bizim lehimize daha farklı bir skorla da bitebilirdi. Sezon başında 3 günde kurulan Konyaspor'un, yıldızlar topluluğu Fenerbahçe'yi nasıl yendiğini herkes gördü. Sezon başından bu yana bu kadroya sadece 1 milyon dolar harcadık. Bu da paranın değil, inancın ve takım ruhunun daha üstün olduğunu gösteriyor.'' Fenerbahçe'nin en büyük hatasının Konyaspor'u küçümsemek olduğunu savunan Kaplan, ''Maçtan önce futbolcularımızdan böyle bir sürpriz yapmalarını beklemiyorduk. Takım olağanüstü pres yaptı, koştu, adeta Fenerbahçe'yi sahadan sildi. Biz de Fenerbahçe'yi tanımakta güçlük çektik'' dedi. 

     
</TEXT>
</DOC>
