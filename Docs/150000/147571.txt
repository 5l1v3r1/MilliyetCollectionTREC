<DOC>
<DOCNO> 147571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sonspo26.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Özdemir Rövanşın hangi statta yapılacağı Haziran'da belli olacak 
</HEADLINE>
<TEXT>

     Futbol Federasyonu Milli Takımlar Sorumlusu Selami Özdemir, Türkiye'nin, 12. Avrupa Şampiyonası Eleme Grubu'nda deplasmanda 2-0 yenildiği İngiltere ile rövanşta hangi statta oynayacağıyla ilgili spekülasyon yapılmasının doğru olmadığını söyledi. 
     Selami Özdemir, yaptığı açıklamada, Türkiye'deki karşılaşmanın Fenerbahçe Şükrü Saracoğlu Stadı'nda yapılmasıyla ilgili herhangi bir çalışma yapmadıklarını vurgulayarak, ''Haziran sonunda hangi statta oynayacağımıza karar vereceğiz'' dedi. 
     Deplasmanda yaptıkları maçtan sonra bu tür şeylerin konuşulmasının erken olduğunu anlatan Özdemir, şöyle devam etti 
     ''Stadı belirlemek için daha önümüzde 2 aydan fazla süre var. Fenerbahçe taraftarlarının maçın kendi statlarında oynanması isteğine saygı duyuyorum. Maç için, Türkiye'nin her yerindeki UEFA standartlarına uyan statları düşünebiliriz. Bunun açıklamasını, yapacağımız incelemelerden sonra Haziran ayında yapacağız.'' Özdemir, rövanş maçına İngiliz seyircilerin gelip gelmeyeceği veya ne kadar geleceklerinin daha sonra belli olacağını kaydetti. 
     
     ''İSTİKRARDAN YANAYIZ'' 
     Özdemir, Milli Takımlar Teknik Direktörü Şenol Güneş'in istifasının cebinde olduğu biçimindeki iddiaların doğru olmadığını vurguladı. 
     Güneş'in, 2004 yılı haziran ayı sonuna dek sözleşmesinin sürdüğünü dile getiren Özdemir, ''Güneş'in istifası sözkonusu değildir. Biz bir maça göre karar vermeyiz. Bizim böyle bir tasarrufumuz yok. İstikrardan yanayız. Maçtan sonraki dedikodularla ilgili hiçbirşey söylemek istemiyorum. Meyve veren ağaç taşlanır'' dedi. 
     
     FENERBAHÇE TARAFTARLARI KADIKÖY'DE MİLLİ MAÇ İSTİYOR 
     Öte yandan Fenerbahçeli taraftarlar, Türkiye-İngiltere maçının Fenerbahçe Şükrü Saracoğlu Stadı'nda yapılmasını istiyor. 
     ''www.fenerhaber.com'' adlı internet sitesinde süren ''Türkiye-İngiltere maçı Fenerbahçe Şükrü Saracoğlu Stadı'nda oynanmalı mı '' biçimindeki ankete şimdiye dek katılan 589 taraftardan yüzde 96.43'ü 568 kişi ''evet'' diye oy kullandı. 
     Ankete katılanların yüzde 3.57'si ise 21 kişi ''hayır'' dedi. 
     





</TEXT>
</DOC>
