<DOC>
<DOCNO> 148792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sondun23.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıskanç Affleck, Lopez'i yalnız bırakmadı 
</HEADLINE>
<TEXT>

     Bir dönem yazdığı senaryolarla Oscar ödülü kazanan aktör Ben Affleck, şimdi nişanlısı Jennifer Lopez'in adeta ''yakın koruması'' haline geldi. Aktör, nişanlısının Paris'teki moda çekimlerine katılmakta ısrar ederek ekibi çileden çıkardı. 
     Internetteki ''peoplenews'' sitesinin haberine göre, dünyaca ünlü Louis Vuitton firmasının kampanyasını tanıtmak için Paris'e giden Lopez, ilginç bir sürprizle karşılaştı. 
     Paris'e nişanlısı ile birlikte gelen Ben Affleck, çekim yerine ulaştıklarında da Lopez'den ayrılmamakta ısrar etti. Çekim yapılan binaya da güzel yıldızla birlikte giren Affleck, çekim boyunca buradan ayrılmadı. 
     Andres Segura adlı erkek modelle Lopez'i başbaşa bırakmak istemeyen Affleck, iki kameramanın da odada bulunmasına rağmen ısrarından vazgeçmedi. İkilinin yakınlaşmasını istemeyen Affleck'in bu kıskançlığında, Lopez ile 25 yaşındaki İspanyol modelin daha önce de bir derginin çekimlerinde biraraya gelmesinin etkisinin bulunduğu belirtildi. 
     Jennifer Lopez, ikinci eşi Cris Judd'dan boşanmadan önce Ben Affleck ile görüşmeye başlamış, hatta boşanma davası sonuçlanmadan ünlü çift nişan yüzüğü takmıştı. 
     
     PARİS CADDELERİNDE LOPEZ FIRTINASI... 

     Bu arada, Paris'te çekimlerden arta kalan zamanlarda alışverişe çıkan Jennifer Lopez, hem trafiğin, hem de mağazaların altını üstüne getiriyor. 
     Lüks mağazalardan eli kolu paketlerle dolu olarak çıkan ve sık sık basın mensuplarının objektiflerine yakalanan Lopez, otomobilinden selamladığı hayranlarına imza dağıtmayı da ihmal etmiyor. 
     Ünlü aktör Ben Affleck de, moda çekimlerinden arta kalan zamanlarda güzel yıldızı yalnız bırakmayarak alışverişlerde Lopez'e eşlik ediyor. 
     

     
</TEXT>
</DOC>
