<DOC>
<DOCNO> 126871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sontur21.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis Irak için kapalı oturum yapabilir... 
</HEADLINE>
<TEXT>

     TBMM Başkanı Bülent Arınç, 'Adım adım gidildiği görülen'' Irak operasyonu ile ilgili olarak Meclis'in bilgilendirilmesi ve kararın Meclis'te alınması gerektiğini söyledi. Arınç, ''Bu tür kararları sadece siyasetçilerin veya Hükümet'in vermesi doğru olmaz' dedi. 
     Arınç, Türkiye Gazeteciler Cemiyeti yöneticilerini kabulünde soruları da yanıtladı. Bir gazetecinin, ABD'nin 5 yıllığına Türkiye'nin güneyine yerleşmeyi planladığı haberleri ile ilgili değerlendirmesini sorması üzerine Arınç, ''ABD'nin bu isteği ile ilgili soruya benim cevap vermem doğru olmaz. Ama iki şeye cevap verebilirim. Bir tanesi Irak olayı. Türkiye için, bölge için, geleceğimiz için fevkalade önemli kararlardır'' dedi. 
     Bu tür kararları sadece siyasetçilerin veya Hükümetin vermesinin doğru olmadığını kaydeden Arınç, şunları söyledi 
     ''Bu konuda sayın Başbakan'dan da siyasi parti gruplarından da rica edeceğim. Bu konular Meclis'te görüşülmelidir, Sayın Başbakan da Meclis'e mutlaka bilgi arz etmelidir. Gerekiyorsa ve işin niteliği icap ettiriyorsa Meclis'te zaman zaman denediğimiz bir yöntem var. Bu genel görüşmenin gizli yapılması da mümkündür. Yani Türkiye'nin güvenliği açısından veya yapılması gereken işin nezaketi açısından genel bir bilgi vermenin ötesinde, çok özel konular da görüşülecekse ki görüşülmesinde yarar var... Bu bir kapalı genel görüşme ile mutlaka sağlanmalıdır.'' TBMM Başkanı Arınç, Anayasa'nın 92. ve 117. maddelerinin ''Adım adım gidilen bir operasyonun mutlaka Meclis'te alınacak bir kararla'' yapılmasını zorunlu kıldığını söyledi. Kuzeyden Keşif Harekatı'na ilişkin Başbakanlık Tezkeresi'nin görüşmeleri sırasında bunun ipuçlarının verilebileceğini ifade eden Arınç, ancak ''Ülkenin güneyine asker yerleşmesi'' gibi konularda ''Meclis'in bilgilendirilmesi ve kararın Meclis'ten geçirilmesi'' gerektiğini bildirdi. 
     





</TEXT>
</DOC>
