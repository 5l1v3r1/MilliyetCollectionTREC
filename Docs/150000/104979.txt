<DOC>
<DOCNO> 104979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/son/soneko01.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv işçisi tedirgin 
</HEADLINE>
<TEXT>

     Hafif ticari araç üreten Karsan Otomotiv ve Ticaret A.Ş'nin 165 çalışanın işine son vermesi, uzun süredir toplu işten çıkarmaların yaşanmadığı otomotiv sektöründe tedirginlik yarattı. 
     Türk Metal Sendikası 1 No'lu Şube Başkanı İsmail Dursun, A.A muhabirine yaptığı açıklamada, iç piyasada otomotiv satışlarında yaşanan azalma, artan siyasi ve ekonomik belirsizlikler nedeniyle Karsan'da 165 işçinin iş aktinin fesh edildiğini anımsatarak, talebe göre üretim yapıldığına dikkati çekti. 
     Fabrikada, çift vardiya süren üretimin de tek vardiyaya indirildiğini anlatan Dursun, iş akitleri fesh edilen personel dışında halen 475'i işçi olmak üzere 569 kişinin görevini sürdürdüğünü belirtti. 
     Dursun, Peugeot lisansıyla fason olarak ''Partner'', ''J9'', ''Boxer'' ve FİAT için ''Ducato'' marka hafif ticari araç üreten Karsan'ın, ayrıca kamu ve özel sektör kuruluşları için de ''karayolları bakım aracı'', ''ambulans'', ''PTT aracı'', ''taksi'' ve ''jandarma minibüsü'', ''mobil asayiş ve devriye aracı'' gibi özel araçlar ürettiğini kaydetti. 
     Ekonomik krizin ardından otomotiv sektörünün ihracat sayesinde ayakta durduğuna dikkati çeken Dursun, şunları söyledi 
     ''Otomotiv sektöründe iç piyasada ciddi bir daralma var. Bunu herkes biliyor. Özellikle, Partner E49 modeline olan talebin azalması üzerine, talebe göre üretim yapan işverenin işçi çıkarma dışında şansı kalmadı. Buna benzer sorunlar, OYAK Renault'ta da TOFAŞ'ta da var. Ancak, ihracatta güçlü, iddialı modelleriyle sorunu aşıyorlar. Bugün, otomotiv firmaları ihracat sayesinde ayakta. Otomotiv sanayi ve istihdam için iç pazar mutlaka canlanmalı.'' 
     
     OYAK RENAULT 
     Dursun, OYAK Renault'ta ise istihdam açısından uzun süredir herhangi bir değişikliğin olmadığını belirterek, fabrikada halen 2980 işçinin çalıştığını söyledi. 
     İhracat sayesinde, üretimin çift vardiya olarak devam ettiği OYAK Renault'ta ''Clio Symbol'', ''Megan Sedan'' ve ''Megan SW'' modellerinin üretildiğini kaydeden Dursun, ''Megan II''nin üretimine ise gelecek yıl başlanması planlandığını belirtti. 
     
     TOFAŞ-FİAT 
     TOFAŞ-FİAT'ta da 3 bin 600 işçiden yaklaşık 3000'i, üretimin 3 vardiya sürdüğü hafif ticari araç segmentindeki ''Doblo'' bandında çalışıyor. 
     ''Kuş serisi'' olarak bilinen ''Doğan, Şahin ve Kartal''ın seri üretimine son verilen fabrikada, halen ''Palio'', ''Palio Weekend'', ''Albea'', ''Marea'' ve ''Brava'' modelleri üretiliyor. TOFAŞ-FİAT günde 350-400 araç üretiyor. 
     





</TEXT>
</DOC>
