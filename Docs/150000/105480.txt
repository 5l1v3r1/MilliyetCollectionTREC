<DOC>
<DOCNO> 105480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sondun18.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Kopenhag'da Türkiye'nin cesareti kırılmasın" 
</HEADLINE>
<TEXT>

     Yunanistan Dışişleri Bakanı Yorgo Papandreu, yıl sonunda Kopenhag zirvesinde Türkiye'nin AB yolundaki cesaretini kıracak bir karar alınmaması gerektiğini söyledi. 
     Cumhurbaşkanlığı Dışişleri Başdanışmanı ve Özel Kalem Müdürü Tacan İldem, BM Dünya Sürdürülebilir Kalkınma zirvesinin yapıldığı Sandton Center'da karşılaştığı Papandreu'ya, dün Cumhurbaşkanı Ahmet Necdet Sezer'e ''Merhaba'' demek istediğini Cumhurbaşkanı'nın öğrendiğini bildirdi. İldem, Papandreu'ya Cumhurbaşkanı Sezer'in iyi dileklerini ve selamını aktardı. 
     İldem'in verdiği bilgiye göre, Papandreu, bu yıl sonunda Kopenhag'da yapılacak zirvede Türkiye'nin AB yolundaki cesaretini kıracak bir karar alınmaması gerektiğini belirterek, görüştüğü AB'li muhataplarına da aynı şeyi söylediğini ifade etti. 
     AB üyeliği yolunun uzun bir süreç olduğuna dikkat çeken Papandreu, Kopenhag zirvesinde Türkiye'nin tam üyelik müzakeresi için tarih alması halinde bile, bunun bu konuda her şeyin bitmiş olduğu anlamına gelmeyeceği uyarısında bulundu. Papandreu, Yunanistan'ın Türkiye-AB ilişkilerinin geliştirilmesine taraftar olduğunu sözlerine ekledi. 
     Öte yandan Cumhurbaşkanı Ahmet Necdet Sezer, bugün BM Genel Sekreteri Kofi Annan ile görüşmesinin ardından, Moğolistan Devlet Başkanı Natsagün Bagabandi ile bir araya gelecek. 
     Sezer, bu akşam da Bulgaristan Devlet Başkanı Georgi Pırvanov ile BM Kalkınma Programı'nın bir yan etkinliği olan Türkiye-Bulgaristan yerel gündem programının tanıtılacağı geceye de ev sahipliği yapacak. 
     Sezer, yarın TSİ 16 15'de de ABD Dışişleri Bakanı Colin Powell'ı kabul edecek. Edinilen bilgiye göre, görüşme talebi Colin Powell'dan geldi. 
     Öte yandan Tacan İldem, Irak Başbakan Yardımcısı Tarık Aziz'in Cumhurbaşkanı Sezer'den, kendisini Powell ile görüştürmesini istediği yolundaki iddiaların asılsız olduğunu, görüşme sırasında böyle bir konunun gündeme gelmediğini söyledi. 
     





</TEXT>
</DOC>
