<DOC>
<DOCNO> 128106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/soneko25.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Rona Yırcalı 2004'te, ekonomideki iyiye gidiş sürecek 
</HEADLINE>
<TEXT>

     Yapı Kredi Bankası Yönetim Kurulu ve Dış Ekonomik İlişkiler Kurulu DEİK İcra Kurulu Başkanı Rona Yırcalı, ekonomik göstergelerdeki iyiye gidişin 2004 yılında devam edeceğini söyledi. 
     Yırcalı, 2003 yılı sonunda gelinen noktada hemen hemen bütün ekonomik verilerin olumlu bir seyir izlediğini, bunlar içindeki en önemli gelişmenin ise kredi faizlerinde gelinen düşük seviye olduğunu vurguladı. 
     Ekonomideki pozitif göstergelerin halk kitlelerine indiğini söylemenin henüz mümkün olmadığını ifade eden Yırcalı, ''Ben bunun sonbaharda gerçekleşeceğini düşünüyordum, ama bu gerçekleşmedi. İnsanlar evinde, mutfağında, günlük hayatında bu iyiye gidişi hissetmiyor. Enflasyon düşüyor, ama bazı sorunlardaki artış yükselmeye devam ediyor. Mesela işsizlik sorununda daha tam bir rahatlık yok'' diye konuştu. 
     Olumlu rakamların 2004 yılının birinci çeyreğinde halk nezdinde daha fazla hissedileceğini belirten Yırcalı, şunları kaydetti 
     ''Rakamların neticelerini birdenbire görmek mümkün değil. Biraz daha zamana ihtiyaç var. Çünkü 2004'te ekonomik göstergelerdeki iyiye gidiş devam edecek. Enflasyonun 2004 sonunda yüzde 12'ye ineceği ve ortalama yüzde 15 civarında olacağı kanaatindeyim. 
     Ama diğer taraftan 2004 yılında bizi bekleyen bazı tehlikeler de var. Benim gördüğüm kadarıyla bunların ilki yerel seçimler, ikincisi Kıbrıs meselesi, üçüncüsü Avrupa Birliği AB ve dördüncüsü Kuzey Irak. Bu konularda bir çözüm yoluna doğru yaklaşılamazsa, her sorun bir tuzak olarak siyasi iktidarın önünde duracaktır. Söz konusu sorunların giderilememesi hem siyasi istikrarın zora girmesi demek, hem de siyasi istikrarda herhangi bir bozulma nedeniyle bunun direkt tesir ettiği ekonominin olumsuz etkilenmesi demek.'' 
     
     ''TÜRKLER GİDERKEN YABANCIYI BEKLEMEK OLMAZ'' 
     Yırcalı, özelleştirme ve yabancı sermayenin bu yıl da Türkiye'nin en zayıf kaldığı alanlar olduğunu ifade ederek, yabancı sermaye kanunlarının son derece liberal olmasına rağmen bunları uygulayan bürokrasinin yeterince yardımcı olmadığını söyledi. 
     Türk yatırımcısının yatırım yapmadığı bir ortamda yabancı sermayenin beklenemeyeceğini dile getiren Yırcalı, ''Bizim Türklerin Bulgaristan'a, Romanya'ya gittiği bir zamanda Alman'ın, Fransız'ın, Amerikalının buraya gelmesini beklemek olmaz'' şeklinde konuştu. 
     Yırcalı, özelleştirme konusuna değinirken de ''Türkiye 2003'te özelleştirmede çok zayıf kaldı. Bırakın yenilerini yapmayı, yapılanları bile bozdu. Bu konudaki olumsuzlukları dışarıya izah etmek zor. 2003'ün özelleştirme çalışmalarının dünya kamuoyu önünde bize çok fena puan kaybettirdiğini kabul etmek lazım'' dedi. 
     
</TEXT>
</DOC>
