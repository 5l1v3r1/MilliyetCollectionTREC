<DOC>
<DOCNO> 149431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/ekonomi/aeko.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerli turist 15 Temmuz'a kadar tatilini yapsın 
</HEADLINE>
<TEXT>

Irak'ta savaş bitti. Türkiye rezervasyonları yeniden başladı. Tur operatörleri yerli turiste 15 Temmuz'a kadar indirimli olarak tatillerini yapmasını öneriyor. Çünkü bu tarihten sonra yabancılar gelecek 
     DİLEK TAŞ 

     Irak'ta savaş öncesi ve savaş sırasında yaşanan tedirginlikle özellikle yabancı turistlere yönelik rezervasyonlarda iptaller ve ertelemeler yaşandı. Ertelenen rezervasyonlar temmuz sonrasına kaydı. Böylece nisan, mayıs ve haziran ayları için önemli bir boşluk doğdu. Tur şirketleri savaşın bitmesi ile birlikte özellikle yerli turiste yönelik kampanyalar başlattı. 
     ETS Genel Müdürü Murat Ersoy, Irak savaşı nedeniyle nisan, mayıs ve haziran ayları için yaşanan ertelemelerin 15 Temmuz sonrasına kaydığını belirterek, "Tatile çıkacak yerli turiste bu tarihe kadar tatillerini yapmalarını tavsiye ediyoruz. Çünkü şu sıralar boşluk var. İndirim yapılıyor. 15 Temmuz'dan sonra turist patlaması yaşanacak" dedi. 
     VİP Turizm Genel Müdürü Ceylan Pirinçcioğlu da "Temmuzdan itibaren özellikle Almanya ve İngiltere'den önemli sayıda turist geleceğini düşünüyoruz. İç turizmi canlandırmak için ise hazirana kadar olan dönemde yüzde 30-50 oranındaki indirimler ve dört taksit imk nı gibi kampanyalar yapacağız" diye konuştu. 
     
     Kampanyalar başladı 
     Öger Tur, bu hafta içinde rezervasyonların artmaya başladığını, Alman turistlerin ilgisini yeniden çekebilmek amacıyla Türk otelleriyle birlikte bahar fiyatlarında indirime gidildiğini açıkladı. Şirketten yapılan açıklamada 25 Mayıs'a kadar Türkiye'de tatil yapmak için başvuruda bulunanlara yüzde 17'ye varan oranlarda indirim yapılacağı belirtildi. 
     
     'Uçak bulamıyorum' 
     Robinson Clup Türkiye ve Almanya Bölge Müdürü Diether Schenk Almanya'dan Türkiye'ye çok sayıda turistin gelmek istediğini ancak getirecek uçak bulunamadığını söyledi. Schenk, Turizm Bakanlığı'nın uluslararası Berlin Turizm Borsası'nda ITB gösterdiği Türkiye tanıtım filminin çok başarılı bulunduğunu da belirterek, bakanlığı kutladı. 
     
     Haldun Bezci Asya Tur Genel Müdürü 
     İptaller kesildi. Rezervasyonlar yeniden açılıyor. Hazirandan itibaren patlama yaşanacak. Rusya çok iyi bir pazar. Balkan ülkeleri, İngiltere, Hollanda ve Belçika'dan bu yıl Türkiye'ye önemli turist akını olacağını düşünüyoruz. 
     
     Ceylan Pirinçcioğlu VİP Turizm Genel Müdürü 
     Hazirandan itibaren hareketlenme yaşanacak. Mayısta Rusya'da tatil dönemi başlıyor. Yoğun talep olacak. Tanıtıma ihtiyaç var. Eylülden itibaren özellikle güney bölgelerinin hızla toparlanmasını bekliyoruz. 
     
     Argun Erkaya Pacha Tur Genel Müdür Yardımcısı 
     Temmuzdan itibaren hareketlenme artacak. Geçen yılın rakamları zor ama herhangi bir problem olmazsa turizmde parlak bir dönem geliyor. Rusya ve Doğu Akdeniz bizim için önemli pazarlar. Otelciler de bizimle aynı görüşte. 
     
     Şenol Yılmaz Çeşme Turistik Otelciler Der. Y.K. Üy. 
     Hareketlilik başladı. İptal edilen rezervasyonlarda kıpırdanma var. Özellikle Hollanda, İngiltere ve İskandinav ülkelerinden iptal edilen rezervasyonlar tekrar yaptırılıyor. Otel açılışları öne alındı. 
     
     Mustafa Karacan Güney Ege Turistik Ot. Der. Bş. 
     Yüzde 30'luk bir kapasite daralması yaşadık. Ancak Danimarkalı ve İngiliz turistler gelmeye başladı. Savaş, henüz bitti. Biraz daha beklemek gerekiyor. Gereken önlemleri alırsak savaş zararını telafi edebiliriz. 
     
     Ali Ergül Kuşadası Ticaret Odası Başkanı 
     Savaş nedeniyle otel, dükk n ve tesislerde durdurulan tadilat çalışmaları yeniden başladı. Sektörün sezona yönelik beklentileri olumlu. Taşıma ve konaklama sektörlerine gereken destek verilirse, en azından Ege Bölgesi'nde savaş zararı hissedilmeyecek. 
     
     Sinan Kaleli Scanway Sey. Acen. Bodrum Gn. Md. 
     Bodrum ve Kuşadası'ndaki oteller şimdiden dolmaya başladı. Avrupalı turiste güven aşılandı. Bu oldukça sıkıntı yaşanmaz. 
     
     Halil Özyurt Bodrum Otelciler ve Turistik İşlet. Der. Bş. 
     Moskova Turizm Fuarı moral oldu. Rus, Hollanda ve Danimarka pazarının canlılık göstermesi ve sezon başında bu ülkelerden Bodrum'a turist gelmesi moralimizi biraz olsun düzeltti. 
     
Kredi desteği birkaç gün içinde başlıyor      Turizm Bakanı Güldal Akşit, "Birkaç gün içinde sivil havayolu şirketleri ile tur operatörlerine kredi desteği sağlayacağız" dedi. 
     Antalya'nın Belek tatil beldesinde, Belek Turizm Yatırımcıları Birliği'nin BETUYAB toplantısına katılan Bakan Akşit, tur operatörleri ile sivil havacılık şirketleri olmaması halinde turistin başka ülkelere yönlenebileceğine değindi. Akşit, sivil havacılık şirketleri ve tur operatörlerine destek için çalışmaların sürdüğünü de vurguladı. 
     Sivil havacılık şirketlerinin sigortaları için devlet garantisi süresinin uzatıldığını hatırlatan Bakan Akşit, "Turist uçak bulamazsa, Türkiye'ye nasıl gelecek Bugünlerde Türkiye'ye gelen turistin yüzde 90'ına yakınını Türk bayraklı havayolu şirketleri taşıyor. Birkaç gün içinde sivil havacılık şirketleri ve tur operatörlerinin kredi desteği için çalışmalar bitecek" dedi. 
     


SİYASET 




















</TEXT>
</DOC>
