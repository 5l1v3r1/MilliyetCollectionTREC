<DOC>
<DOCNO> 118869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/soneko33.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa skandalı davasında, Soros için rekor para cezası istendi... 
</HEADLINE>
<TEXT>

     Paris savcısı, Fransa'da son yılların en büyük borsa skandalıyla ilgili davada, Amerikalı dolar milyarderi George Soros için rekor miktarda para cezası istedi. 
     Paris savcısı, bugün yapılan duruşmada Soros için hapis cezası yerine 2.2 milyon euro tutarında para cezası istedi. 
     Soros, duruşmanın ilk günü hakkındaki iddiaları reddetmişti. 
     Duruşma, mahkeme heyetini istediği bilgilerin Hollanda, İngiltere, Lüksembourg ve İsviçre'den geç gelmesi yüzünden 14 sene gecikmeli başlamıştı. 
     ''Para sihirbazı'' diye anılan Soros ile birlikte eski maliye bakanlığı bürokratı Jean-Charles Naouri, Lübnanlı işadamı Samir Traboulsi ve eski Fransız bankacı Jean-Pierre Peyraud yargılanıyorlar. 
     Sanıklar, ''etkili konumlarını kullanarak, 1987 yılında özelleştirilen Societe General Bankası'nın hisseleri üzerinden usulsüz kazanç elde etmekle'' suçlanıyorlar. 
     Paris'te geçtiğimiz hafta başlayan dava, Fransız kamuoyunda geniş yankı uyandırmıştı. 
     Paris savcısı, skandalla ilgili 11 kişi hakkında adli inceleme başlatmış, uzun süren soruşturmalar sonucu 4 kişinin mahkemeye çıkarılmasına karar verilmişti. 
     Skandala, hayatını kaybeden ünlü işadamları Edward Safra ve Robert Maxwell'in de karıştığı iddia edilmişti. 
     





</TEXT>
</DOC>
