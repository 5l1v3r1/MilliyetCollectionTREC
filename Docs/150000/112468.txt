<DOC>
<DOCNO> 112468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/sontur08.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz'dan AB'ye eşit mualeme uyarısı 
</HEADLINE>
<TEXT>

     Başbakan Yardımcısı Mesut Yılmaz, Türkiye'ye Kopenhag'da bir müzakere takvimi verilmemesinin, AB'nin sürekli vurguladığı "Türkiye'ye diğer adaylarla eşit muamele yapıldığı" ilkesine ters düşeceğini söyledi. 
     Türk-Alman Sempozyumu'nda katılımcıların sorularını yanıtlayan Yılmaz, ABD'nin, AB konusunda Türkiye'ye desteğiyle ilgili soru üzerine, "ABD, Türkiye'nin AB üyeliği sürecini bugüne kadar her aşamada en yoğun biçimde desteklemiştir. AB nezdinde ciddi diplomatik baskılar uygulamıştır" dedi. 
     Yılmaz, Kopenhag zirvesinde Türkiye'ye müzakere takvimi verilemeyeceğine ilişkin bir görüş dile getirilmesi üzerine bunu "kesin olasılık olarak görmediğini" vurguladı. 
     1997 zirvesinde 12 aday ülkenin ilerleme raporlarında Türkiye'ye benzer eksiklikler dile getirilmesine rağmen, AB Konseyi'nin bu ülkelere üyelik müzakereleri başlatılmasını kararlaştırdığını anlatan Yılmaz, Türkiye'nin, 1997 yılında Slovakya ve Bulgaristan'ın, Kopenhag kriterlerini karşılama yönündeki ulaşmış oldukları düzeyi bugün yakalamış durumda olduğunu söyledi. 
     Kopenhag'da bir müzakere takvimi verilmemesinin AB'nin sürekli vurguladığı "Türkiye'ye diğer adaylarla eşit muamele yapıldığı" ilkesine ters düşeceğini vurgulayan Yılmaz şöyle devam etti 
     "En kötü ihtimalle Türkiye'nin kabul edebileceği bir zirve kararı, bu eksikliklerin tamamlanması koşuluyla Türkiye'ye müzakere takviminin Kopenhag'da verilmesidir. Yoksa, Türkiye ile müzakerelerin başlamasını belirsiz bir geleceğe erteleyen, hele hele 25 üyeli bir AB'nin gerçekleşeceği 2004 yılına kadar bir müzakere tarihini telaffuz etmeyen bir zirve deklarasyonu, Türkiye-AB ilişkilerinin yeniden Lüksemburg zirvesi sonrasındaki benzer bir belirsizliğe sürüklenmesine neden olacaktır. eçmişte üye olan ülkelerle Türkiye'ye eşit muamele yapılacaksa, Türkiye'ye karşı bir ayrımcılık söz konusu olmayacaksa, Kophenag'da alınabilecek bir tek karar vardır. O da Türkiye ile müzakerelerin başlatılması kararıdır." AB'nin Nice Zirvesi'nde yayınladığı 2010 AB genişleme haritasında Türkiye'nin tam üyeliğinin öngörülmediğini hatırlatan Yılmaz, ''Türkiye'nin asıl amacı, Avrupa'daki bu anlamsız, 'Türkiye'nin Avrupa'ya aidiyeti' konusundaki tartışmaların son bulması, Türkiye'nin AB yolunun açıklık, netlik kazanmasıdır'' diye konuştu. 
     
     ÖZEL STATÜYE HAYIR- 
     Yılmaz, Türkiye'ye müzakere tarihi verilmemesi halinde, özel statü anlayışı karşısında Türkiye'nin tavrının ne olacağı sorusu üzerine, Lüksemburg'da da bunun teklif edildiğini, ancak Türkiye tarafından reddedildiğini hatırlattı. 
     Bugün böyle bir tartışmayı zamansız ve anlamsız bulduğunu belirten Yılmaz, şunları kaydetti 
     "Türkiye'nin Lüksemburg'da reddettiği ve AB'nin de 2 yıl sonra Helsinki'de telafi edip yerine Türkiye'ye tam üyelik önerdiği bir ilişki biçimini, Türkiye'nin bunca ilerlemesinden, bunca reformu gerçekleştirmesinden sonra, müzakereye başlamasına bu kadar yaklaşmış olduğu bir aşamada yeniden gündeme getirmeyi ben iyi niyetli bir girişim olarak görmüyorum." 
     





</TEXT>
</DOC>
