<DOC>
<DOCNO> 147236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sondun33.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AKPM ''Olası mülteciler için Türkiye'ye ekonomik yardım yapılsın" 
</HEADLINE>
<TEXT>

     Avrupa Konseyi Parlamenterler Meclisi AKPM Siyasi Komisyonu, Irak'taki savaşın Türkiye yönünde bir mülteci akınına yol açması halinde, Ankara'ya maddi ve insani yardım desteği verilmesini istedi. 
     AKPM'deki Türk parlamenterlerin girişimiyle kabul edilen Irak ile ilgili raporun değişiklik önergesinde, Avrupa Konseyi'nin Irak'a sınırı olan tek üyesi Türkiye'nin bu savaşta yalnız bırakılmaması çağrısında bulunuldu. 
     Kabul edilen değişiklik önergesinde, ''Kitlesel göç sonucunda bir insani trajedinin meydana gelmesi halinde, savaştan doğrudan etkilenecek, Irak'a komşu tek Avrupa Konseyi üyesi olan Türkiye'ye ekonomik ve insani yardım yapılmasını tavsiye ediyoruz'' ifadesi kullanıldı. 
     AMPM genel kurulunun bu akşamki oturumunda tartışılacak ve oylanacak olan rapor ve buna bağlı tavsiye karar tasarısında, zaman geçirilmeden savaşa son verilmesi ve krizin BM mekanizması çerçevesinde çözülmesi çağrısı yer aldı. 
     Tavsiye karar tasarısında, bölge ülkelerinden, siyasi ve askeri müdahaleden kaçınmaları ve kitlesel göç halinde sınırlarını kapatmamaları istendi. 
     Tasarıda, Avrupa Konseyi ülkelerine de, savaştan sonra Irak'ın demokratikleşme çabalarına destek vermeleri çağrısında bulunuldu. 
     





</TEXT>
</DOC>
