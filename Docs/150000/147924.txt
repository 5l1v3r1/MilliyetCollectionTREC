<DOC>
<DOCNO> 147924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sonspo08.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadettin Saran "Serhat'ın hareketini gençliğine veriyoruz" 
</HEADLINE>
<TEXT>

     Fenerbahçe Kulübü Futbol Şube Sorumlusu Sadettin Saran, Serhat'ın, takımdan ayrılarak arkadaşlarını yolda bıraktığını, ancak bu hareketini gençliğine saydıklarını ve bu yüzden genç futbolcuya kapılarının yine de açık olduğunu söyledi. 
     Saran, Adana Havaalanı'nda düzenlediği basın toplantısında, kampı terk eden Serhat'ın etik olarak yanlış yaptığını belirtti. Bütün kulüplerde olduğu gibi Fenerbahçe'de de zaman zaman maddi problemler olabileceğini ifade eden Saran, yalnızca Serhat'ın değil, takımda bazı sporcuların da paralarını alamadığını kaydetti. 
     Serhat'ın, takım arkadaşlarını yarı yolda bıraktığına işaret eden Saran, şunları kaydetti 
     ''Şunu herkes iyi bilsin ki, Fenerbahçe'de şimdiye dek kimsenin parası kalmamıştır, kalmaz da. Bu oyuncumuzla cuma günü yaptığımız görüşmede, çeklerinin hazır olduğunu kendisine ileterek, çekleri kulüpten alabileceğini söyledik. Hatta Muhasebe Müdürümüz 'istersen bu çekleri Samandıra Tesisleri'ne getirelim' demiş, ama kendisi kulübe uğrayıp alabileceğini ifade etmiş. Daha sonra aynı gün akşam 22.30'dan sonra kampı terk etmiş. Biz Serhat'ın, Fenerbahçe'nin dışında 1-2 arkadaşından görüş alarak, onların etkisinde kalıp bu yola başvurduğunu tahmin ediyoruz. Yine de Serhat bizim oyuncumuzdur ve bu hareketini gençliğine veriyoruz, bu nedenle kapıları tamamen kapatmıyoruz. Kendisi ile tekrar görüşeceğiz, bu konuları masaya yatıracağız. 'Ben gitmek istiyorum' derse de 'Fenerbahçe kendisini istemeyeni istemez' deyip, Ona arkamızı döneriz. Şunu herkes iyi bilsin ki, kimse Fenerbahçe'den büyük değil.'' Saran, Avrupa'ya transferi gündemde olan Rüştü'nün menajeri ile hem yüz yüze, hem de telefonla görüştüklerini de ifade ederek, ''Bizim düşündüğümüz rakamla onların istediği rakam arasında fark var. Pazartesi günü yönetimde bunu da görüşeceğiz. Rüştü'nün kalmasından yanayız. Ancak, ille de 'Avrupa'ya gitmek isterim' derse, o zaman önünü kapatmayız'' dedi. 
     Rüştü'nün dünya çapında kaleci olduğunu artık herkesin bildiğini anlatan Saran, ''Rüştü'yü kaybetmek istemiyoruz. Ama Fenerbahçe'nin de mali durumu ortada. Hiç kimseye, vereceğimiz paraların dışında bir taahhütte bulunmak istemiyoruz. Rüştü ile de anlaşmak için pazartesi günü bir kez daha görüşeceğiz ve yönetim kurulunda karara bağlayacağız'' diye konuştu. 
     





</TEXT>
</DOC>
