<DOC>
<DOCNO> 102622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/spor/bbas.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
KALBİMİZ SİZİNLE 
</HEADLINE>
<TEXT>

Basketbol Erkek Milli Takımımız, son hazırlık kampı için bugün Dünya Şampiyonası’nın yapılacağı ABD’nin yolunu tutacak. Ay-Yıldızlı ekibimiz muhteşem bir törenle uğurlanacak 
     A Milli Basketbol Takımımız, ABD’nin Indianapolis kentinde 29 Ağustos - 8 Eylül tarihlerinde düzenlenecek olan Dünya Şampiyonası macerasına başlıyor. Ay - Yıldızlı ekibimiz, dev turnuvanın son hazırlık kampı için bugün New York üzerinden ABD’nin Detroit kentine geçecek. 12 Dev Adam, Dünya Kupası’na giden A Milli Futbol Takımımız için düzenlenen törenin benzeriyle ABD’ye uğurlanacak. 
     MİLLİLERİMİZ, 10.15’te havalimanında basketbolseverlerin yanı sıra 12 Dev Adam Basketbol Okulları öğrencileri tarafından karşılanacak. Buradan Prime Class Lounge’a geçecek olan ekip için düzenlenen etkinlikler CNN Türk ve NTV’den canlı yayınlanacak. Ay - Yıldızlılar, ardından 12 Dev Adam, federasyon ve şampiyona amblemleriyle süslenen THY’nin Hakkari isimli uçağıyla ABD’ye havalanacak. 
     
Mehmet Okur’un durumu iyi      ABDİ İpekçi Salonu’nda çalışmalarını tamamlayan Milli Takımımız dünü dinlenerek geçirdi. Gıdadan zehirlenen Mehmet Okur’un durumunun iyiye gittiği bildirildi. Hafif sakatlıkları bulunan Ömer ile Hakan’ın da Detroit’teki son hazırlık kampında çalışmalara katılabileceği açıklandı. Kerem Gönlüm’ün ayrılmasıyla 14 kişiye inen Milli Takım’da ABD’deki kamp sonrası kadro 12’ye düşecek. 
     
Milli formalar ABD’de satışta      BASKETBOL Milli Takımımız için hazırlanan 12 Dev Adam formaları Amerika’da piyasaya sürüldü. Indianapolis’teki karşılaşmalar sırasında Türk takımını destekleyecek basketbolseverler tarafından giyilmesi planlanan formalar, 30 dolardan satılıyor. Satıştan elde edilecek gelirin bir bölümünün Türk - Amerikan Dernekleri Federasyonu’na yardım amacıyla kullanılacağı bildirildi. 
     



 SPOR 





























</TEXT>
</DOC>
