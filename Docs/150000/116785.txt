<DOC>
<DOCNO> 116785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sontur49.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Seçimin meşruiyeti tartışmalı 
</HEADLINE>
<TEXT>

     ANAP Genel Başkan Yardımcısı Selçuk Pehlivanoğlu, ''yüzde 50'ye yakın seçmenin tercihinin yansımadığı bir parlamentonun meşruiyetinin tartışılabileceğini'' söyledi. 
     Pehlivanoğlu, parti genel merkezinde gazetecilerin seçim sonuçlarına ilişkin sorularını yanıtladı. 
     Türkiye'de ''uzun süredir oluşturulmaya çalışılan kutuplaşmanın başarıya ulaştığını'', seçmenin sağda ve solda bir partiye yüklendiğini belirten Pehlivanoğlu, ''Tepki oylarını bu kadar beklemiyorduk. Ama bir sürü psikolojisi ile ciddi bir tepki oluştu. Rasyonel değil, irrasyonel bir davranış olarak gerçekleşti'' diye konuştu. 
     Pehlivanoğlu, milletin verdiği karara saygılı olduklarını, bundan sonra da doğruları söylemeye, ayakları yere basan projeleri anlatmaya ve Türkiye'nin geleceği için mücadele etmeye devam edeceklerini kaydetti. 
     Türk siyasetinin nasıl şekilleneceğinin sorulması üzerine Pehlivanoğlu, ortaya çıkan sonuçla iki partili bir parlamento oluşacağını ifade ederek, ''Burada en kötü olay yüzde 50 oyun parlamentoya yansımaması olacak'' dedi. Bu durumda yeniden bir seçim talebinde bulunup bulunmayacakları konusundaki bir soruya ise Pehlivanoğlu, ''Yüzde 50'ye yakın seçmenin tercihinin yansımadığı bir parlamentonun meşruiyeti tartışılabilir. Ama bunu önce kendi aramızda tartışmamız gerekir'' diye yanıtladı. 
     Bu sonucun ANAP'ta olağanüstü kongreye neden olup olmayacağının sorulması üzerine de Pehlivanoğlu, bu konuyu kendi aralarında tartışacaklarını söyledi. 
     Pehlivanoğlu, ANAP'ın Türkiye'yi dünya ile bütünleştirmek için çaba harcarken oy kaygısına düşmeden mücadele ettiğini belirterek, partisinin bu çizgisini bundan sonra da devam ettireceğini kaydetti. 
     Pehlivanoğlu, bir başka soru üzerine, 10 yıldır oluşan ekonomik gerekçelerin 3.5 yıllık hükümetten intikam alma psikolojisine dönüştüğünü savundu. 
     Pehlivanoğlu, Genel Başkan Mesut Yılmaz'ın seçim sonuçlarına ilişkin yarın bir durum değerlendirmesi yapabileceğini sözlerine ekledi. 
     





</TEXT>
</DOC>
