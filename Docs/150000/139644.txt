<DOC>
<DOCNO> 139644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sondun13.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "ABD Temsilcisi Kürtlere Türkiye güvencesi..." 
</HEADLINE>
<TEXT>

     Kuzey Irak'ta bulunan ABD Başkanı George Bush'un temsilcisi Zalmay Halilzad'ın, Kürtlere Türkiye ile ilgili kaygıları konusunda güvence verdiği bildirildi. 
     New York Times gazetesinin haberinde, ''Halilzad, ABD'nin Irak'ı yönetmek gibi bir niyeti olmadığını ve yönetimin, savaşın bitiminden 2 ay sonra, oluşturulacak geniş çaplı Irak muhalefetine devredileceğini bildirdi'' denildi. 
     Haberde Halilzad'ın, ''bir yandan Türkiye'yi Saddam aleyhtarı koalisyona katılmaya teşvik edecek açıklamalar yaparken, diğer yandan Türkleri ABD'nin taleplerine saygılı olmaya davet ettiği'' belirtildi ve bu bağlamda, ''Kuzey Irak'taki askeri harekatın Washington ile koordineli biçimde yürütüleceği, Türk birliklerinin savaştan sonra Irak'ı terk etmeyi kabul ettikleri'' kaydedildi. 
     Halilzad'ın, ''Türkiye'nin koalisyona katılmasını kesinlikle istiyoruz. Fakat hiçbir ülkenin tek yanlı hareket etmesini kabul edemeyiz'' dediği ifade edilen haberde, Amerikalı temsilcinin, ''Kuzey Irak'taki Kürt dostlarımızın kaygıları, Türkiye ile yaptığımız müzakerelerde dile getirildi'' dediği bildirildi. 
     Habere göre Halilzad, Kuzey Iraklı Kürtlere, ''ABD'nin demokrasiye bağlı olduğunu ve Iraklılara kendi hükümetlerini seçme hakkı tanıyacağını'' belirterek, ''Siz Iraklı muhalifler, yıllardır hayatınızı ülkenizi kurtarmaya adadınız. Şimdi bu ana çok yaklaşmış bulunuyorsunuz'' dedi. 
     Öte yandan gazeteye demeç veren Iraklı muhalefetin önde gelen isimlerinden Ahmet Çelebi, ''ABD'nin, Irak'ın elindeki kitle imha silahlarının yanı sıra Baas partisini de tasfiye edeceğini ve Irak ordusunu nötralize edeceğini'' ifade etti. 
     Çelebi ''Irak'ta egemenlik boşluğu olmayacak ve Iraklılar Irak'ta her zaman egemen olacak'' diye konuştu. 
     





</TEXT>
</DOC>
