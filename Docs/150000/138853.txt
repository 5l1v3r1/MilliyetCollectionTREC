<DOC>
<DOCNO> 138853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/spor/spo00.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
SPOR ANALİZ 
</HEADLINE>
<TEXT>
YENİLİKLER 
Ali Sami Yen, futbola müsaitti bu kez. Gençler uzun süre sonra golsüz, Ankaragücü galip ve Samsunspor düşme hattının üzerinde. Trabzonspor kazansa da muhalefet yerinde 
     TAMER BAĞLAN 

     İki hafta önce temizleyemediklerinden çok daha fazlasıyla başetti bu hafta Ali Sami Yen’de çalışanlar...Ve dört günlük yağışa rağmen, Mecidiyeköy’e gelen futbolcunun, futbolseverin hizmetine "Oynamaya müsait bir saha" sundular. Sevgililer 76 günlük hasret giderdi, yeniler taraftarlarıyla tanıştı, kar altında kıran kırana savaştılar... İkinci yarı fikstürü nedeniyle yarışın en avantajlı takımı olarak gösterilen Galatasaray, belki de en zor sınavını verdi. Türk futbolunun en teknik oyuncularından Ergün’ün maça damgasını vuran futbolu, zemini bahane eden meslektaşları için talihsizlikti. Batista, Bülent ya da Mert Korkmaz’ın oyunları, herzaman öne çıkan savaşçı kişilikleriyle izah edilebilirdi. Ergün’ünki ise, yalnızca yeteneklerine sığınıp profesyonel yaşamlarını sürdürenler için ibret niteliğindeydi... 
     Denizlispor maçında temizlenemeyen zemin için getirilen eleştirilere belli ki bozulan Başkan Özhan Canaydın ise, "Oyuncularımızı riske ettik. Erteleme artık provake edilmesin " dedi, karşılaşma sonrasında. "Provake" kelimesini kimbilir, kimler için sarfetti. Cümledeki "Risk" de biraz abartılı gibiydi. Çünkü, amatör kümelerde, ikinci, üçüncü liglerde ve dünyanın her yerinde çok daha ağır hava ve saha şartlarında futbol oynandığını biliyoruz hepimiz. Hatta, bu tür şartlar oluştuğunda biraz da savaşçıysa kişiliğimiz "Tam futbol havası" bile deriz. Ali Sami Yen’in temizlenmemesini eleştirenlerden biri olan Kocaeli İsmet Paşa Stadı saha görevlisi için Canaydın’ın sarfettiği "Kendisi ile birebir görüşeceğim" cümlesine yorum getirmeyeceğiz... 
     Futbolunda düşüş olduğu söylenen Gençlerbirliği beş hafta sonra ilk kez puan kaybetti. Eleştirileri haklı gibi gösteren golsüzlüğe rağmen Göztepe kalecisi Bora’nın yıldızlaşması, ligin en çok gol atan takımının hala yeterince pozisyon üretebildiğinin açık göstergesiydi... 
     Geçen hafta Altay, bu hafta Adanaspor... Trabzonspor uzun süre sonra iki haftadır kazanıyor. İki Erman, Erdinç, Hüseyin, Ali Şen, Aurelio, Gökdeniz, Fatih gibi futbolculara, Samet Aybaba gibi teknik direktöre ve ligdeki konuma rağmen, birileri hala galibiyetlerin ardından "Rakipler zayıftı" cümlesini kullanıyor. Şehirde birlik sağlanmadıkça Trabzonspor’un eskisi kadar yükselmesi zor gibi görünüyor... 
     Augustine gole, Ankaragücü de 3 puana olan özlemini giderdi. Başkent ekibi için derin bir nefes anlamındaydı bu sonuç. Futbol geleneklerimize göre ise, bir teknik direktörün sonu demekti. Altay, zor günler öncesinde Ümit Turmuş’la ilişki kesti... 
     "Geçen sezon son anda yırttı, bu kez kesin düşer" denilen Samsunspor, iki haftada attığı birer gol ve topladığı 6 puanla uzun atladı resmen. Futboluna saygı duyulan gol özürlü İstanbulspor ise iki haftada taban yaptı. "Durun bakalım Daha çok şey değişir bu üç puanlı sistemde" diyenler galiba yüzde yüz haklı... 
     
     HAFTANIN PORTRESİ 
     Ergün G.Saray 
     Ali Sami Yen Stadı’nın karla kaplı zemininde öyle bir futbol oynadı ki, herkesi büyüledi. Çoğu oyuncunun ayakta durmakta bile zorlandığı saha şartlarında hem fizik gücünü gösterdi, hem tekniğini ortaya koydu. Attığı kritik golle takımının yarıştan kopmamasını sağladı, soğuk gecede Cim - Bom’un içini ısıttı. 
     
     HAFTANIN KARMASI 
     Bora Göztepe 
     Ümit G.Birliği 
     Müslüm Samsun 
     Şenol Göztepe 
     Batista G.Saray 
     Simao A.Gücü 
     Ergün G.Saray 
     Serkan Samsun 
     Gökdeniz Trabzon 
     Augustine A.Gücü 
     Fatih Trabzon 
     
     HAFTANIN TAKIMI 
     SAMSUNSPOR Kendisi gibi düşme hattında bulunan İstanbulspor’u deplasmanda yenerek altın değerinde bir üç puan aldı. İstekli ve hırslı futbolu ile göz doldurdu, taraftarlarına gelecek haftalar için umut dağıttı. 
     
     HAFTANIN HOCASI 
     Sakıp ÖZBERK Tecrübeli teknik adam sonunda Samsunspor’u da ayağa kaldırdı. Üst üste alınan Kocaelispor ve İstanbulspor galibiyetlerinde baş mimardı. Saha da sürdüğü kadro, oyuncularına verdiği taktik ve yerinde değişiklikler tam isabetti. 
     
     HAFTANIN HAKEMİ 
     Bu hafta başarılı hakem bulunamadı. 
     
GOL KRALLIĞI Futbolcu Takım Maç Gol Okan Bursaspor 20 14 Viola Gaziantepspor 18 11 Augustine Ankaragücü 20 11 Youla Gençlerbirliği 18 10 Fatih Trabzonspor 19 10      
     
GOL PASI Futbolcu Takım Maç Gol Pası Timuçin Malatyaspor 19 10 Ortega Fenerbahçe 14 8 Duro Malatyaspor 14 7 Murat Bursaspor 16 7      
     
ALTIN ELDİVEN Futbolcu Takım Maç Gol Cordoba Beşiktaş 18 9 Rüştü Fenerbahçe 14 13 Heinen Denizlispor 17 15 Petkoviç Trabzonspor 21 17 Gökhan Gençlerbirliği 19 17      
     
     KART CEZALILAR 
     Sarı kart Volkan Gaziantep , Effa Altay , İlhan Göztepe , Osman Samsun 
     
     HAFTANIN SONUÇLARI 
     G.Saray - Malatya 2-1 
     Hakan Ünsal Dk. 11, 
     Sertan Dk. 51, Ergün Dk. 66 
     Trabzon - Adana 3-1 
     Hüseyin Dk. 56 pen, Gökdeniz Dk. 59, Fatih Dk. 76, Ümit Dk. 90 
     İst.Spor - Samsun 0-1 
     Milton Dk. 34 
     Göztepe - G.Birliği 0-0 
     Ankaragücü - Altay 3-0 
     Agustine Dk. 39 ve 65, 
     Hakan Keleş Dk. 86 
     G.Antep - Elazığ ert. 
     Kocaeli - Bursa ert. 
     Denizli - F.Bahçe ert. 
     D.Bakır - Beşiktaş ert. 
     
     HAFTANIN MAÇLARI 
     Perşembe Beşiktaş-S.Prag, Denizli-Porto, Cuma F.Bahçe-Malatya, Cumartesi Bursa-İstanbul, Altay-G.Antep, G.Birliği-Trabzon, Kocaeli-G.Saray, Pazar Elazığ-Denizli, Adana-A.Gücü, Samsun-D.Bakır, Beşiktaş-Göztepe 
     
     ALKIŞ ALANLAR 
     Azmin adresi Fevzi 
     Beşiktaş’ın gelecek vaadeden file bekçisiydi. Genç yaşta eldivenleri eline geçirdi. Ancak özel yaşamı, futbolunun önüne geçti. Omuzlarına binen ağır yükü çekemedi, yediği talihsiz goller de işin tuzu biberiydi. Ve İstanbul defterini kapadı, hayata sıfırdan başladı. Fevzi şimdi Samsunspor’un başarısı için ter döküyor. Her geçen gün kalesinde biraz daha devleşiyor. Milli Takım’ın kapısını eskisinden daha güçlü zorluyor. Müthiş azmiyle alkışların en büyüğünü hakediyor. 
     
     KARA TAHTA 
     Hakemler kar altında 
     Ligin 21. haftasında beş maç oynandı, hakemler yine hatalarıyla ön plandaydı. Cesur kararlarıyla tanınan Ali Aydın, Galatasaray - Malatya maçında kartlarını bu kez cebinde sakladı, belki de oyunun kaderini değiştirecek düdükleri çalamadı. Ünsal Çimen, İstanbulspor’un Samsunspor karşısında net bir golünü pas geçti, Mustafa Çulcu, Trabzon’da yanlış bir penaltıya geçit verdi. Sahadaki adalet dağıtıcıları ne yazık ki sınıfta kaldı, kafalarda soru işareti bıraktı. 
     
     HAFTANIN SÖZÜ 
     14 yaşında Fenerbahçeli oldum 
Sergei Rebrov 




 SPOR 
























</TEXT>
</DOC>
