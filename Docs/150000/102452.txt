<DOC>
<DOCNO> 102452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/guncel/gun05.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Okulların açılması 16 Eylül’e ertelendi 
</HEADLINE>
<TEXT>

9 Eylül’de açılacağı duyurulan ilköğretim okulları ve liseler, bir hafta daha tatil yapacak 
     ANKARA Milliyet 

     Milli Eğitim Bakanı Necdet Tekin, ilköğretim okulları ve liselerin 9 Eylül yerine bir hafta daha tatil edilerek 16 Eylül’de açılacağını bildirdi. Tekin, ertelenmeye ilişkin gösterdiği gerekçeleri şöyle sıraladı "Erteleme, memur maaşlarının 15 Eylül’de alınması dikkate alınarak yapılmadı. Ekonomi bizimle ilgili değil. 60 binin üzerinde başarısız öğrenci telafi eğitimi alıyor. Ortalama yükseltme sınavları 7 Eylül’e kadar devam edecek. Bu nedenle yorgun bir kadroyla yeni öğretim yılına başlamak doğru olmayacak. Yıl içerisindeki eğitim - öğretim süresi değişmeyecek, 180 iş gününde azalma olmayacak." 
     Tekin, kayıt döneminde velilerden zorla bağış alınmayacağını da vurguladı. Tekin, coğrafya, fizik, kimya, matematik, biyoloji ve edebiyat branşlarında eğitim fakültelerinden mezun olanların sayısı yetmediği takdirde, fen -edebiyat fakültesi mezunlarından atama yapılacağını da kaydetti. 
     Tekin, 30 bin öğretmenin atamasının ardından herhangi bir nedenden göreve başlamayan tahminen 1 - 2 bin kişi bulunacağını ve 2. atama sürecinin başlayacağını söyledi. 
     İlköğretim okulları ve liselerde öğrenci kayıtları ise yarın başlayacak. Kayıtlar 6 Eylül’de sona erecek. Anadolu ve fen liselerine kesin kayıtlar 19 - 23 Ağustos günleri arasında yapılacak. Süper liselerle Anadolu güzel sanatlar liselerine kayıtlar da bu ay içinde farklı tarihlerde gerçekleştirilecek. 
     



 GÜNCEL 















</TEXT>
</DOC>
