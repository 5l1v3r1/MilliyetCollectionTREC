<DOC>
<DOCNO> 106160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sontur26.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayar "YTP ile ittifak görüşmesi sürüyor, DYP'den ilgi var" 
</HEADLINE>
<TEXT>

     DTP Genel Başkanı Mehmet Ali Bayar, seçim işbirliği konusunda Yeni Türkiye Partisi YTP ile görüşmelerinin olumlu bir mecrada sürdüğünü, DYP'den de partisine ilgi bulunduğunu söyledi. 
     Bayar, Türkiye Sakatlar Konfederasyonu Başkanı Faruk Öztimur'u ziyaret ederek, bir süre görüştü. 
     Öztimur, ziyarette, konfederasyonun tarihçesi ve çalışmaları hakkında bilgi verdi. Konfederasyonun ''ölü doğduğunu'', çünkü yasası hazırlarınken finans kaynağının düşünülmediğini belirten Öztimur, bu nedenle sakatların sesini kamuoyuna yeterince duyuramadıklarını söyledi. 
     1997 yılında çıkarılan yasaya karşın, kamu kuruluşlarının sakatların ihtiyacını göz önünde bulundurmadığını anlatan Öztimur, dini ibadetlerde bile işitme engelliler için bir çevirmenin bulundurulmamasından yakındı. Öztimur, ''Sonuçta biz, Sakatlar Konfederasyonu olarak sakata gelmiş durumdayız. Sakatları, zenci konumundan çıkarmak istiyoruz'' dedi. 
     
     ''AYRICALIK DEĞİL HAK TALEBİ'' 
     Bayar da, konuşmasına, ziyarete geç kalmasından dolayı özür dileyerek başladı. 
     Sayıları 7.5 milyona ulaşan sakat yurttaşların topluma ve istihdama kazandırılması için bir devlet siyaseti yürütülmesi gerektiğini belirten Bayar, şöyle konuştu 
     ''Özürlü vatandaşların beklediği ayrıcalık değil, hak talebidir. Bir toplumun gücü, en zayıf vatandaşının gücü kadardır. Eğer o bireyin esenliğini o toplum sağlayamıyorsa istediği kadar zengin olsun, isterse AB üyesi olsun, onu medeni ve çağdaş bir toplum olarak görmek mümkün değildir.'' DTP'nin özürlülerle ilgili çalışma yapmak üzere ''komisyon kuran ilk parti olduğunu'' ifade eden Bayar, şunları kaydetti 
     ''Siyaset, vatandaşların dertlerine çözüm üretemiyorsa tıkanıklığa düşer. Türkiye'nin yaşadığı da budur. Seçimlerde bunu aşar mı, göreceğiz. Aşamadığımız takdirde toplumumuzun, kendini nasıl yeniden yapılandıracağı konusunda düşünmesi gerekir.'' Kamu siyasetinde karar vericiler arasında mutlaka özürlülerin de bulunması gerektiğini kaydeden Bayar, çalışan özürlülerden vergi alınmamasını istedi. 
     
     ''SEÇİMLER SAKATA GELMESİN'' 
     Mehmet Ali Bayar, bir gazetecinin ''İttifak görüşmeleri sakata gelmiyor, değil mi '' sorusuna, ''Seçimler sakata gelmesin de... Çünkü ne olacağı belli değil'' karşılığını verdi. 
     Bu konudaki görüşmelerin sürdüğünü belirten Bayar, ''Spekülasyonlara girmek istemiyorum. Biliyorsunuz, YTP ile görüşmeler olumlu bir mecrada sürüyor. DYP'den de ilgi var. Sabretmek lazım'' diye konuştu. 
     





</TEXT>
</DOC>
