<DOC>
<DOCNO> 144040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sontur36.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'den Türk ekonomisine sözlü destek.. 
</HEADLINE>
<TEXT>

     İngiltere, Türkiye'nin ekonomisini istikrarlı kılmaya yönelik reformlarına güçlü destek verdiğini açıkladı. 
     İngiltere'nin Ankara Büyükelçiliği tarafından yapılan yazılı açıklamada, İngiltere Dışişleri Bakanı Jack Straw'un Türk ekonomisine ilişkin sözlerine yer verildi. 
     Straw, açıklamasında, Türkiye'nin ekonomisini istikrarlı kılmaya yönelik çabalarını ve reform sürecini güçlü bir şekilde desteklediklerini bildirdi. 
     Straw, bunların Kopenhag ekonomik kriterlerinin karşılanmasına yönelik önemli adımlar olduğunu belirterek, ''İngiltere bu kriterlerin yerine getirilmesinde Türkiye'ye yardımcı olma konusunda kararlıdır'' diye konuştu. 
     Türkiye'nin makul mali hedeflerini memnuniyetle karşıladıklarını bildiren Straw, ''Bunlar ve hükümetin IMF ile yakın işbirliği, hükümetin reform konusundaki kararlılığının altını çizmektedir. Bu adımlar, tümüyle uygulandığında, Türk ekonomisini daha da güçlendirecektir'' dedi. 
     Straw, dün akşam Dışişleri Bakanı ve Başbakan Yardımcısı Abdullah Gül ile yaptığı telefon görüşmesinde, Türk hava sahasının İngiliz uçakları için de açılmasını istemişti. 
     





</TEXT>
</DOC>
