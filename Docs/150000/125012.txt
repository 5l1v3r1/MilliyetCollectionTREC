<DOC>
<DOCNO> 125012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sonspo10.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
2. Lig...Büyükşehir Belediye Ankaraspor liderliğin tadını çıkarıyor 
</HEADLINE>
<TEXT>

     İkinci Futbol Ligi A Kategorisi'nde ilk yarıyı 34 puanla lider tamamlayan Büyükşehir Belediye Ankaraspor'da, liderliğin keyfi yaşanıyor. 
     Teknik Direktör Muharrem Uğur, ilk yarıda, hiç kimsenin beklemediği çok iyi bir çıkış yakaladıklarını belirterek, ''İlk yarıyı lider olarak bitirmenin mutluluğunu yaşıyoruz'' dedi. 
     İlk yarının son maçında Vestel Manisaspor önünde iyi bir futbol ortaya koyduklarını belirten Uğur, şöyle konuştu 
     ''Özellikle ilk yarıda mükemmel oynadık. Yakaladığımız çok sayıda gol fırsatını değerlendiremedik. İkinci devre karşılıklı ataklarla geçti. Maçta hakem 3 kez penaltı düdüğü çaldı. Bunların ikisini ev sahibi ekip lehine, diğerini de bize verdi. Son 10 dakikayı eksik oynamamıza karşın, sahadan 1 puanla ayrılmasını bildik. İlginç bir maç oldu. Bu sonuçla ligin ilk yarısını da lider olarak tamamladık.'' Büyükşehir Belediye Ankaraspor Teknik Direktörü Muharrem Uğur, ligin ilk yarısında çok iyi bir performans ortaya koyduklarını vurgulayarak, ''İkinci yarıda da bu çıkışımızı sürdüreceğiz'' dedi. 
     Yönetim, teknik kadro ve futbolcular olarak çok güzel bir birliktelik oluşturduklarını kaydeden Uğur, ''Futbolcularımı fedakarlıklarından ve özverilerinden dolayı kutluyorum. Devre arasını en iyi şekilde değerlendirip, ikinci yarıda da güzel sonuçlar almaya devam edeceğiz. Transfer olur veya olmaz. Ben buraya kadar bu oyuncularla geldim, bundan sonra da bu çocuklarla giderim'' diyerek sözlerini tamamladı. 
     Başkent ekibi, Türkiye Kupası'nda, 18 Aralık Çarşamba günü, rakibinin cezası nedeniyle, Diyarbakırspor ile Gaziantep'te karşılaşacak. 
     





</TEXT>
</DOC>
