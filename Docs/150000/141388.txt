<DOC>
<DOCNO> 141388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/guncel/agun.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Masrafımız çok vazgeçemeyiz 
</HEADLINE>
<TEXT>

İkinci tezkerenin onaylanması için lobi yapan ABD’liler, AKP’lilere "Türkiye’de 300 milyon dolar harcadık, bunu bırakamayız" dedi... 
     HABER MERKEZİ 

     Türkiye’de Amerikan askerlerinin konuşlanmasına ilişkin izin için lobi yapan ABD’li diplomatlar, milletvekillerine "hükümet tarafından ikinci bir tezkerenin gönderileceği bilgisini" aldıklarını söyledi. NTV’nin verdiği habere göre, tezkere için milletvekilleriyle birebir temasa geçen ABD’li diplomatlar, özellikle retçi milletvekilleriyle öğle yemeklerinde buluştu. 
     
     KUZEY CEPHESİ ÖNEMLİ 
     ABD’nin kuzey cephesini kaybetmek istemediğini, bu nedenle yeni tezkere çıkmasa da hava sahası kullanılarak Kuzey Irak’a havadan inme planının yürürlüğe sokulacağını dile getiren ABD’li diplomatlar milletvekillerine "Biz Türkiye’de 300 milyon dolar civarında para harcadık. Bunu bırakamayız" dediler. 
     
     YENİ MÜZAKERE OLMAZ 
     ABD’liler, askerlerinin Irak’a girdiklerinde biyolojik - kimyasal silahlara karşı özel elbiseler giyeceğini, ne var ki bu elbiselerin ancak kış şartlarında kullanılabildiğini, sıcak havalar için uygun olmadığını söyleyerek, Irak’a harek tın Mart ayı sonuna kadar yapılmak istendiğini ortaya koydular. ABD’li diplomatların milletvekillerine verdikleri bilgiye göre, Türkiye ile ABD arasında yeni müzakere yapılmayacak, önceki mutabakatlar geçerli olacak. Bu nedenle ikinci tezkerede köklü bir değişiklik olmayacak. 
     
     PEARSON’DAN ÖZEL DAVET 
     ABD’nin Ankara Büyükelçisi Robert Pearson da, 11 Mart Salı günü bazı milletvekillerini ve bazı sivil toplum örgütü üyelerini yemeğe davet etti. Eşli davette Türk müziği dinletisi de olacak. Bu yemeğin de ABD’nin milletvekillerini ikna amacına yönelik olduğu vurgulandı. 
     
     
500 araç daha Irak sınırında      Türkiye’nin dört bir yanından gelen askeri araç ve teçhizatın toplandığı Şanlıurfa’dan sınıra bugüne kadarki en büyük sevkiyat yapıldı. Irak sınırındaki birliklere takviye olarak gönderilen 500 araçlık askeri konvoyun uzunluğu 4 kilometreyi buldu. 300 TIR ve 200 civarında kamyon ve küçük aracın bulunduğu konvoyda ağır makineli tüfekler dikkat çekti. 2. Ordu Komutanlığı emrine gönderilen ve Şanlıurfa 20. Zırhlı Tugay Komutanlığı’nda bekletilen askeri araçlar dün sabah 05.00’te hareket etti. 11.30’da Silopi’ye varan konvoy, Silopi - Habur arasındaki Hac Konaklama Tesisleri ve yanındaki araziye konuşlandı. n DHA 
     



 GÜNCEL 
















</TEXT>
</DOC>
