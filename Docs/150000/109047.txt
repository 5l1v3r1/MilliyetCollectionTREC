<DOC>
<DOCNO> 109047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/siyaset/siy03.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, TBMM’de konuşmayacak 
</HEADLINE>
<TEXT>

Cumhurbaşkanı Sezer, her açılışında Meclis’te yaptığı konuşmayı bu kez yapmayacak. Nedeni ise, TBMM’nin 1 Ekim günü aç - kapa’ yapma ve yeterince dolu olmama olasılığı 
     Ankara'da bunlar konuşuluyor 
Serpil Çevikcan 

     Cumhurbaşkanı Ahmet Necdet Sezer, defalarca Meclis’in saygınlığının, her şeyden önce Meclis tarafından korunması gerektiğini belirtti. Küskünler hareketi ve yeni hükümet arayışları başlayınca da, böyle bir süreçte yeni bir hükümete sıcak bakmadığını, seçim barajı değişikliğinin de seçimi erteletmeye dönüşeceğinden kaygılı olduğunu söyledi. Bütün bunlar, küskün cephesini daha da küskün bir hale getirdi. Sezer’in "gerekirse fesih yetkimi kullanırım" çıkışı da küskünlere "biz biraz daha düşünelim" dedirtti. Buna rağmen ANAP ve YTP’li bazı isimlerin Meclis’i olağanüstü toplantıya çağırma girişimi sürüyor. 
     Kamuoyuna yansıyan her girişime "saygınlık" vurgusuyla beklenen yanıtı gönderen Sezer, 3 Kasım’da seçim yapılması gerektiği yolundaki son mesajı, bu kez "konuşmadan" verecek. 
     Cumhurbaşkanı seçildikten sonra her yasama döneminin açılışında içeriğiyle dikkat çeken konuşmalar yapmayı tercih eden Sezer’in, bu kez Anayasa’nın kendi isteğine bıraktığı konuşmayı yapmayacağı öğrenildi. 
     Kulislere yansıyan bilgilere göre Sezer, 1 Ekim’de Meclis’in açılış töreninde şu üç nedenle konuşmamayı tercih etti 
     1- Meclis’in açıldığı günden bir ay sonra seçim yapılacak. Seçim kararı almış ve seçime giden bir Meclis’te konuşmak doğru değil. 
     2- Meclis’in 1 Ekim günü "aç - kapa" yapma olasılığı çok yüksek. Cumhurbaşkanı bu amaçla toplanan bir Meclis’te konuşmayı doğru bulmuyor. 
     3- O gün Meclis’in tamamen dolu olma olasılığı da zayıf. Bu atmosferde mesaj vermek ne kadar doğru 
     Bu üç nedenden birincisi Sezer’in seçimi erteletmek isteyenlere "son uyarısı" gibi görünüyor. 
     
Evde korse takmıyor      Başbakan’ın hastalığıyla ilgili kaygılar azalırken, Ecevit’in "kamuflajlı" doktoruna ilişkin sır bilgiler geçtiğimiz günlerde kamuoyuna yansıdı. Ecevit’in sağlığını, bir süredir Devlet Demiryolları Hastanesi’nde çalışan Dr. Mücahit Pehlivan’a emanet ettiği ortaya çıktı. Ecevit’in sağlığındaki son gelişmeler şöyle 
     Başbakan artık evde korse takmıyor. Sadece dışarıda korunma amaçlı olarak korse kullanıyor. Kortizon tedavisi tamamen kesildiği için kemikleri güçlenmeye başladı. Başbakan için "vitamin" eksenli yeni bir tedavi gündemde. Tıpkı Prof. Osman Müftüoğlu’nun 9. Cumhurbaşkanı Süleyman Demirel’i her geçen gün daha da gençleştiren formülünde olduğu gibi. Dr. Pehlivan, Ecevit’e vitamin takviyesiyle hücre çöküşünü engelleyen bir tedavi uygulamayı düşünüyor. ABD başkanlarına ve son olarak Bush’a uygulanan bu tedavi yönteminin Ecevit için daha iyi olacağı söyleniyor. 
     
Gül neden avantajlı      Recep Tayyip Erdoğan’ın aday olamamasıyla birlikte AKP’nin yeni lideri olarak Abdullah Gül, Bülent Arınç ve Vecdi Gönül’ün ismi dile getirildi. Ancak, Gül her kesim tarafından "olabilirliği" en yüksek isim olarak lanse ediliyor. Gül’e etkin noktalardaki yöneticilerin de büyük tepki göstermediği biliniyor. Ankara’da Gül’ün sicilini nispeten temiz gösteren nedenler şöyle sıralanıyor 

</TEXT>
</DOC>
