<DOC>
<DOCNO> 125008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sonspo06.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da Özkan Sümer başkanlığa yakın... 
</HEADLINE>
<TEXT>

     Trabzonspor'da yapılan Olağan Genel Kurul sonrasında, Özkan Sümer'in listesi 1107 oy alırken, Ağaoğlu'nun listesi ise 1051 oyda kaldı. 
     Genel Kurul Divan Başkanı Cengiz Çebi, 4 başkan adayının yarıştığı genel kurulda, Ağaoğlu ve Sümer'in başkanlık yarışı için çekiştiğini belirtti. 
     Çebi, sonuçların kesin olmadığını ve yarın Trabzonspor Sadri Şener Binası'nda seçim sonucunun netlik kazanacağını da ifade ederek, şöyle konuştu 
     ''Aday listeleri birbirlerine yakın oy alırken, her iki listede bazı isimler çizildi. Ağaoğlu'nun listesinde bazı isimler, Özkan Sümer'in listesine dahil edilmiş. Bu açıdan listenin tam oluşması bakımından net bir karar vermemiz zor. Ancak kesin olmayan sonuçlara göre kullanılan 2362 oydan Özkan Sümer'in listesi 1107, Ahmet Ağaoğlu'nun listesi ise 1051 oy aldı.'' Başkanlık yarışı için çekişen her iki aday arasında ise şahsi oylarda Ahmet Ağaoğlu'nun daha fazla oy aldığını ifade eden Çebi, ''Ahmet Ağaoğlu 1191, Özkan Sümer ise 1129 oy aldı'' dedi. 
     Sonuçların yarın kesinleşmesinin ardından Özkan Sümer'in listesine Ahmet Ağaoğlu'nun listesinden de isimlerin gireceği öğrenildi. 
     Öte yandan, başkan adaylarından Ahmet Ağaoğlu, sonuçların açıklanmasının ardından yaptığı açıklamada, oluşacak listenin netlik kazanmadığını belirterek, ''Böyle bir sonucun çıkacağını tahmin ediyorduk. Ancak camiayı kaosa sürükleyecek bir hareketin içinde olmayacağız. Bunun böyle bilinmesinde yarar var. Biz Trabzonsporluyuz ve Trabzonspor'a hizmet etmek için burada varız'' dedi. 
     





</TEXT>
</DOC>
