<DOC>
<DOCNO> 136630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/ekonomi/aeko.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayşe Hanım Teyze krizde tüpü kıstı... 
</HEADLINE>
<TEXT>

2001’de asgari ücretle 22 tüp alınırken bugün yalnızca 9 tüp alınabiliyor. Vatandaş artık tüpü idareli kullanıyor. 2000’de 2.1 milyon ton olan tüpgaz tüketimi 2002’de 1.7 milyon tona düştü 
     Krizde ücret zamlarının, fiyat artışlarının altında kalması, insanları en temel ihtiyaçlarından bile tasarruf etmeye yönlendirdi. Dar gelirliler ay sonunu getirmekte her geçen gün biraz daha zorlanırken buldukları çarelerden biri de yemek yapmakta kullandıkları tüpgazı daha idareli harcamak oldu. Bu gerçeği rakamlarla ortaya koyan Aygaz Genel Müdür Yardımcısı Semih Genç, "2001 yılında bir asgari ücretli 22 tüpgaz alabilirken, şu anda ancak dokuz tüpgaz alabiliyor. Bu, tüketimi çok ciddi etkiliyor. Vatandaş daha az çay içiyor, daha az yemek yapıyor. 2000’de 2 milyon 100 bin ton olan tüketim 2002’de 1 milyon 700 bin tona düştü" dedi. 
     Yüksek vergilendirme nedeniyle fiyat artışı eğiliminin devam etmesi, doğalgaz ve diğer alternatif yakıtların kullanılmaya başlanmasıyla sektörde daralma yaşandığını aktaran Genç, tüketim düşüşünün ana nedeninin 2001 yılı başına kadar vergilendirilmeyip sadece KDV alınan LPG’ye, Akaryakıt Tüketim Vergisi ATV ve Akaryakıt Fiyat İstikrar Fonu’nun AFİF uygulanmaya başlanması olduğunu vurguladı. 
     
     Vergi yükü yüzde 40 
     "Bunlarla vergi oranı yüzde 40’lara geldi" diyen Genç, LPG’yi dar gelirli vatandaşların tercih ettiğini, ekonomik durumu daha iyi olan kesimin ise doğalgaz kullandığını belirterek, doğalgaz üzerindeki verginin LPG ile karşılaştırıldığında çok daha az olduğunu bildirdi. Genç, "Bizim sektörümüzden geçen yıl 1 milyar 800 milyon dolar, doğalgaz sektöründen 500 bin dolar vergi alınmıştır. Bunların dengelenmesi lazım" diye konuştu. 
     Cirolarının neredeyse yüzde 40’ının vergi olduğunu aktaran Genç, şöyle devam etti 
     "Devlete veriyoruz. Verelim tabii, boynumuzun borcu ama bunun dengeli yapılmasında fayda var. Otogazdaki ÖTV hadisesi son derece rahatsız edici. Tüm dünyada ÖTV’ler eşittir, segment bazında ÖTV uygulaması yoktur, bir tek bize mahsustur bu. Bunun düzeltilmesi gerekiyor." 
     
Savaş olasılığı fiyatı artırdı      LPG fiyatlarındaki artışta, Irak’ta beklenen savaş olasılığının etkisinin de olduğunu vurgulayan Semih Genç, şunları söyledi 
     "Türkiye’nin baz aldığı LPG fiyatı Suudi Arabistan kontrat fiyatına baz alınmıştır, bu da en yüksek LPG fiyattır. Bunun yanında ÖTV’lerin artmasıdır. Ana sebepler bunlardır çünkü diğer rakamlar dağıtım ya da bayii payı bunlar dolar bazında yıllardan beri değişmemiştir. Değişen, baz alınan LPG fiyatı, enflasyon ve ÖTV’dir." 
     



 EKONOMİ 


















</TEXT>
</DOC>
