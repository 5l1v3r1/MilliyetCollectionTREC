<DOC>
<DOCNO> 144341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sontur10.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Porno film oyuncusunun davasında sona doğru... 
</HEADLINE>
<TEXT>

     Erotik film oyuncusu Yasemin Kılıçaslan'ın da aralarında bulunduğu 5 sanığın, ''teşekkül oluşturarak uyuşturucu ticareti yapmak'' suçundan yargılandığı dava, karar için ertelendi. 
     İstanbul 5 No'lu DGM'deki duruşmaya, tutuklu sanıklar Yasemin Kılıçaslan, Abdullah Aslan, Faruk Aydın, Seyfi Kamışcı ve Deniz Batgi katıldı. 
     Duruşmada son savunmasını yapan Yasemin Kılıçaslan, kokaini içmek için satın aldığını belirterek, ''Üzerimde yakalanan 1.5 gram kokain, bir kişinin içebileceği miktardır. Aracılık yapıp satmadım'' dedi. 
     Diğer sanıklar da, satıcılık yapmadıklarını ifade ederek, tahliye talebinde bulundular. 
     Tahliye istemlerini reddeden mahkeme heyeti, kararı açıklamak için duruşmayı erteledi. 
     
     MÜTALAA 
     Davanın 26 Kasım 2002 tarihli duruşmasında esas hakkındaki görüşünü açıklayan DGM Cumhuriyet Savcısı Ahmet Kelebek, sanık Yasemin Kılıçaslan'ın, Seyfi Kamışcı'dan aldığı kokaini alıcı gibi davranan polislere satarken Beyoğlu'nda yakalandığını belirtmişti. 
     Kılıçaslan'ın üzerinde 1.5 gram, diğer sanıklardan da 4.5 gram kokain ele geçirildiğini kaydeden Savcı Kelebek, Adli Tıp Kurumu raporuna göre Abdullah Aslan dışındaki sanıkların uyuşturucu madde kullandıklarının belirlendiğini kaydetmişti. 
     Sanıklardan Yasemin Kılıçaslan ile Seyfi Kamışcı'nın, ''teşekkül oluşturarak uyuşturucu madde ticareti yapmak ve kullanmak'' suçundan 7 ile 17'şer yıl arasında ağır hapis cezasına çarptırılmasını isteyen Savcı Kelebek, Abdullah Aslan ve Deniz Batgi'nin 6 ile 15'er yıl, Faruk Aydın'ın da 5 ile 12 yıl arasında ağır hapisle cezalandırılmasını talep etmişti. 
     





</TEXT>
</DOC>
