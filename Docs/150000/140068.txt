<DOC>
<DOCNO> 140068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sondun12.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bruce Willis'in, savaşmak için orduya başvurduğu ortaya çıktı 
</HEADLINE>
<TEXT>

     Ünlü aktör Bruce Willis'in olası Irak operasyonunda orduda yer almak için gönüllü olduğu, ancak aktörün isteğinin yaş haddinden dolayı reddedildiği belirtildi. 
     Internetteki ''peoplenews'' ve ''empireonline'' sitelerinde yer alan haberlere göre, ''Zor Ölüm-Die Hard'' serisinde defalarca kahramanlık gösterilerinde bulunan Willis, bu hünerini savaş meydanında da göstermek istedi. 
     Orduda görev almak için istekte bulunan 47 yaşındaki oyuncunun bu talebi, yaş engeline takıldı. Bu isteğini ABD Başkanı George W. Bush'a da telefon aracılığıyla ileten Willis'in hevesi kursağında kaldı. Willis'in, kabul edilme yaş sınırını 13 yıl aştığı için orduya alınmadığı ifade edildi. 
     Bruce Willis'e, bunun yerine hükümet tarafından çocuklara yönelik olarak düzenlenen kampanyaya destek vermesi önerildi. 
     Hollywood'da Madonna, George Clooney, Brad Pitt gibi yıldızlar savaş karşıtı görüşleriyle dikkati çekerken Bruce Willis, Sylvester Stallone, Arnold Schwarzenegger gibi oyuncular da Cumhuriyetçiler ve Başkan Bush'a destek veriyor. 
     





</TEXT>
</DOC>
