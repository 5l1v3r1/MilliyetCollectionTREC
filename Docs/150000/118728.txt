<DOC>
<DOCNO> 118728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/dunya/dun01a.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatil günlerini bile düşünmüşler 
</HEADLINE>
<TEXT>

Kıbrıs birleşirse Rumlar Türklerin, Türkler de Rumların dini bayramlarında tatil yapacak 
     YORGO KIRBAKİ Atina 

     Yunan basınına tamamı sızdırılan BM’nin 153 sayfalık Kıbrıs planı, Türklerle Rumlar arasındaki ilişkileri ince ayrıntılara kadar düzenleyen ilginç hususlar içeriyor. Birleşik Kıbrıs’ın resmi tatil günleri de buna dahil. 
     Plana göre, Kıbrıs’ta resmi tatil enflasyonu olacak. Tüm Kıbrıs’ta geçerli resmi tatil günleri şunlar Ramazan ve Kurban bayramlarının birinci günleri, Hz. Muhammed’in doğum günü, Noel ve Paskalya bayramları, Paskalya’nın iki gün öncesindeki "Büyük Cuma", Yılbaşı ve 1 Mayıs. 
     Plandaki diğer bazı hususlar ise şöyle sıralanıyor 
     
     Bakanlık paylaşımı 
     Plan, Rumların veya Türklerin merkezi hükümetin Dışişleri ve AB bakanlıklarını aynı anda alamayacakları şart koşuyor. Merkezi devletin hükümeti olan 4 Rum ile 2 Türk’ten oluşacak başkanlık konseyinde, emniyet sübabı olarak kararlarda en az bir Türk’ün de oyu gerekiyor. 
     
     30 Mart’ta oylama 
     Planda tarafların müzakereleri tamamlamaları için kendilerine tanınan süre 28 Şubat 2003 olarak gösterildi. Anlaşmanın her iki kesimde referanduma götürülmesi için ise 30 Mart 2003 tarihi öngörüldü. Referandumlardan birisinde "hayır" sonucu çıkarsa anlaşma geçersiz olacak. 
     
     Temsilde eşitlik 
     Kıbrıs, AB, BM, Türkiye, Yunanistan, İngiltere, ABD, Fransa, Rusya ve Çin’de, Türk ve Rum tarafından eşit sayıda diplomatla temsil edilecek. Bu madde, anlaşmanın yürürlüğe girmesinden en geç üç yıl içinde uygulanacak. 
     
     Vatandaşlık 
     Plana göre, 1960’tan beri Kıbrıs vatandaşı olanlar, Kıbrıs’ta doğup 18 yaşında olan ve en az 7 yıl Kıbrıs’ta ikamet etmiş olanlar, Kıbrıs vatandaşı ile evli olup da en az 2 yıldır Ada’da ikamet edenler ve bunların reşit olmayan çocukları vatandaş olabilecek. 
     



 DÜNYA 













</TEXT>
</DOC>
