<DOC>
<DOCNO> 141820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/soneko20.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürşad Tüzmen'e, Suudi Arabistan'da sıcak ilgi... 
</HEADLINE>
<TEXT>

     Devlet Bakanı Kürşad Tüzmen, komşu ve çevre ülkelere ihracatı geliştirme programı çerçevesinde 5 günlük bir ziyaret için geldiği Suudi Arabistan'da sıcak ilgi gördü. 
     Cidde'de Kral Fahd Bin Abdülaziz ve kardeşi veliaht Prens Abdullah Bin Abdülaziz tarafından kabul edilen, Ticaret Bakanı Usame Bin Fakih ile Petrol Bakanı Ali El Naimi ile görüşen Tüzmen, Suudi iş çevrelerinin de büyük ilgisiyle karşılaştı. 
     Tüzmen'in Kral Fahd ve Prens Abdullah ile görüşmelerinde bölgedeki gelişmeler üzerinde de duruldu ve böyle hassas bir dönemde bölgenin 2 büyük ülkesi arasındaki ilişkilerin geliştirilmesinin önemi vurgulandı. 
     Kral Fahd ve Prens Abdullah Tüzmen'e böyle bir dönemde ilişkileri geliştirmek için kalabalık bir işadamı grubuyla Suudi Arabistan'a gelmesinden duydukları memnuniyeti dile getirdiler. 
     
     TÜRK İŞADAMLARI SUUDİ PAZARINDAN UMUTLU 
     Bakan Tüzmen'in ziyaretine katılan yaklaşık 100 Türk firması temsilcileri iki ülke arasında son yıllarda gerileme gösteren ekonomik ve ticari ilişkilerin aslında büyük bir potansiyel tanıdığına inanıyor. 
     Türk işadamları son siyasal ve ekonomik gelişmelerin geleneksel olarak ABD odaklı bir dış ticaret rejimine sahip olan Suudi Arabistan'ı ticari ilişkilerini çeşitlendirmeye zorlayacağını düşünüyor. 
     11 Eylül'den sonra gelişen atmosferde, ABD ile iş yapan Suudi işadamlarının teknik ve psikolojik güçlüklerle karşılaştığına dikkat çeken kaynaklar, durumdan rahatsız olan önemli miktarda Suudi sermayesinin alternatif yerler aradığını bildiriyor. 
     Daha önce lüks tüketim harcamalarının önemli yer tuttuğu Suudi Arabistan dış ticaretinde nüfusun artmasına ve milli gelirin azalmasına bağlı olarak temel ihtiyaç mallarının karşılanmasının ağırlık kazandığı kaydediliyor. 
     Türk işadamları temel ihtiyaç mallarında Türkiye'nin yakınlığın getirdiği avantajlara sahip olduğuna inanıyor ve Suudi Arabistan'ın petrol, doğalgaz ve altyapı projeleri de Türk inşaat ve müteahhitlik şirketlerinin ilgisini çekiyor. 
     Suudi Arabistan'ın petrol ve petrokimya sektöründe, boru hatları ve rafineri inşaatları da dahil 2 yıl içinde toplam değeri 8 milyar doları aşacak ihaleler açacağı biliniyor. 
     Türk inşaat ve müteahhitlik şirketleri 8 milyar dolarlık bu pastadan Türk firmalarının 1 milyar dolarlık pay almasını gerçekçi bir hedef olarak görüyor. 
     Başta KOBİ'ler olmak üzere Türk firmalarının gıda, tekstil, hafif makine ve donanım gibi pek çok sektörde Suudi pazarından önemli pay alacağı bildiriliyor. 
     





</TEXT>
</DOC>
