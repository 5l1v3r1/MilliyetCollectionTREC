<DOC>
<DOCNO> 127134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/ekonomi/eko06.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Finansal güvence ve bireysel emeklilik.. 
</HEADLINE>
<TEXT>

Paranın güvenli adresi 
     DİDEM GORDON Koç Portföy Yönetimi AŞ Genel Müdürü 

     Bireysel emeklilik sisteminin en önemli katkılarından biri bireylerin gelecekleri hakkında finansal açıdan daha güvende olmalarını sağlayacak olması. Finansal güvence, sanırım sağlık ve mutluluktan sonra aklımızı meşgul eden en önemli konu. Ülkemizin mevcut ekonomik şartları içinde, birikim yapmakta zorlanan, çalışan kesimin doğal olarak gelecek kaygısı büyük. Kaygı derken emeklilik de dahil olmak üzere çalışamayacağınız dönemlerde yaşamınızı devam ettirebileceğinize emin olamamaktan bahsediyorum. 
     
Doğru zamanlama      Bu kaygı, özellikle kişi başına düşen milli gelirin düşük ve sosyal güvenlik sisteminin yetersiz olduğu durumlarda pekişiyor. Problemli bir sosyal güvenlik veya sağlık mekanizmasına sahip ülkelerde kişiler finansal geleceklerini kendi tasarrufları kanalıyla kontrol altına alma gereksinimi duyuyorlar. Tabii ki ülkenin ekonomik şartları ve gelir düzeyi de bireylerin birikimini etkileyen önemli bir etken. Bu açıdan baktığımızda, enflasyonun geliri erittiği bir ortamda zaten sınırlı bir ücretten birikim yapmaya çalışmak zor, hatta imkansız. 
     
Tasarruf miktarı önemli      Öte yandan, birey olarak geleceğimiz için tasarrufa başlamak için ülke ekonomisinin şartlarının değişmesini beklemek ve "en doğru zaman"ı bulmak şeklinde bir yaklaşım da mantıklı değil. 
     Varlıklı insan mutlaka geliri yüksek insan demek değildir. Şöyle ki başlangıç varlıkları aynı olmak kaydıyla 10 milyar liralık gelirinden yılda 500 milyon lira biriktirip yatırım yapan bir kişi yıllık geliri 20 milyar olup bunun hepsini harcayan bir kişiden daha varlıklıdır. Ek olarak, 25 yaşında tasarrufa başlayarak yatırım yapan bir kişi 40 yaşında bu sürece yeni başlayan eş gelirli bir kişiden finansal güvence açısından daha avantajlı bir konumdadır. Birikim için hiçbir zaman geç değildir, "en doğru" zaman "en erken" zamandır. 
     
Kazanç birikimle başlar      1996 yılında yapılan "Helping America Save for the Future", yani "Amerika’ya Geleceği İçin Tasarrufa Yardım" konulu konferansta Senatör J. Robert Kerrey açılış konuşmasında bireysel yatırım planlarının öneminden bahsederken şöyle diyor "Biriktirdiğiniz bir peni kazandığınız bir peniden çok daha değerli olabilir." 
     Bunun altındaki mantık gayet açıktır birikimler yatırıma dönüştüğünde anapara ve bu paranın getirisi olarak büyürler. Zaman, anapara ve biriken getirilerin de getiri kazanmasıyla, yani bileşik getiriyle, yararınıza işler. Kerrey’nin konuşması, Amerika için yeni bir "Bireysel Yatırım Planı" önerisiyle son buluyor. 
     Birikimlerimizi düzenli olarak yatırıma dönüştürerek getiri elde edebildiğimiz zaman, ilerideki mali durumumuzu kontrol altına almaya başlayacağız. 2003 yılında ülkemizde başlayacak olan bireysel emeklilik sistemi bireyleri "finansal güvence"ye bir adım daha yaklaştırabilir. En azından, başlangıç olarak yatırım alışkanlıklarımıza "düzenli yatırım yapma" ve "uzun vadeli düşünme" gibi iki önemli değişim getirebilir. Bunlar, aslında iyi yatırım yapmanın ana kurallarındandır. Bu değişimi başlatacak olan yeni yılınızı kutlarım. 
     
     1 peni 1 100 ABD dolarıdır 


 EKONOMİ 






















</TEXT>
</DOC>
