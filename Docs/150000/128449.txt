<DOC>
<DOCNO> 128449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/spor/spo02.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
OKTAY BİTTİ 
</HEADLINE>
<TEXT>

Fenerbahçe’de Lorant döneminde kadro dışı bırakılan Oktay’ın takımda kalma umutları sona erdi. Futbol Şube Sorumlusu Sadettin Saran golcü oyuncudan kendisine kulüp bulmasını istedi 
     İpler koptu 
     FENERBAHÇE Teknik Direktörü Oğuz Çetin ikinci yarı hazırlıkları öncesi problemli oyuncuların durumlarını netleştirmeye başladı. Çetin, Lorant döneminde kadro dışı kalan ve takıma dönme umutları taşıyan Oktay ile bağları tamamen kopardı. Futbol Şube Sorumlusu Sadettin Saran dün golcü oyuncuyu arayarak kendisine kulüp bulmasını istedi. Saran Denizlispor, Samsunspor ve Ankaragücü’nün talip olduğu Oktay’a her türlü kolaylığın sağlanacağını açıkladı. 
     
Emrah atağı      YÖNETİM, Teknik Direktör Oğuz Çetin isteği üzerine Kocaelisporlu Emrah’ın peşine düştü. Sağ kanatta oynayan genç futbolcu için Körfez ekibi ile temasa geçilirken, ilk görüşmelerden olumlu sonuç çıktığı kaydedildi. Emrah’ın transfere yeşil ışık yaktığı, maddi sıkıntı içindeki Kocaelispor’un da bu oyuncuyu vermeye hazır olduğu öğrenildi. 
     
Cobanas gündemdeSarı - Lacivertli takımda rota Grasshopper takımının İspanyol asıllı oyuncusuna döndü 
     TRANSFER arayışlarındaki Fenerbahçe’nin İsviçre’nin Grasshopper takımında forma giyen Ricardo Cobanas’ı mercek altına aldığı bildirildi. 1.72 boyunda ve 68 kilo ağırlığındaki İspanyol asıllı futbolcunun orta sahada görev yaptığı öğrenildi. Juventus’un alt yapısında yetişen 1979 doğumlu oyuncu agresif ve savaşcı futboluyla tanınıyor. 
     FENERBAHÇE, Washington konusunda Amerika’dan gelen olumlu haberlere sevindi. Doktorlar Brezilyalı futbolcunun tam anlamıyla spor yapmasına engel olmadığını ancak aktif spor konusunda risk bulunduğunu, kesin kararı bugün vereceklerini bildirdiler. Washington’un özel madde nedeniyle sözleşmesinin 6 aydan önce fesh edilemeyeceği de öğrenildi. 
     
Serhat’a tedavi      SARI - Lacivertli takımın genç yıldızı Serhat’ın sakatlığı nedeniyle 1 hafta antrenman yapamayacağı açıklandı. Acıbadem Carousel Hastanesi’nde dün Prof.Dr.Ömer Taşer’e muayene olan golcü oyuncunun sol diz tendon bölgesine enjeksiyon yapıldığı belirtildi. Taşer, "Tendonun yapışma yeri sürtünmeye bağlı tahriş olmuş ve içi su dolu kesecikler meydana gelmiş" dedi. 
     SERHAT’IN bir hafta dinleneceğini ifade eden Ömer Taşer, "Kendisi bir hafta sonra özel çalışmalara başlayacak. Amacımız Serhat’ı 2 Şubat’ta yapılacak Beşiktaş maçına yetiştirmek" diye konuştu. Artroskopi olmaktan kurtulan genç yıldızın tedbir olarak hazırlık maçlarında görev almayacağı, kamp boyunca hafif çalışmalarla ligin başına hazırlanacağı ifade edildi. 
     
Fener’den topbaşı      2002 yılında taraftarlarını büyük hayal kırıklığına uğratan Fenerbahçe, ikinci yarı hazırlıklarına bugün başlayacak. Sarı - Lacivertli futbolcular saat 12.00’de Samandıra Tesisleri’nde toplanarak Teknik Direktör Oğuz Çetin yönetiminde ilk çalışmalarını yapacaklar. 
     ANTRENMANA gelmeyen oyunculara ise büyük para cezası verileceği öğrenildi. Oğuz Çetin, "Kim olursa olsun mazeret kabul etmiyorum. Eğer gelmiyorsa cezaya katlanır" dedi. Bu arada Arjantin’de bulunan Ortega’nın 9 Ocak’ta Antalya kampına katılacağı ifade edildi. 
     
Rüştü düzelmedi      SAKATLIĞI nedeniyle uzun süredir forma giymeyen Rüştü’nün en az iki hafta daha takımla birlikte çalışamayacağı açıklandı. Milli kaleci için özel çalışma programı hazırlanacağı, büyük bir olasılıkla hazırlık maçlarında da görev alamayacağı bildirildi. 
     KULÜP doktoru İsmail Başöz ise Mirkoviç’in tamamen düzeldiğini ve ikinci dönem hazırlıklarına katılacağını söyledi. Tecrübeli futbolcu, "Artık tamamen iyileştim. Şimdi Oğuz Çetin’den formayı almak için büyük uğraş vereceğim" diye konuştu. 
     
KUTSAL 10 NUMARAJujuy eyaletinin tümünde 10 numaralı formayı giymek yasak. Müzesindeki Fenerbahçe forması da, 23 numara olduğu için ön yüzüyle sergileniyor, yani numarası gizleniyor 
     Ortega Cumhuriyeti - 2 
Mehmet Çiftçi 

     Ledesma’nın "derme - çatma" stadında ve 41 derece sıcaklıkta, beynimizde adeta boza pişiyor, bekliyorduk. Ortega ortada yoktu. Maçın 16.00’da başlaması gerekiyordu, ama saat 17.00’yi geçmişti. Rehberim Crespo’ya nedenini sorup, yanıtı aldığımda, Ortega’nın büyüklüğünü bir kez daha anladım "Çevre köylerden gelen Ariel fanatikleri telefon açıp, yolda olduklarını bildirdiler. Ortega, onlar stada gelmeden asla sahaya çıkmaz." İşin ilginç olan bir başka yanı da, güneş altında bekleyen binlerce seyirciden çıt çıkmıyordu. Ne bir protesto, ne bir sızlanma. 
     Ve köylülerin stada gelişiyle, iki saatlik gecikmenin ardından "Büyük Reis", tarlayı andıran sahaya ayak bastı. Yüzlerce çocuk kendisine eşlik ediyor, inanılmaz bir duygusal fırtına esiyordu. Ortega da çok mutluydu. Gülüyor yüzünde pek rastlayamazsınız , şakalaşıyordu. Kameralara poz verirken, beni yanında istedikten sonra eyalette, şöhretim daha da arttı. Öyle ki, Salta havalimanından Buenos Aires’e uçarken, polisler, görevliler hediye veriyorlar, benimle fotoğraf çektiriyorlar ve aralarında fısıldaşıyorlardı "İşte, Ortega’nın Türk gazeteci arkadaşı." 
     
     Mütevazı müze 
     Karşılaşmadan sonra randevumu beklerken, beni Ortega müzesine götürdüler. Mütevazı bir salonda kupalar, fotoğraflar ve sadece River Plate ile Fenerbahçe formaları vardı. Ortega fanatikleri, Ariel’in oynadığı Valencia, Sampdoria ve Parma’nın formalarını müzeye astırmamışlardı. Çünkü bu takımlar Ortega’nın değerini anlayamamışlardı. Bir de, River Plate formasının 10 numaralı arka kısmı ziyaretçilere sergilenirken, Fenerbahçe formasının ön yüzü görülebiliyordu. Müze müdürü nedenini açıkladı "Bizim için 10 numara kutsaldır. Ama Fenerbahçe’de 10 numarayı Ariel’e vermediniz. Bu nedenle arkasını asmadık. Böylece numarayı sakladık. Sen Fenerbahçe başkanına söyle, 10 numarayı Ortega’ya versin. Hem onun, hem de bizim için bu çok önemli." 
     Sonra kısa bir araştırma yaptığımda, 10 numarının önemini bir kez daha anladım. Jujuy eyaletinde 10 numara giymek yasaktı. Mahalli liglerden, 2 ve 3. liglere kadar kimse 10 numarayı kullanmıyordu. Çünkü o numara Ortega’nındı. 
     Aslında Jujuy eyaletiyle Ledesma halkının arası hiç de iyi değil. Bunun sorumlusu da Ortega’ydı. Fenerbahçeli futbolcu, kasabasında artık yetişip, serpildikten sonra hocaları ve akrabaları kendisini Jujuy eyaletine götürmüşler. Ama Jujuy’daki teknik adamlar, Ortega’yı beğenmemiş, "Bundan futbolcu olmaz" demişler. İşte bu sözler Jujuy - Ledesma ilişkisini tamamen bitirmiş. Halklar bile birbirini sevmiyor. Yıldız futbolcu da, o günleri unutamadığından olsa gerek, şimdi Ledesma’da bir futbol akademisi kurmak için kolları sıvamış, hatta inşaatı bile başlatmış. 
     
     Kazık mı yedim 
     Ledesma turum bitmiş, Ortega ile olan randevumun saatini beklemeye koyulmuştum. Saat 13.00 civarında moralimi bozan ve "Acaba kazık mı yedim " düşüncesini aklıma sokan açıklamayı duydum. Ortega, Ledesma’dan ayrılmıştı. Moralim sıfıra inmiş, kara kara düşünürken, otelin önüne özel bir araba geldi. Rehber, "Ariel çok acil Jujuy’a gitmek zorunda kaldı. Senden özür diliyor. Ama orada bekliyor, seni hemen yanına götüreceğim" dediğinde, içimi saran sevinci anlatamam. Sözünü tutmuştu. Bir saatlik yolculuk sonrası Jujuy’a vardığımda, beni bekliyordu. "Herşeyi açık açık anlatacağım" dedi ve anlattı. 
     Onbinlerce kilometre uzaklıkta geçirdiğim üç gün, gerek iklimi, gerek ekonomik kriz nedeniyle yaşanan gariplikleriyle beni yormuştu. Ama Buenos Aires’te dönüş uçağımı beklerken, yaşadıklarım yeniden gözlerimin önünden geçti. Ortega’nın Arjantin için neyi ifade ettiğini bir kez daha anlamıştım. O ülkesinde gerçekten bir ilahtı. 
     
Turizm elçisi gibi      ORTEGA’NIN fakir çocuklar için düzenlediği karşılaşmayı 100’den fazla Arjantinli medya mensubu da izledi. Medya, Ortega’nın takımla birlikte fotoğrafını almak isterken, yıldız oyuncu bana seslendi "El Turco, haydi gel, birlikte poz verelim." Bir kez daha utanmış, ama yanına gitmekten kendimi alamamıştım. Ertesi gün televizyon ve gazetelerde "Türkiye ve Fenerbahçe"den başka bir yorum görülmüyordu. Arjantin basını, Ortega’yı adım adım izliyor, o da belki milyonlarca dolara yapılmayacak bir propaganda ile Türkiye’yi tanıtıyordu. Hatta Arjantin, çoktan Fenerbahçeli olmuştu bile. 
     
Ledesma Fenerbahçe      LEDESMA’DAN ayrılmanın zamanı gelmişti. Kentin ileri gelenleri - ki, çoğu Ortega’nın akrabasıydı - bana ilginç bir öneride bulundular "Ledesma Mahalli Ligi’nde tescil edilecek bir Fenerbahçe takımı kuralım." Ve eklediler "Bir Türk gazeteci olarak sen aracı ol, Ledesma Fenerbahçe, ligde mücadele etsin. Hem Arjantin, hem Türkiye, hem de Ariel böylece kalpten bir kez daha bağlansın." Öneri onlardan, iletmek bizden. 
     



 SPOR 
























</TEXT>
</DOC>
