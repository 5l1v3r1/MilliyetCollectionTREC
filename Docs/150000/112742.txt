<DOC>
<DOCNO> 112742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/son/sontur07.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kan davası 4 can aldı... 
</HEADLINE>
<TEXT>

     Çorum'da, kan davası yüzünden yolu kesilen bir traktördeki aynı aileden 4 kişi yaylım ateşine tutularak öldürüldü, 4 kişi ağır yaralandı. 
     Alınan bilgiye göre, Bölükbaşı ailesiyle arazi sulaması yüzünden çıkan kavgada daha önce babalarını kaybeden Hasan ve Hüseyin Eker ile amcalarının oğlu Zekeriya Eker, Çorum merkeze bağlı Karapürçek Köyü'nde oturan ve traktörle Celilkırı bölgesindeki tarlalarından dönen Abdullah ve Mehmet Bölükbaşı kardeşlere, pusu kurdular. 
     Traktörün önüne çıkarak aracı durdurmak isteyen Eker kardeşler, traktör sürücüsü Serdar Bölükbaşı'nın kaçmak istemesi üzerine aracın tekerleğine ateş ettiler. Tekerleği patlayan traktör, şarampole devrilirken, ellerinde otomatik tüfek ve tabancalar bulunan Eker kardeşler, Bölükbaşı ailesini yaylım ateşine tuttu. 
     Olayda, traktörde bulunan sürücü Serdar 24 , babası Mehmet 48 , amcası Abdullah 38 ve amcasının oğlu Sedat Bölükbaşı 14 öldü. Traktörün römorkunda bulunan Emine, Beyhan ve Selver Bölükbaşı ile Nermin Partici ise ağır yaralandı. 
     Yaralılar, Çorum Devlet Hastanesi'ne kaldırılarak ameliyata alındı. Olaydan Beyhan Bölükbaşı'nın vücudunu siper ederek korumaya çalıştığı 7 yaşındaki kızı Kıymet Bölükbaşı yara almadan kurtuldu. 
     Çorum Valisi Atıl Üzelgün, saldırının planlı yapıldığını belirterek, Hasan Eker ve amcasının oğlu Zekeriya Eker'in jandarmaya teslim olduğunu, diğer sanık Hüseyin Eker'in yakalanmasına çalışıldığını söyledi. 
     Bölükbaşı ve Eker aileleri arasında 1998 yılı Eylül ayında arazi sulaması anlaşmazlığı sonucu Abdullah ve Mehmet Bölükbaşı kardeşler, Hasan, Hüseyin ve Adem Eker'i tabanca ile öldürmüşlerdi. Çorum cezaevine konulan Abdullah ve Mehmet Bölükbaşı kardeşler, Şartla Salıverilmeye ilişkin Yasa'dan yararlanmış ve Abdullah Bölükbaşı 6 ay önce, kardeşi Mehmet Bölükbaşı ise 1 hafta önce cezaevinden çıkmıştı. 
     





</TEXT>
</DOC>
