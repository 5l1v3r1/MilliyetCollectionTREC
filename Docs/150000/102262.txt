<DOC>
<DOCNO> 102262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sonspo06.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım kadrosu açıklandı... 
</HEADLINE>
<TEXT>

     12. Avrupa Şampiyonası Eleme Grubu maçlarına hazırlanan dünya üçüncüsü A Milli Futbol Takımı'nın, 21 Ağustos Çarşamba günü Trabzon'da Gürcistan ile yapacağı özel maçın aday kadrosu açıklandı. 
     Milli Takımlar Teknik Direktörü Şenol Güneş tarafından açıklanan 26 kişilik kadroya, yeni bir isim dahil edilmezken, 17. Dünya Kupası kadrosundaki isimler çağrıldı. Kupa öncesinde kadrodan çıkartılmasının ardından bu duruma tepki gösterip Almanya'ya dönen Real Sociedadlı Tayfun Korkut ise, Gürcistan maçının aday kadrosuna davet edilmedi. 
     Gürcistan ile Trabzon Hüseyin Avni Aker Stadı'nda yapılacak ve saat 20.30'da başlayacak maç için belirlenen A Milli Takım aday kadrosu şöyle 
     Bülent Korkmaz, Arif Erdem, Ergün Penbe, Hasan Şaş, Emre Aşık, Ümit Davala, Cihan Haspolatlı Galatasaray , Rüştü Reçber, Abdullah Ercan, Fatih Akyel, Ümit Özat, Serhat Akın Fenerbahçe , Tayfur Havutçu, İlhan Mansız Beşiktaş , Zafer Özgültekin Ankaragücü , Ömer Çatkıç Gaziantepspor , Metin Aktaş Trabzonspor , Hakan Şükür boşta , Tugay Kerimoğlu, Hakan Ünsal Blakcburn Rovers , Alpay Özalan Aston Villa , Okan Buruk, Emre Belözoğlu FC Inter , Nihat Kahveci Real Sociedad , Yıldıray Baştürk TSV Bayer 04 Leverkusen , Mustafa İzzet Leicester City . 
     
     PROGRAM 

     12. Avrupa Şampiyonası Eleme Grubu maçlarına hazırlanan A Milli Futbol Takımı, Gürcistan ile yapacağı özel maç için 19 Ağustos Pazartesi günü saat 13.00'den itibaren İstanbul Polat Renaissance Oteli'nde kampa girecek. 
     Milliler aynı gün saat 19.00'da Galatasaray'ın Florya Metin Oktay Tesisleri'nde ilk çalışmasını yapacak. Milli Takımlar Teknik Direktörü Güneş, pazartesi günü kamp yapılan otelde saat 12.00'de basın toplantısı düzenleyecek. 
     20 Ağustos Salı günü saat 10.00'da özel uçakla Ankara'ya gidecek olan milliler, Anıtkabir'i ziyaretin ardından, saat 14.00'de Trabzon'a hareket edecek. Ay-yıldızlı ekip, Hüseyin Avni Aker Stadı'nda saat 19.30'da yapılacak antrenmanla hazırlıklarını tamamlayacak. 
     21 Ağustos Çarşamba günü saat 20.30'da Gürcistan ile karşılaşacak olan milliler, karşılaşmanın ardından İstanbul'a dönecek. 
     
</TEXT>
</DOC>
