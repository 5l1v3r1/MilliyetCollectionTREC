<DOC>
<DOCNO> 144851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sontur16.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Artık devletin malı deniz değildir 
</HEADLINE>
<TEXT>

     Maliye Bakanı Kemal Unakıtan, 149 milyar dolar borç stoku devraldıklarını belirterek, ''Artık devletin malı deniz değildir'' dedi. 
     Unakıtan, 2003 Bütçesi'ni sunuşunda, bütçelerin geleceğe ilişkin öngörüleri içerdiğini belirterek, hazırlanan dönemin ekonomik ve sosyal şartlarının, ülkenin içinde bulunduğu konjonktürün ve geleceğe ilişkin beklentilerin de izlerini taşıdığını söyledi. 
     Dünyanın ve Türkiye'nin içinde bulunduğu şartlara ilişkin veriler aktaran Unakıtan, ''Bilinmelidir ki, kamu dengesi kadar ödemeler dengesi de önemlidir. Ülkemizin 70 cente muhtaç olduğu günler unutulmamalıdır'' dedi. 
     İhracatta sürekli ve kalıcı artış sağlanmasının Hükümet'in öncelikli hedefleri arasında olduğunu anlatan Unakıtan, enflasyonu tek haneli rakamlara indirmek ve bunu kalıcı kılmanın da bir diğer hedef olduğunu kaydetti. 
     ''Bütçe açığının ekonominin taşıyamayacağı boyuta gelmesi ülkeyi krize sokar. İşte bizde de yaşanan bu olmuştur'' diyen Unakıtan, AB kriterlerine göre kamu kesimi açığının GSYİH'nın yüzde 3'ünü aşmaması gerektiğini, Türkiye'nin kamu kesimi açıklarının GSMH'ya oranının 1975 yılından bu yana yüzde 3'ün altına inmediğini kaydetti. 
     Bakan Unakıtan, açıkların kapatılması için devletin borçlanma yoluna gittiğini belirterek, ''2003 yılı Şubat ayı itibarıyla iç borç stoku 159.4 katrilyon liradır. Konsolide bütçenin bir de dış borçları vardır'' dedi. Dış borçların da Şubat 2003 itibarı ile 57.9 milyar dolar olduğunu anlatan Unakıtan, şöyle konuştu 
     ''Böylece, 1980 yılında 16.4 milyar dolar olan konsolide bütçe iç ve dış borçları toplamı 1990 yılında 43.2 milyar dolara, 2000 yılında 94.8 milyar dolara, 2001 yılında 123.6 milyar dolara ve 2002 yılı sonunda da 148.5 milyar dolara kadar tırmanmıştır. GSMH'ya oranı da 1980'de yüzde 24 iken 2002 yılında yüzde 82.3 olmuştur.'' 
     
     BORÇ STOKU 
     Bakan Unakıtan, Türkiye'nin uzun süredir yüksek enflasyon, büyük bir kamu borç stoku, istikrarsız büyüme, dengesiz gelir dağılımı ve yüksek işsizlik gibi sorunlarla karşı karşıya olduğunu dile getirdi. 
     Unakıtan, ''Hükümetimiz 2002 yılı sonu itibarıyla sadece konsolide bütçe olarak 92 milyar doları iç borç ve 57 milyar doları da dış borç olmak üzere toplam 149 milyar dolar tutarında borç stoku devralmıştır. 2003 yılında konsolide konsolide bütçeden ödenecek faiz tutarı ise 37 milyar dolardır'' dedi. 
     
     2003 BÜTÇESİNİN HEDEFLERİ 
     Maliye Bakanı Kemal Unakıtan, 2003 yılında enflasyonu tek haneli rakama indirmek, kamu borç stokunu düşürmek, yüksek ve istikrarlı bir büyümü performansına ulaşmak için uygulanan ekonomik programın aksayan ve yetersiz bölümlerini dikkate alarak, toplumun desteğini alacak yeni bir ekonomik program uygulayacağını söyledi. 
     Unakıtan'ın verdiği bilgiye göre, 2003 yılında hedeflenen makroekonomik büyüklükler şöyle 
     ''GSMH 354.6 katrilyon lira, büyüme oranı yüzde 5, GSMH deflatörü yüzde 24.4. 
     Yıl sonu TEFE yüzde 17.4, TÜFE yüzde 20. 
     İhracat 39.4 milyar dolar, ithalat ise 55.6 milyar dolar.'' 2003 Mali Yılı Konsolide Bütçesi'nde ise giderler 145.9 katrilyon lira, faiz dışı giderler 80.5 katrilyon lira, gelirler 100.8 katrilyon lira ve bütçe açığı da 45.2 katrilyon lira olarak belirlendi. 
     
     GİDERLER VE GELİRLER 
     2003 konsolide bütçesinde personel giderleri 29.5 katrilyon lira, diğer cari giderler 9.3 katrilyon lira, yatırım giderleri 8 katrilyon lira, transfer giderleri 99.1 katrilyon lira olarak yer alıyor. 
     Transfer giderleri için de borç faizi ödemelerine 65.5 katrilyon lira, KİT'lere 1.9 katrilyon lira, vergi iadelerine 6.8 katrilyon lira, sosyal güvenlik kurumlarına 14.9 katrilyon lira ve tarımsal destekleme ödemelerine de 2.5 katrilyon lira ayrıldı. 
     Bütçe gelirleri içinde vergi gelirleri 86 katrilyon lira, vergi dışı normal gelirler 10.3 katrilyon lira, özel gelir ve fonlar 4.1 katrilyon lira, katma bütçe gelirleri ise 425 trilyon lira olarak öngörüldü. 
     
     ''PROGRAM HEDEFİNE ULAŞILMIŞTIR'' 
     Bakan Unakıtan, konsolide bütçe giderlerinin GSMH'ya oranının yüzde 41.2, faiz dışı giderlerin oranının yüzde 22.7, faiz ödemelerinin oranının yüzde 18.5 ve vergi gelirlerinin oranının ise yüzde 24.2 olduğunu belirterek, ''Bütçe açığının GSMH'ya oranı da yüzde 12.7'dir'' dedi. 
     Bütçede öngörülen 145 katrilyon 949 trilyon liralık ödeneğin 145 katrilyon 169 trilyon lirasının harcamaya dönüşeceğinin tahmin edildiğini anlatan Unakıtan, şöyle konuştu 
     ''Bu bazda bakıldığında, bu oranlar bütçe giderlerinde yüzde 40.9, faiz dışı giderlerde yüzde 22.5 ve bütçe açığında yüzde 12.5 olmaktadır. 
     2003 yılında ulaşılması öngörülen faiz dışı fazla 20 katrilyon 283 trilyon liradır. Bu tutar GSMH'nın yüzde 5.7'sine tekabül etmektedir. Harcama bazlı konsolide bütçe faiz dışı fazla tutarı 21 katrilyon 63 milyar liraya, GSMH'ya oranı da yüzde 5.9'a ulaşmaktadır. Konsolide bütçe dışındaki kamu kesimi de dahil edildiğinde, faiz dışı fazlanın GSMH'ya oranı yüzde 6.5 olmaktadır. Böylece program hedefine ulaşılmıştır.'' 
     
     ''SAVAŞ DURUMUNUN ETKİLERİNİ KONTROL...'' 
     Bakan Unakıtan, Türkiye'nin çevresindeki savaş ortamında, kararlılıkla uygulanan maliye politikalarının daha da güçlendirilerek sürdürüleceğini belirterek, ''Yürütmekte olduğumuz program, bölgemizdeki savaş durumunun ekonomi üzerindeki etkilerini kontrol altına alacak güçtedir'' diye konuştu. Unakıtan, şunları kaydetti 
     ''Artık devletin malı deniz değildir. Ülkemizin içinde bulunduğu şartlar altında sürdürülebilir bir kamu maliyesi için dikkate değer bir faiz dışı fazla sağlamak gerekmekte, bunun yolu da tasarruf tedbirlerinin ve gelirlerin artırılmasından geçmektedir. 
     Harcama ve gelir politikası belirlenirken, toplumun her kesiminin gelir düzeyine uygun fedakarlıklar yapmasına özellikle dikkat edilmiştir.'' 
     
     YAPISAL REFORMLAR 
     Maliye Bakanı Kemal Unakıtan, Acil Eylem Planı kapsamında, kamu kurumlarındaki yeniden yapılanma, devlet yönetiminde şeffaflık, yerel yönetimlerin güçlendirilmesi, bürokrasinin hızlı çalışması, kamu personel reformu ve kamu harcamalarında mali disiplin gerçekleştirileceğini vergi, vatandaşlık ve sosyal güvenlik numaralarının birleştirileceğini kaydetti. 
     Kamuda performans odaklı denetim sistemine geçileceğini, Sayıştay denetiminin güçlendirileceğini ve kapsamının genişletileceğini anlatan Unakıtan, hizmet kalitesinin de artırılacağını söyledi. 
     Unakıtan, vergi tabanının genişletileceğini ve kayıtdışılıkla mücadele çalışması kapsamında belirli tutarın üzerindeki işlemlerin bankacılık sistemi aracılığıyla yapılmasının zorunlu tutulacağını da belirterek, ''Vergi affına ilişkin düzenlemelerin zorlaştırılmasına yönelik Anayasa değişikliği çok kısa süre içerisinde Yüce Meclis'e sunulacaktır'' dedi. 
     Bakan Unakıtan, Meclis lojmanlarının tapu işlemlerinin birkaç gün içinde sonuçlandırılacağını da belirterek, ''Bu lojmanların Emek İnşaat aracılığıyla satışının en uygun çözüm olduğu sonucuna varılmış ve Bütçe Kanunu Tasarısı'na da bu yönde hüküm konulmuştur'' dedi. 
     





</TEXT>
</DOC>
