<DOC>
<DOCNO> 137172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sontur32.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Stratejimiz yanlış olsaydı Irak'ta savaş başlamış olacaktı 
</HEADLINE>
<TEXT>

     Samsun'daki AK Parti İl Danışma Kurulu Toplantısı'na telefonla katılan Genel Başkan Recep Tayyip Erdoğan, ''Bizim bu zamana kadar takip ettiğimiz strateji yanlış olsaydı, Irak'ta savaş başlamış ve bitmiş olacaktı'' dedi. 
     AK Parti Samsun İl Başkanlığı'nca düzenlenen ''3. İl Danışma Kurultayı Toplantısı''na telefonla katılan Erdoğan, ABD'nin olası Irak operasyonu hakkında görüşlerini anlattı. 
     Erdoğan, olası Irak operasyonunda Türkiye'nin, zarar görmemesi için gerekli tedbirleri alması gerektiğini belirterek, son yılların en büyük dış politika ve siyasi gelişmelerinin partileri tarafından yapıldığını kaydetti. Türkiye'nin çok hassas bir dönemden geçtiğini ifade eden Erdoğan, konuşmasını şöyle sürdürdü 
     ''Şu an, burada değinmek istediğim en önemli konu Irak konusudur. Bu konudaki gelişmelerde partimizin ve Hükümetimizin üzerinde birçok spekülasyonlar yapıldığını hep birlikte takip ediyoruz. Şunu belirtmek istiyorum bizim bu zamana kadar takip ettiğimiz strateji yanlış olsaydı, Irak'ta savaş başlamış ve bitmiş olacaktı. Irak konusunun barışla noktalanması için gayret içindeyiz.'' Erdoğan, Türkiye'nin bu savaşın içinde olmadığını belirterek, ''Şu anda tedbirle ilgili adımlar atılmıştır. Komşumuzda bir yangın vardır. Bu şöyle veya böyle bize sıçrayabilir, eğer savaş olursa da muhakkak sıçrayacaktır'' diye konuştu. 
     Daha sonra, toplantıya katılan AK Parti Samsun milletvekilleri ile il ve ilçe başkanları, Türkiye ve Samsun'un gündemindeki konularda görüşlerini bildirerek, çalışmalar hakkında bilgi verdiler. 
     Toplantıda, AK Parti İlçe Başkanları'na da birer plaket verildi. 
     





</TEXT>
</DOC>
