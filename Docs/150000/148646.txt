<DOC>
<DOCNO> 148646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sonspo22.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail eleme maçlarını Antalya'da oynayacak 
</HEADLINE>
<TEXT>

     İsrail'in, 12. Avrupa Futbol Şampiyonası Eleme Grubu'nda, sahasında yapması gereken 2 maçı güvenlik nedeniyle Antalya'da oynayacağı bildirildi. 
     Antalya Valisi Alaaddin Yüksel, UEFA'nın geçen hafta verdiği karar üzerine Futbol Federasyonu Başkanı Haluk Ulusoy ile görüştüğünü ve İsrail'in maçlarının Antalya'da yapılmasını sağladığını bildirdi. 
     Vali Yüksel, şunları söyledi 
     ''UEFA, geçen hafta bir karar alarak İsrail'in Avrupa Futbol Şampiyonası Eleme Grubu maçlarının Türkiye'de oynanmasına karar verdi. Bunun üzerine ben de federasyon başkanı Haluk Ulusoy'u arayarak İsrail'in maçlarının Antalya'da oynanmasını istedim. Sayın Ulusoy, bu teklifimizi hemen kabul etti. Bu karar, Antalya'nın ve Türkiye'nin ne kadar güvenli olduğunun kanıtıdır. Böylesine kritik bir dönemde alınan kararın, turizmimiz açısından da çok olumlu olacağına inanıyorum. Çünkü bütün dünya, bu maçları canlı olarak televizyonlardan izleyerek Türkiye'nin ve özellikle Antalya'nın ne kadar huzurlu ve güvenli bir yer olduğunu anlayacak.'' Buna göre İsrail A ve Ümit Milli Takımları, 6 ve 7 Haziran'da Slovenya ile 9 Haziran'da Malta ile yapacağı maçları Antalya Atatürk Stadı'nda oynayacak. 
     





</TEXT>
</DOC>
