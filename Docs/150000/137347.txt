<DOC>
<DOCNO> 137347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sonspo24.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TSYD Genel Başkanı Camiayı sarsacak davranışı takip ederiz 
</HEADLINE>
<TEXT>

     Fenerbahçe Kulübü Başkanı Aziz Yıldırım'ın, Gaziantepspor maçı öncesi yaptığı ve medya üyelerini de töhmet altında bırakan konuşmasının yankıları sürerken, Türkiye Spor Yazarları Derneği TSYD Genel Başkanı Onur Belge, camiayı yıpratacak her türlü davranışı ciddi şekilde takip etme prensibinde olduklarını bildirdi. 
     Onur Belge, yaptığı yazılı açıklamada, 15 Şubat'ta oynanan Fenerbahçe-Gaziantepspor maçından önce Lig TV'ye konuşan ve ''Benden 2 bin dolar borç alıp medyada aleyhimde konuşanlar var'' beyanında da bulunan Aziz Yıldırım ile görüştüğünü kaydederek, ''Kendisi, hiçbir spor yazarını hedef almadığını, sözlerinin kongre üyelerinden birini kapsadığını söyledi'' dedi. 
     Yıldırım'ın, ''spor yazarlarıyla bir sorunu olmadığını, eleştirilere saygı duyduğunu, ancak haddini aşan ve saldırı niteliğine dönüşen haberlere tepki gösterdiğini'' kendisine ilettiğini anlatan Onur Belge, şu görüşlere yer verdi 
     ''Türk spor yazarlarının saygınlığını ve dürüstlüğünü görev edinmiş olan TSYD, meslektaşları adına, camiasını yıpratacak her türlü davranışı ciddi şekilde takip etme prensibindedir. Kimse tırnaklarımızla oluşturduğumuz mesleğimizi küçük düşürmeye çalışamaz. Eğer meslek dışına çıkan meslektaşlarımız varsa bunları bulur, gereğini yaparız. Ama iddia sahiplerinin de kulaktan duyma laflar ve duyumlarla, kimseyi küçük düşürmesine izin vermeyiz. TSYD olarak mesleğimizin bekçisiyiz.'' Bu arada, Fenerbahçe Kulübü Başkanı Aziz Yıldırım'ın, spor yazarlarının bu konudaki sorunlarını yanıtlamak için, TSYD tesislerinde önümüzdeki günlerde bir basın toplantısı düzenleyeceği belirtildi. 
     





</TEXT>
</DOC>
