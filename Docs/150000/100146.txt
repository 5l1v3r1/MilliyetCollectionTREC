<DOC>
<DOCNO> 100146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sonspo19.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan Hakyemez "Eksiklerimizi gördük" 
</HEADLINE>
<TEXT>

     A Milli Basketbol Takımı Menajeri Doğan Hakyemez, Efes Pilsen İstanbul World Cup Turnuvası'nın kendileri için çok yararlı geçtiğini söyledi. 
     Doğan Hakyemez, turnuva sayesinde eksiklerini gördüklerini belirterek, ''İyi ki bu turnuvayı düzenlemişiz'' dedi. 
     14. Dünya Şampiyonası öncesinde güzel bir hazırlık dönemi geçirdiklerini kaydeden Hakyemez, ''Avrupa'nın takımlarını tanıyoruz. Ama turnuvada Dünya Şampiyonası'na sürekli katılan diğer takımlarla maç yapma fırsatı bulduk. Çin ve Angola ile yaptığımız karşılaşmalar bir ölçü olamaz. Ama Brezilya ile yaptığımız 2 maç bizim için iyi bir değerlendirme oldu. Bu sayede bize ters gelen oyunları gördük. Bu maçları oynamadan gitseydik şampiyonada rakibimizle yapacağımız maçta çok zorlanırdık'' diye konuştu. 
     
     ''BREZİLYA'YA KARŞI ŞANSIMIZ YÜZDE 50'' 
     Hakyemez, ABD'deki 14. Dünya Şampiyonası'nda Brezilya ile yapacakları maçın turnuva sonrasında daha kolay olacağını öne sürerek, şöyle konuştu 
     ''Turnuvada yaptığımız maçlar sonunda Brezilya ile yapacağımız maçta şansımızı yüzde 50'ye çıkardık. Turnuva öncesinde şansımız yüzde 15'te bulunuyordu. Brezilya, takım olarak hızlı bir ekip. Ayrıca sert oynayan bir takım.'' Brezilya'nın zaman zaman kasıtlı ve sert oynadığını savunan Hakyemez, ''Maçta sertlik olabilir. Ama kasıtlı sertliğe karşıyız. Yine de bizim de sert oyuna alışmamız lazım. Bizim de aynı şekilde oynamamız gerekiyor'' dedi. 
     
     ''TAKIMIN PERFORMANSINDAN MEMNUNUZ'' 
     Hakyemez, takımın turnuvadaki performansından da memnun olduğunu belirterek, ''Henüz hazırlık aşamasındayız. Eksiklerimiz var. Takım henüz form tutmadı. Ayrıca sakat oyuncularımız bulunuyor. Mağlubiyetlere kılıf aramıyoruz. Ama ileriye güzel düşüncelerle bakıyoruz'' diye konuştu. 
     Hakyemez, sakat oyunculardan Hüseyin Beşok ve İbrahim Kutluay'ın da 10 gün sonra antrenmanlara başlayacağını kaydetti. 
     





</TEXT>
</DOC>
