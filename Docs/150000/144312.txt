<DOC>
<DOCNO> 144312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sonspo20.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü Geçmiş geride kaldı. Yeni bir sayfa açmaya çalışıyoruz... 
</HEADLINE>
<TEXT>

     Fenerbahçe kalecisi Rüştü Reçber, son dönemde yaşadıkları olumsuzlukları unutarak, ligin kalan bölümünde iyi bir performans sergileyip, kendilerini affettirmeye çalışacaklarını söyledi,. 
     Rüştü, yeni kaptan Ümit Özat ve ikinci kaptan Ceyhun Eriş ile Samandıra Tesisleri'nde düzenlediği basın toplantısında, yeni bir sayfa açmaya çalıştıklarını ifade ederek, ''Geçmiş geride kaldı. Her başarısızlığın birtakım etki ve sonuçları vardır. Kadro dışı kalan arkadaşlarımıza üzüldük. Ancak bunlar profesyonellikte yaşanan şeyler'' dedi. 
     Ligin kalan 11 maçlık bölümünde takım olarak birlik-beraberlik ve sorumluluklarının bilincinde olarak mücadele edeceklerini anlatan Rüştü, ''İyi ya da kötü gidebiliriz. Ama hedeflerimiz, tarihimizde olduğu gibi aynı. Aynı duygu ve inançları besliyoruz. Puan farkını kabul etmemek mümkün değil. Kaybetmememiz lazım. Şampiyonlar Ligi hedefimiz sürüyor. Herkes, 'Ben ne yapıyorum, ne yapacağım' diye düşünmeli. Bunu şimdiye kadar beceremedik. Herkes elini taşın altına sokmalı'' diye konuştu. 
     Sarı-lacivertli futbolcu, basın toplantısında kaptanlar Ümit ve Ceyhun'dan önce konuşmaya başlamasıyla ilgili de şunları söyledi 
     ''Bunun nedeni yaşça büyük olmamdır. Kaptanlık bandı sadece kola takılan bez parçasıdır. Kaptanlıkta önemli olan, arkadaşlarıyla iyi geçinen, yönetimle köprüleri kuran, her türlü fedakarlıktan kaçmamaktır. Ben sorumluluktan şimdiye kadar kaçmadım. Kaçmam da. Her zaman üzerime düşen görevi yaparım.'' Transferiyle ilgili soruları da yanıtlayan Rüştü, hiçbir kulüple anlaşmadığını ve görüşmediğini kaydederek, ilk hedefimin Fenerbahçe ile anlaşma sağlamak olacağını bildirdi. 
     Rüştü, Kulüp Başkanı Aziz Yıldırım ve Futbol Şubesi Sorumlusu Sadettin Saran'ın da bu düşüncelerini bildiklerini vurguladı. 
     Rüştü Reçber, ''Kaptan Ogün'ün kadro dışı bırakılmasından sonra bu görevi almayışının, geçmişte taraftarların saldırısına uğramasından kaynaklanan moral bozukluğuyla bir ilişkisi olup olmadığı'' şeklindeki soruya ise şu yanıtı verdi 
     ''Kaptan olup olmamamın bu konularla ilgisi olamaz. Ben o olayların hala gündeme getirilmesinden büyük rahatsızlık duyuyorum. Bu olaydan büyük bir yara alsaydım, iki gün sonra oynadığımız Samsunspor maçına çıkmaz, noktayı orada koyardım.'' 
     
     ÜMİT ''SORUMLULUĞUMUN BİLİNCİNDEYİM'' 

     Fenerbahçe'nin yeni kaptanı Ümit Özat, sorumluluğunun bilincinde olduğunu belirterek, görevini en iyi şekilde yapmaya çalışacağını söyledi. 
     Kaptanlıktan onur duyduğunu ve çok mutlu olduğunu ifade eden Ümit, ''Geldiğim günden beri sorumluluklarımın nasıl bilincindeysem, bugünden sonra sorumluluğu daha çok hissedeceğim. Sorunlar aşılmak için vardır. En gencinden en yaşlısına, Fenerbahçeli futbolcu bir değerdir. Eşit şekilde, takım halinde sorumluluğu paylaşırsak, kalan 11 maçı en iyi şekilde tamamlarız'' dedi. 
     Transferiyle ilgili sorulara da Ümit, ''Ekmeğini yediğim her yerde sorumluluk duyan bir insanım. Bu nedenle hiçbir kulübün transfer teklifini kulübüme koz olarak kullanmam. Kalmak istediğimi Sadettin Saran'a ilettim. Altay maçından sonra tekrar konuşacağız'' yanıtını verdi. 
     
     CEYHUN'UN GÖRÜŞLERİ 

     İkinci kaptanlığa getirilen Ceyhun ise kaptanlık görevini zor bir dönemde aldıkları için sorumluluklarının biraz ağır olduğunu söyledi. 
     Kötü bir dönem geçirdiklerini anlatan Ceyhun, çok çabaladıklarını, buna rağmen bazı şeylerin ters gittiğini ifade ederek, ''Durumumuz ortada. Kötü bir dönem geçiriyoruz. Bundan sonra elimizden geldiğince takım olmaya çalışacağız. Yeni görevimiz, sorumluluk yükleyen güzel bir olay. Ama bunu zevkle yapmaya çalışacağız'' şeklinde konuştu. 
     Öte yandan, bugün basın toplantısı düzenleyeceği duyurulan teknik sorumlu Oğuz Çetin ise bu kararından vazgeçti. 
     





</TEXT>
</DOC>
