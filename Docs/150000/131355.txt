<DOC>
<DOCNO> 131355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/guncel/gun04.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel 19 yıl yetecek tütünleri çürüttü... 
</HEADLINE>
<TEXT>

Depolardaki tütünleri kullanılamaz hale getiren Tekel’in son fiyaskosu piyasaya sunduğu ancak satamadığı İzmir sigarasıyla ilgili. Sigarayı peşmergelere dağıtıp Azerbaycan’a bağışlayan Tekel, 1991 fiyatlarıyla 3 milyar zarar etti 
     SALİHA ÇOLAK Ankara 

     Kapasite fazlası alım yaptığı için zaman zaman tütün yakmak zorunda kalan Tekel, pazar araştırması yapmadan 1990’da pisaya çıkardığı İzmir sigarası tutmayınca dönemin fiyatlarıyla yaklaşık 3 milyar lira zarar etti... 
     1990 yılında hiçbir araştırmaya gerek duymadan ürettiği 415 bin kilo İzmir sigarasını piyasaya süren Tekel, beklenen satış olmayınca üretimi durdurdu, ancak bu kez de elde kalan sigaralar sorun oldu. 
     
     SİGARALAR ELDE KALDI 
     Tekel, sigaraları 1991’deki Körfez Savaşı’nda Kuzey Irak’tan göç eden peşmergelere bedava dağıtmaya karar verdi. Ancak bu sırada peşmergeler memleketlerine dönünce 11 bin 870 kilo İzmir sigarası elde kaldı. 
     Bunun üzerine Tekel, 1992’de aldığı kararla, eldeki sigaraları, o günlerde ekonomik sıkıntı yaşayan Azerbaycan’a "bağış" adıyla gönderdi. Elindeki tüm sigaraları bağışlayan Tekel’in İzmir’ macerası dönemin fiyatlarıyla 2 milyar 904 milyon 700 bin liralık 50 bin ton sigaranın bedava dağıtılmasıyla bitti. 
     
     ŞENER DOĞRULADI 
     Soru önergesi üzerine ortaya çıkan olayı doğrulayan Başbakan Yardımcısı Abdüllatif Şener de, "zamanaşımına" girdiği için konuyla ilgili işlem yapılamadığını bildirdi. 
     Tekel’in yabancı tütün ihtiyacının yıllık 20 bin ton civarında olduğunu, ancak hem iç hem dış piyasadan alımlar sonucu Türkiye’nin gelecek 19 yıla yetecek kadar tütün depoladığını da bildiren Şener, ancak bugün tütünlerin büyük bölümünün, fazla bekletme nedeniyle kullanılamaz hale geldiğini kaydetti. Başbakan Yardımcısı Şener, 19 yılda tütünlerin tamamen kullanılamayacak hale geleceğine de dikkat çekti. 
     



 GÜNCEL 





















</TEXT>
</DOC>
