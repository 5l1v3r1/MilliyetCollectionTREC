<DOC>
<DOCNO> 109778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sontur30.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valiliği'nden ekmek fiyatı için fırıncılara suç duyurusu 
</HEADLINE>
<TEXT>

     İstanbul Valiliği, ''Ekim ayında ekmek fiyatlarının yüzde 25 oranında artırılacağını'' açıklayan Türkiye Fırıncılar Federasyonu Genel Başkanı Halil İbrahim Balcı hakkında, 4054 sayılı Rekabet Kanunu'na aykırı davrandığı gerekçesiyle suç duyurusunda bulundu. 
     Valilik'ten yapılan yazılı açıklamada, Türkiye Fırıncılar Federasyonu Genel Başkanı Balcı'nın, Ekim ayı başından itibaren Türkiye genelinde ekmek fiyatlarının yüzde 25 oranında artırılacağını açıkladığı hatırlatıldı. 
     Açıklamada, ''İstanbul'da ekmek fiyatı, Türk Gıda Kodeksi'ne uygun olarak ekmek üreten tüccar fırıncılar için 1580 sayılı Belediye Yasası uyarınca Büyükşehir Belediyesi'nin encümeni kararıyla 1994 yılından itibaren, 507 sayılı yasa uyarınca İstanbul Esnaf ve Sanatkarlar Odaları Birliği'nin onayıyla 12 Ekim 1998 tarihinden itibaren serbest piyasa ekonomisi ve rekabet şartlarına göre oluşmaktadır'' denildi. 
     Balcı'nın ''yasal yetkisi olmadığı halde İstanbul'u da kapsayacak şekilde tüm Türkiye'de ekmek fiyatının artırılacağı yönündeki beyanının, serbest piyasa ekonomisi ve rekabet şartlarına aykırı olarak piyasayı suni fiyat artışı yönünde yanlış yönlendirdiği ve halkın aldattığı'' kaydedilen açıklamada, bu nedenle İstanbul Valiliği'nce, 4054 sayılı Rekabet Kanunu'na aykırı davrandığı gerekçesiyle TCK'nın 358, 359 ve diğer ilgili maddeleri uyarınca, Balcı hakkında Cumhuriyet Başsavcılığı'na suç duyurusunda bulunulduğu bildirildi. 
     





</TEXT>
</DOC>
