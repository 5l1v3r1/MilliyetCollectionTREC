<DOC>
<DOCNO> 120266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sontur15.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Aksu İnsan hakları ihlallerinin üzerine ciddiyetle gidilecek 
</HEADLINE>
<TEXT>

     İçişleri Bakanı Abdülkadir Aksu, işkence, kayıp, gözaltında ölüm, faili meçhul cinayet gibi demokratik hukuk devletinde kabul edilemez insan hakları ihlallerinin üzerine ciddiyetle gidileceğini bildirdi. 
     Aksu, göreve başlaması dolayısıyla merkez birimlerine, bağlı kuruluşlarına ve 81 il valiliğine bir mesaj yayımladı. 
     İçişleri Bakanlığı'na tekrar getirilmesinin mutluluğu içinde olduğunu ifade eden Aksu, seçimlerin alınan başarılı tedbirlerle huzur ve güven içinde gerçekleştiğini, seçim sürecinde bakanlık görevini yürüten Muzaffer Ecemiş ile mülki amirleri ve güvenlik güçlerini kutladığını kaydetti. 
     ''Bu şerefli görevi layıkıyla yerine getirebilmek için en büyük güvencem, yeniden kendileriyle birlikte çalışma fırsatı bulmaktan büyük memnuniyet duyduğum, Atatürk ilke ve inkılaplarına bağlı, gelişmelere açık, yüksek disiplin anlayışına sahip, bakanlığımın çalışkan ve fedakar mensuplarıdır'' diyen Aksu, bazı temel önceliklerini sıraladı. 
     Mülki idare amirleri, jandarma, emniyet ve sahil güvenlik teşkilatı mensuplarının uyum içinde başarıyla görevlerini yerine getirdiklerini belirten Aksu, iç güvenlik kuruluşları, örgütlenme, personel ve teknoloji yönünden sürekli desteklenip güçlendirileceğini, personelin mali ve sosyal haklarında görevleriyle mütenasip iyileştirmeler sağlanacağını bildirdi. 
     Aksu, terörün çok büyük ölçüde etkisiz hale getirildiğini, terörün oluşturduğu sosyal, psikolojik ve ekonomik tahribatın giderilmesi, yurttaşlık bilincinin geliştirilmesi ve üzerinde yaşanılan vatana sahip olma gururunun paylaşılmasını hedeflediklerini kaydetti. 
     
     ''HEDEFİMİZ TOPLUMUN YOLSUZLUK İDDİALARINDAN ARINDIRILMASI'' 
     Herkesin kendini demokratik rejimin güvencesinde hissetmesinin sağlanacağını belirten Aksu, ''Avrupa Birliği ile uyum çerçevesinde yapılan yasal değişikliklerin hayata geçirilmesine öncelik verilecektir. İşkence, kayıp, gözaltında ölüm, faili meçhul cinayet gibi demokratik hukuk devletinde kabul edilemez insan hakları ihlallerinin üzerine ciddiyetle gidilecektir'' dedi. 
     Kamu yönetimi ve toplumun yolsuzluk iddialarından arındırılmasının en önemli hedefleri olduğunu, bu mücadelenin topluma mal edileceğini belirten Aksu, yönetim iş ve işlemlerinde kamu görevlilerinin takdir haklarının objektif kriterlere bağlanacağını kaydetti. 
     Aksu, müfettişler ve diğer denetim elemanlarının her türlü işlem ve kararlarında bağımsız olduklarının bilinci içinde çalışacaklarını ve bütün yetkilerini kullanarak denetime kapalı alanların en aza indirilmesine katkı sağlayacaklarını ifade etti. 
     Kanun hakimiyetinin tam olarak sağlanacağını, kurallara uymanın toplumun tüm kesimlerinde yaygınlaştırılması için gerekli kararlılığın tesis edileceğini belirten Aksu, kamuda yapılan kaynak kullanmanın toplumun bilgisine açılarak yolsuzluklara imkan vermeyen ''şeffaf'' bir devlet anlayışının yerleşeceğini bildirdi. 
     Aksu, kamu yöneticilerinin atanmalarında teknik yeterliliğin yanında, dürüstlüğün de temel bir ölçüt olarak ele alınacağını ve tam anlamıyla liyakat sisteminin hayata geçirileceğini kaydetti. 
     ''Yöneticilerin hesap verme sorumluluğu, katılımcılık, öngörülebilirlik ve şeffaflığın asıl unsurlar olarak öne çıktığına'' işaret eden Aksu, mülki idare amirlerinin idarenin iş ve işlemlerinde halka hesap verebilen bir kültüre kavuşması yönündeki dönüşüme öncülük etme misyonunu taşıdıklarını vurguladı. 
     Katılım hakkının, kamu ile ilgili kararların alınması, uygulanması ve denetlenmesine katkıda bulunma yollarının da açık olmasını zorunlu kıldığını belirten Aksu, bu mekanizmayı destekleyeceklerini, yönetim ve karar alma sürecinin her aşamasında da ''toplam kalite'' anlayışını benimseyeceklerini kaydetti. 
     
     DİYALOĞA DAYALI YÖNETİM ANLAYIŞI 
     Merkezi yönetim ile yerel yönetimler arasındaki görev, yetki ve kaynak paylaşımının, hizmetlerde etkinlik, verimlilik ve çağdaş yönetim ilkelerine uygun olarak yeniden düzenlenmesinin kamu yönetiminin temel gereklerinden biri olduğunu dile getiren Aksu, yapılacak yasal düzenlemelerle toplumsal uzlaşma ve kurumlar arası diyaloğa dayalı bir yönetim anlayışının oluşturulmasının büyük önem taşıdığını belirtti. 
     MERNİS Projesi başta olmak üzere bakanlığın merkez birimlerindeki ve bağlı kuruluşlarındaki bilişim ağlarının tamamlanacağını ve yerel yönetimlerin kent bilgi sistemlerinin destekleneceğini bildiren Aksu, güvenlik nedeniyle gizli tutulacak bilgilerin belirleneceğini, bu bilgiler ile kişisel bilgiler dışında tüm bilgilerin bilişim teknolojisinden yararlanılarak kamuya açılmasının esas alınacağını ve vatandaşların erişimin teşvik edileceğini bildirdi. 
     Hizmet ve yatırımların her aşamasında tasarrufa büyük önem verileceğini ifade eden Aksu, gereksiz kamu hizmet binası yapımı, taşıt alımı, lojman ve sosyal tesis gibi alanlarda verimsiz harcamalar yapılmayacağını kaydetti. 
     Aksu, trafik kazalarının önlenmesi ve trafik hizmetlerinin standardının arttırılması, ilgili kurumları ve toplumun tüm kesimlerini içine alan bir eğitim ve katılım politikası çerçevesinde kararlılıkla süreceğini ifade etti. 
     





</TEXT>
</DOC>
