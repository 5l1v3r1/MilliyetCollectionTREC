<DOC>
<DOCNO> 104447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sonspo21.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Metin Tokat "Hakemlerin taraftarı yok" 
</HEADLINE>
<TEXT>

     Türkiye Faal Futbol Hakemleri ve Gözlemcileri Derneği Genel Başkanı Metin Tokat, ''Her oyunda bir hata olacağına göre, hakemin de hata yapması doğaldır'' dedi. 
     Derneğin Ordu'da düzenlenen aylık olağan toplanıtısında konuşan Metin Tokat, 2 gün sürecek toplantıda son günlerde meydana gelen olumsuzluklarla hakem hataları, kulüp yönetici ve taraftarlarının hakemlere karşı tavrı ve basında yer alan eleştirilerle ilgili değerlendirmelerin ele alınacağını kaydetti. 
     Hekemlere çok büyük haksızlık yapıldığını ve toplumun genel kanısının da bu yönde olduğunu ifade eden Tokat, şunları kaydetti 
     ''Dün akşamki maçta görüldü ki yabancı hayranlığımız var. Her oyunda bir hata olacağına göre hakemin de hata yapması doğaldır. Ama ortada bir önyargı oluşmuştur ve gerginleştirici bir ortam vardır. Ali Aydın arkadaşımızın maçında sahaya atılan bıçak çok korkunç. İstanbul gibi bir yerde sahaya bıçak atılıyorsa, Anadolu'nun başka yerlerinde neler olmaz Fair-play konusunda hiçbir şey yapılmıyor.'' Sporun, amacından saptırılıp farklı ortamlara sokulmak istendiğini de ileri süren Tokat, ''Bu çok yanlış. Yönetici, teknik heyet ve futbolcular maçın hemen sonrasında verdikleri beyanlarda çok dikkatli olmalı ve kişiler hedef gösterilmemelidir. Bu konuda Futbol Federasyonu ve kulüpler düzeyinde girişimlerde bulunacağız'' diye konuştu. 
     -''HAKEMLERİN TARAFTARI YOK''- Özellikle televizyon kanallarında yer alan yorumlarda hakemlere haksızlık yapıldığı görüşünü savunan Metin Tokat, ''Onlar çizgilerini belirlemişler ve bunu iş olarak görüyorlar. Müsabakayı izledikten sonra tepkiler değişiyor, bu da çok büyük haksızlık. Anında verilen kararlar var. Olaylar hemen hakemin üzerine yıkılmaya çalışılıyor. Hakemlerin taraftarı yok, yoksa bunlar olmazdı''dedi. 
     Dünya Kupası maçlarında Türk hakemlerinin görev almamasını üzüntüyle karşıladıklarını de belirten Tokat, ''Ancak bu bir kontenjan sorunudur, başarısızlık gibi gösterilmesine katılmıyoruz. Kamuoyu ve çeşitli ilgililer baskı oluştursaydı sonuç daha değişik olabilirdi'' diye konuştu. 
     Daha sonra Ordu Valisi Kemal Yazıcıoğlu ile Ordu Belediye Başkanı Fikret Türkyılmaz'ı makamlarında ziyaret eden dernek yöneticileri, Yazıcıoğlu ve Türkyılmaz'a dernek rozeti hediye etti. 
     





</TEXT>
</DOC>
