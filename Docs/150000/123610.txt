<DOC>
<DOCNO> 123610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sontur26.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlete ait cep telefonunu karısına veren polis yargılanıyor 
</HEADLINE>
<TEXT>

     Kocaeli eski Emniyet Müdürü Erdinç Sarıalp hakkında, devlete ait cep telefonunu eşine kullandırdığı iddiasıyla, ''görevi kötüye kullanma'' suçuyla açılan davanın görülmesine başlandı. 
     Kocaeli 2. Ağır Ceza Mahkemesi'nde bugün görülmeye başlanan davada, Sarıalp ve eşi Hacer Sarıalp'in avukatı Raif Kandemir ve tanık Niyazi Güner dinlendi. 
     Tanık Güner, ifadesinde 2 yıl önceki Emniyet Müdürü'nün eşi Hacer Sarıalp'in de Polis Eşleri Yardımlaşma ve Dayanışma Derneği Başkanı olduğunu belirterek, şunları söyledi 
     ''Ben, o dönemde Sosyal Hizmetler ve Personel Şube Müdür Vekiliydim. 11 yıldır bu işte görev yapıyorum. Kocaeli Emniyet Müdürlüğü'nün demirbaş listesinde kayıtlı 2 telefon vardı. Bunlar derneğin hizmetinde kullanılır ve faturaları da müdürlükçe ödenirdi. Bu telefonların, daha önceki başkanlar dönemindeki faturaları da müdürlükçe ödeniyordu.'' Avukat Raif Kandemir'in, ''tanık ifadesine bir diyeceğim yoktur'' demesi üzerine, duruşma diğer tanıkların dinlenmesi için ertelendi. 
     Erdinç Sarıalp için, ''devlete ait cep telefonunu eşinin kullanmasına izin verip 2 milyar 920 milyon liralık faturasını devlet kasasından ödemesine'', eşi Hacer Sarıalp için de, ''görevi kötüye kullanmaya neden olduğu'' gerekçesiyle, TCK'nın ''görevi suiistimal suçunu'' içeren 240. maddesine göre 1-3 yıl arası hapis cezası isteniyor. 
     Dava, İl İdare Kurulu'nun, ''yargılamaya gerek olmadığı'' yönündeki soruşturma raporuna itiraz eden savcılığın başvurusunu inceleyen Sakarya İdare Mahkemesi'nin kararıyla açılmıştı. 
     





</TEXT>
</DOC>
