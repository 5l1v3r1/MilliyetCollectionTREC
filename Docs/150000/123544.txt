<DOC>
<DOCNO> 123544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/soneko26.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ajay Chhibber, Bakan Ali Coşkun ile görüşüyor 
</HEADLINE>
<TEXT>

     Sanayi ve Ticaret Bakanı Ali Coşkun, Dünya Bankası Türkiye Direktörü Ajay Chhibber ve beraberindeki heyeti makamında kabul etti. 
     Chhibber, görüşme öncesi yaptığı açıklamada, ''Sanayi ve Ticaret Bakanlığı ile devam eden projelerin yanı sıra gelecekteki işbirliği imkanlarını da görüşeceğiz'' dedi. 
     Chhibber, Sanayi ve Ticaret Bakanlığı ile uzun dönem işbirliği ve ortak projelerin olduğunu belirterek, bugünkü toplantının daha çok tanışma ve birlikte yürütülen projeler konusunda görüşeceklerini, görüşmede işbirliğini daha da artırma imkanlarının ele alınacağını ifade etti. 
     
     COŞKUN ÖNÜMÜZDE EKONOMİK DARBOĞAZLAR BULUNUYOR 

     Bakan Coşkun, Türkiye'nin önünde ekonomik bakımdan çeşitli dar boğazlar bulunduğunu belirtti. 
     Ak Parti'nin tek başına iktidar olması ile meydana gelen güven üzerine bu bunalımın büyük ölçüde kalktığı ve kısa sürede çözüleceğine yönelik inancın çeşitli kesimler tarafından ifade edildiğini belirten Coşkun, şu anda piyasalarda bir bahar havası estiğini kaydetti. 
     ''Bu bahar havasını kalıcı hale getirmek bizim iktidarımızın görevi'' diyen Coşkun, Dünya Bankası ile Sanayi Bakanlığı arasında 2 tane önemli proje bulunduğunu bildirdi. 
     Coşkun, bu projeler hakkında bilgi verirken şunları kaydetti 
     ''Birisi AGİT diye bilinen konu var. Tarımın doğrudan desteklenmesi projesi. İkincisi aynı proje kapsamında detaylandırılabilinecek Tarım Satış Kooperatifleri'nin yeniden yapılandırılması projesi. Bunların arkasından IMF niyet mektuplarında yer alan 27 şeker fabrikasının özelleştirilmesi konusunda çalışmalar ile bunun bir programa bağlanması konusu var. 
     Şu anda kampanya dönemidir. Adapazarı'nda bir fabrikamız depremde kapandı. Ama henüz kayıtlardan düşmedi. IMF niyet mektuplarında yer aldığı için oluşturulan Şeker Üst Kurulu kuruldu. Çalışmaları devam ediyor. Bu konularda görüş alışverişinde bulunacağız.'' 
     
     ''PROGRAMI NİSAN AYINDA SUNMAK İSTİYORUZ'' 

     Daha sonra gazetecilerin sorularını yanıtlayan Coşkun, bir gazetecinin şeker fabrikalarının özelleştirilmesine ilişkin bir plan bulunup bulunulmadığına dair sorusu üzerine Bakan Coşkun, bu konunun IMF'ye verilen niyet mektupları ile 4. protokol görüşmelerinde yer aldığını vurguladı. 
     Şu anda pancar alım kampanyasının devam ettiğini vurgulayan Coşkun, şeker fabrikalarına ilişkin DPT'de bir uzman tarafından daha önce hazırlanan bir rapor bulunduğunu, kendisinin bu raporu incelediğini ancak raporun gerçekleri yansıtmayan eski bilgileri içerdiğini belirtti. 
     Hazine'den sorumlu eski bakan Kemal Derviş'in bu rapora istinaden hareket ettiğini ifade eden Coşkun, şunları kaydetti 
     ''Düşüncemiz şu anda devam eden kampanya bitsin. Mart ayında fabrikalar gerçek bilançolarını çıkarsınlar. Ve hangi fabrikaların kapanması gerektiği, hangilerinin satışa arz edileceği konusunun programını biz Nisan ayında sunmak istiyoruz. Şu anda yapılacak program gerçeği yansıtmayabilir. Şekeri tanıyorum... Planlama raporunda bahsi geçen fabrikalar randımanla çalışıyor ve kara geçmiş durumdalar. Onun için Mart ayından sonra bir program sunacağız.'' 
     
     SANAYİ MÜSTEŞARI ŞAHİN 

     Tarım Satış Kooperatifleri'nin geçmiş dönemlere ait borçlarının Hazine tarafından üstlenip üstlenilmeyeceğine ilişkin soruya ise Sanayi ve Ticaret Bakanlığı Müsteşarı Adem Şahin yanıtladı. 
     Şahin, bu sürecin başladığını birliklerin yeniden yapılandırmaya katılma ölçüsünde çalışmaların devam ettiğini bildirdi. 
     Şahin, Koza Birlik, Tiftik Birlik ve Marmara Birlik ile Tariş'e bağlı bir birlik ile ilgili süreci fiili olarak başlattıklarını belirterek, ''diğerleri de yeniden yapılandırmaya uyum sağladıkları ölçüde devreye alınacak'' dedi. 
     Görüşmeye Dünya Bankası Direktör Yardımcısı ve diğer banka uzmanları da katıldı. 
     





</TEXT>
</DOC>
