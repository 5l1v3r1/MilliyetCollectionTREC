<DOC>
<DOCNO> 127980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/ekonomi/aeko.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sübvansiyonlu yeni asgari ücret belli oldu 
</HEADLINE>
<TEXT>
   303 MİLYON LİRA 
   Yüzde 34.1 yükseltilen asgari ücrette, işveren maliyetindeki artışın yüzde 20'yi aşan kısmını devlet üstlenecek. Hazine her bir asgari ücretliyi ayda 46 milyon lira sübvanse edecek 
      ANKARA Milliyet 
   
   Asgari Ücret Tespit Komisyonu yarından itibaren geçerli yeni olacak yeni ücreti net 303 milyon 79 bin 500 lira olarak belirledi. Asgari ücret 16 yaş altı için net 257 milyon 940 bin lira ve kapıcılar için net 357 milyon 12 bin lira oldu. Altı aylık belirlenen ücret, temmuza kadar geçerli olacak. 
   Brüt 423 milyon lira olan asgari ücretin işverene olan maliyeti 427 milyon 276 bin liradan 560 milyon 160 bin 929 liraya yükseldi. İşveren maliyetindeki artış yüzde 31.1 oranında gerçekleşti. Hükümetin yüzde 20'yi aşan kısmı karşılayacağı sözü doğrultusunda asgari ücret ile SSK prime esas kazanç alt sınırı arasındaki farka ilişkin prim yükünü devlet üstlenecek. Buna karşılık alt sınırda nisanda yapılacak artışın ocakta yapılacağı açıklandı. İşveren kesimi alt sınıra üç ay erken yapılacak artışın üzerlerindeki yükü artıracak olması nedeniyle tepki gösteriyor. 
   
   Maliyet farkı 
   Maliyetin yüzde 20'yi aşan kısmının devlet tarafından üstlenilmesi için asgari ücret ile SSK prime esas kazanç alt sınır arasındaki farkın işçi - işveren sigorta ve işsizlik sigortası primlerinin devlet tarafından ödenmesi kararlaştırıldı. 
   Farkın getireceği ek yükün finansmanına katkıda bulunmak amacıyla her yıl nisanda artırılan SSK prime esas kazanç alt sınırının ocakta yükseltilmesi kararlaştırıldı. Bu artış 2004'te yüzde 26 olacaktı. Ocak'ta yapılacak artış ise yüzde 20 olarak belirlendi. Alt sınırın üç ay erken yükseltilmesiyle devletin prim geliri de artırılmış olacak. Alt sınırın yüzde 20 olarak yükseltilebilmesi için yasal değişiklik gerekiyor. Yasal düzenlemenin ocakta yapılacağı belirtildi. 
   
   46 milyon destek 
   SSK prime esas kazanç alt sınırı yüzde 20 oranında yükseltilmesiyle 549 milyon 618 bin 984 liraya çıkacak. Brüt 423 milyon lira olan asgari ücretle alt sınır arasındaki farka ilişkin sigorta primlerinin toplamı 46 milyon 215 bin 929 lira tutuyor. 
   Devlet 46 milyonluk bu farkı kendisi yatırarak, işveren maliyetini 560 milyon 160 bin 929 liradan 513 milyon 945 bin liraya çekecek. Böylelikle yüzde 31.1'lik işveren maliyetindeki artış, yüzde 20'ye düşmüş olacak. Bu arada farkın devlet tarafından ödenmesini "işverene getirilen geçici teşvik" olarak açıklayan Çalışma Bakanı Murat Başesgioğlu, temmuzda bu teşviğin kaldırılabileceğini söyledi. 
   İşveren temsilcileri taban olarak adlandırılan alt sınırın artması nedeniyle yasa gereği aradaki farkın 5 kat olması gerektiği için prim tavanının da artacağına dikkat çektiler. Üst sınırdan ödenecek prim artışının 153 milyon lira olacağını belirten işveren temsilcileri, 2 milyar 290 milyon liradan 2 milyar 748 milyon liraya yükselecek tavanın üzerlerindeki yükü ağırlaştıracağını ifade ettiler. 
   
   TİSK Siyasete alet edildi    Asgari Ücret Tespit Komisyonu'nun kararı işveren tarafının muhalefeti ve hükümet ile işçi kesiminin oy çoğunluğuyla alındı. Türkiye İşveren Sendikaları Konfederasyonu TİSK Başkanı Refik Baydur da asgari ücretin siyasete alet edildiğini savundu. Baydur, "Bu, siyasilerimizin Türkiye gerçeklerini değil, seçim gerçeklerini düşündüğünü gösteriyor. Anadolu'da yeni yatırım, yeni müesseselerin açılmasını, üretimi beklemesinler. Ama şunu beklesinler, kaçak çalışma hızla artacak, işsizlik devam edecek" dedi. TİSK Temsilcisi Nihat Yüksel de "Makul oranların üzerindeki artış işsizliği artıracak, yatırımları azaltacak, özel kesim ve kamu kesimi toplu iş sözleşmeleri olumsuz etkilenecek" diye konuştu. 
   
   İşçi kesimi '6 ay diye' imzaladı    Türk - İş Genel Mali Sekreteri Ergun Atalay ise 303 milyonluk net rakamın beklentilerine cevap vermemesine rağmen "altı aylık belirlendiği için" imzaladıklarını söyledi. Atalay, "Yeni bir ücretin yürürlüğe girebilmesi için asgari ücrete 'evet' dedik" diye konuştu. 
   Türk - İş Başkanı Salih Kılıç, işverenlerin asgari ücretteki artışı abarttığını savundu. Kılıç, asgari ücretteki artış oranından kimsenin memnun olmadığını ama artışın gecikmemesi ve altı aylık bir dönem için tespit edilmesi nedeniyle olumlu oy kullandıklarını söyledi. Hak - İş Başkanı Salim Uslu da asgari ücretin kamuoyunda oluşturulan beklentileri karşılamaktan uzak olduğunu ve çalışanlar açısından hayal kırıklığı yarattığını söyledi. 
   
   Son 10 dönemin en yüksek artışı Yürürlük tarihi Aylık brüt Aylık net Değişim 1 Ocak 1999 78.075.000 58.948.065 - 1 Temmuz 1999 93.600.000 70.222.320 19,12 1 Ocak 2000 109.800.000 82.417.500 17,36 1 Temmuz 2000 118.800.000 86.922.500 5,46 1 Ocak 2001 139.950.000 102.369.600 17,77 1 Temmuz 2001 146.947.500 107.323.830 4,83 1 Ağustos 2001 167.940.000 122.186.520 13,84 1 Ocak 2002 222.000.750 163.563.537 33,86 1 Temmuz 2002 250.875.000 184.251.937 12,64 1 Ocak 2003 306.000.000 225.999.000 22,65 1 Ocak 2004 423.000.000 303.079.500 34,10 
   
   Asgari ücretin hesabı Brüt asgari ücret 423.000.000 TL Kesintiler SSK Primi 14 59.220.000 TL İşsizlik Sigortası Fonu 1 4.230.000 TL Gelir Vergisi 15 53.932.500 TL Damga Vergisi 0.6 2.538.000 TL Kesintiler toplamı 119.920.500 TL Net asgari ücret 303.079.500 TL 
   
   İşverenin maliyet hesabı Brüt asgari ücret 423.000.000 TL SSK Primi 19.5 işveren payı 82.485.000 TL İşveren işsizlik sigortası fonu 2 8.460.000 TL SSK alt sınır ve işsizlik sigortası fark toplamı 46.215.929 TL İşverene toplam maliyet 560.160.929 TL 
   Devlet tarafından karşılanacak. Maliyet 513 milyona düşecek. 
   
   
   
</TEXT>
</DOC>
