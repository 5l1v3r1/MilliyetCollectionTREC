<DOC>
<DOCNO> 144188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun36.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Enformasyon Bakanı ''Saddam güvende..'' 
</HEADLINE>
<TEXT>

     Irak Enformasyon Bakanı Muhammed Essahaf, Irak lideri Saddam Hüseyin'in güvende olduğunu söyledi. 
     Essahaf, düzenlediği basın toplantısında, Saddam ve ailesinin yaşadığı konutlara düzenlenen saldırıdan kurtulduğunu belirtti. 
     Iraklı Bakan, ''Saddam Hüseyin ve ailesinin evlerini hedef aldılar, ancak onlar güvende'' dedi. 
     Essahaf, ''istilacı Amerikan ve İngiliz askerlerinin Irak'tan canlı çıkamayacağını'' da savundu. 
     Essahaf, ayrıca Irak askerlerinin teslim olduğunu yalanladı. 
     Essahaf, düzenlenen basın toplantısında, liman şehri Umm Kasr'ın koalisyon güçlerince ele geçirildiğini yalanladı. 
     Iraklı bakan, Fav ve Basra arasındaki kentin kontrolünün tamamen Irak birliklerinde olduğunu kaydetti. 
     Washington Post gazetesinin, üst düzey Amerikalı yetkililere dayanarak verdiği haberde, Saddam Hüseyin'in bulunduğu binanın bombalandığı ve muhtemelen Saddam'ın yaralandığı ileri sürülmüştü. 
     
     Savaş tutsakları... 

     Irak, savaş tutsaklarına uluslararası yasaları uygulamayacağını bildirdi. 
     Irak Enformasyon Bakanı Muhammed Essahaf, Bağdat'ta düzenlediği basın toplantısında, ''Elimize geçecek savaş tutsaklarına uluslararası yasalar uygulanmayacak. Onlara paralı asker ve savaş suçlusu muamelesi yapılacak'' dedi. 
     ''ABD ve İngiltere, kuvvetlerinin Irak'a girdiğini söylüyorlar. ... Biz de o kuvvetlere nasıl muamele edeceğimizi düşünüyoruz'' diyen Essahaf, ''Bunlar asker falan değil. Bunlar, kendilerine uluslararası yasaların uygulanamayacağı paralı askerler. Bunlara kiralık katil, paralı asker ya da savaş suçlusu muamelesi yapacağız'' diye konuştu. 
     Essahaf, Amerikan saldırısının uluslararası meşruiyetten yoksun olduğunu da söyledi. 
     Amerikan bombardımanlarının sivilleri hedef aldığını da söyleyen Essahaf, bombardımanlarda yaralanan ''siviller''in hastanelerde çekilmiş fotoğraflarını gösterdi. 
     
     İçişleri Bakanı "Umm Kasr düşmeyecek" 

     Irak İçişleri Bakanı Muhammed Diyab El Ahmed, stratejik önemdeki Umm Kasr limanının düşmeyeceğini söyledi. 
     Konuşurken tüfeğini sallayan Iraklı Bakan, limanı almanın koalisyon güçleri için zor olacağını belirterek, ''Umm Kasr Irak limanıdır ve Irak limanı olarak kalacaktır'' dedi. 
     El Ahmed, zaferin kendileri için garanti olduğunu kaydetti. 
     Amerikalılar ve İngilizleri öldürmek istemediklerini, onlarla bir sorunları bulunmadığını söyleyen El Ahmed, ancak 12 İngiliz ve Amerikan askerinin öldüğü helikopter kazasını ima ederek, ''askerlerin ölümü tattığını'' ifade etti. 
     Bir Reuters muhabiri, Amerikan askerlerinin Umm Kasr'daki yeni limanı ele geçirdiğini, ancak yenisine 1.5 kilometre uzaklıktaki eski limanın henüz ele geçirilemediğini söylemişti. 
     





</TEXT>
</DOC>
