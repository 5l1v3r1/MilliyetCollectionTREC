<DOC>
<DOCNO> 139020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sontur31.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Tezkereyi bakanlar bile içine sindiremedi" 
</HEADLINE>
<TEXT>

     CHP Genel Başkanı Deniz Baykal, Hükümet tarafından imzalanan tezkereye bir çok bakanın muhalefet ettiğini ve hükümet sözcüsünün, bazı bakanların tezkereyi içine sindiremediklerini ifade ettiğini belirterek, ''Onların içine sindiremediğini şimdi milletvekillerinin ve CHP'nin içine sindirmelerini bekliyorlar'' dedi. 
     Baykal, partisinin TBMM Grup toplantısında yaptığı konuşmada, 3 ayı aşkın bir süredir her hafta giderek somutlaşan tehlikenin artık şekillenmeye başladığını ve ülke olarak en kritik noktaya gelindiğini söyledi. Irak'taki savaşın hiçbir hukuki meşruiyetinin olmadığının artık bir gerçek olarak tüm ülkeler tarafından kabul edildiğini belirten Baykal, bu nedenle hiçbir ülkenin parlamentosunda savaşa dair bir karara angaje olunmadığını ifade etti. ABD, İngiltere ve Türkiye için şu anda hukuki bir tasarruf yapacak şartların oluşmadığını, ama Bakanlar Kurulu'nun dün aldığı kararla bu konuda dünyanın en önde gelen ülkesi konumuna geçildiğini anlatan Baykal, sözlerini şöyle sürdürdü 
     '' Papa, İngiltere Başpiskoposu savaşa gerek yok diyor. Hiçbir budist, katolik başka din temsilcileri savaşa evet demiyor. İnşallah müslümanlar da demeyecek. 
     Hukuken ve siyaseten şu anda Irak bir tehlike oluşturmuyorken, siz kitle imha silahlarını yok etmek için kitleyi imha etmek zorunda mısınız Bu konuda hukuki ve siyasi olarak dünyada ilk kararı alarak düğmeye basıyor ve tezkereyi imzalıyorsunuz. Daha müzakereler tamamlanmamış ama biz bu kararı alıyoruz. Türkiye'de devlet yönetimi hiçbir zaman bu kadar dağınık duruma düşmemişti.'' 
     
     ''BOYUN EĞEN HÜKÜMETTİR, TÜRKİYE DEĞİL'' 
     Deniz Baykal, Devlet Bakanı ve Başbakan Yardımcısı Abdüllatif Şener'in dün yaptığı açıklamada, Bazı bakanların tezkereyi içine sindiremediğini ifade ettiğini hatırlatarak, ''Onların içine sindiremediğini şimdi tezkereyi yollayarak milletvekillerinin ve CHP'nin içine sindirmelerini bekliyorlar''diye konuştu. 
     ABD ile müzakerelerin henüz tamamlanmadığının Hükümet yetkilileri tarafından açıklandığını ve BM'nin de henüz son kararını vermediğini hatırlatan Baykal, şöyle devam etti 
     ''Böyle bir durumda hükümet tezkere yolluyor. Niçin Çünkü hükümet teslim olmuştur, direnecek gücü kalmamıştır. Bu durum hükümetin baskılara boyun eğdiğinin göstergesidir. Sayın Dışişleri Bakanı, Amerika'ya kapı gibi direniyoruz demişti. O kapı gibi direnişi döner kapı gibiymiş. Ama bilinmelidir ki, baskılara boyun eğen, direnemeyen bu hükümettir, bu iktidardır ama Türkiye değildir.'' 
     





</TEXT>
</DOC>
