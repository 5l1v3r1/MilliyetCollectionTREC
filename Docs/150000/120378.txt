<DOC>
<DOCNO> 120378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/yazar/zbirand.html </URL>
<DATE> 2002/11/22/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Evren, Türkiye'nin isteğini seslendirdi 
</HEADLINE>
<TEXT>

     LEFKOŞA Güney Kıbrıs 

     Yunanistan çözümden çok, Kıbrıs’ın AB’ye tam üyeliğini istiyor. Çözüm konusunda müthiş bir istek yok. 
     Bu da çok doğal. Zira Yunanlılar Kıbrıs’ın yarısını bir daha geri alınamayacak şekilde kaybettiklerini biliyorlar. Hiç değilse Kıbrıs’ın sahipliğini Türklerle paylaşmamak için, çözüm bulunsun diye büyük bir çaba harcamıyorlar. Hatta çözümsüzlük işlerine gelecek, dahi diyebiliriz. 
     Bu gerçeği, Salı günü CNN TÜRK’ün özel MANŞET programının Atina’dan yapılan canlı yayınında gördük. 
     Çarşamba günü ise, sıra Türk kamuoyunu temsil edenlerdeydi. Mümtaz Soysal, İlter Türkmen, Murat Karayalçın, Özdem Sanberk, Prof. Haluk Kabaalioğlu, Temel İskit ve 7 inci Cumhurbaşkanı Kenan Evren gibi isimler katıldı. 
     Doğrusunu söyleyeyim, Kenan Evren açık sözlülüğü ve son derece sağduyulu yaklaşımıyla hem bütün Türkiye’yi şaşırttı, hem de Türk kamuoyunun önemli bir bölümünün düşüncelerine tercüman oldu. 
     "40 yıldır çözüldü-çözülecek diyoruz. Artık ne olacaksa olsun" derken, "Bu plan bizim açımızdan müzakere edilebilinecek bir yaklaşım içeriyor" diye hükümete ve Denktaş’a mesaj yollarken, "Harekatta, sonradan geri verebilmek için bu kadar fazla toprak işgal ettik. Tabii ki bir bölümü geri verilmeli" diye konuşurken, özellikle gençlerden alkış aldı. 
     Kenan Evren, MANŞET’teki sözleriyle Kıbrıs sorununun çözümünde hükümete son derece önemli bir cesaret vermiş oldu. Tarihi bir konuşmaydı... 
     
     TÜRK TARAFI İSE AYAK SÜRÜYOR... 
     Kamuoyunun büyük bir bölümü Kıbrıs’ta çözüm istiyor. Bunu gazetelere göz attığınız, televizyon programlarını izlediğiniz zaman hemen anlayabiliyorsunuz. Taksi şöförlerine sorun, size yolcularının Kıbrıs konusundaki görüşlerini aktarsınlar. Ben sordum ve "yüzde 80’i Kıbrıs sorunundan bıktıklarını, Türkiye’nin önünü kapattığını ve bu fırsatın kaçırılmaması gerektiğini söylüyor" yanıtını aldım, 
     Kamuoyunun baskısı artıyor, ancak KKTC ve Türk Dışişleri Bakanlığının geçmişte kalmış kafaları hala direniyor. Kimi "çakıl taşı dahi vermem kardeşim" yaklaşımıyla, kimi "Kıbrıs’ı kaybederiz" edebiyatıyla etrafı korkutuyor. 
     Hükümet, henüz yönetime el koyamadığını gösteriyor. Onlar da suskun şekilde bekliyorlar. 
     Bu bekleyiş, Türk tarafının son derece hayati ve altın değerindeki günleri kaybetmesine yol açıyor. 
     Rum tarafı ise, hiç beğenmediği Annan planını zoraki şekilde ilke olarak kabul ettiğini ve müzakerelere hazır olduğunu açıkladı. Türk tarafı ise, hala erteleme peşinde koşuyor. Topu taca atma çabasında. Oysa "bizde ilke olarak kabul ediyoruz ve müzakereye hazırız" dese, kazanacak. 
     Bu durumdan Rumlar çok memnunlar. Zira biz direndikçe onlar AB üyeliğine biraz daha yaklaşıyorlar. KKTC, direnen ve çözüm istemeyen taraf olarak göründükçe, onların ekmeğine yağ sürülüyor. 12 Aralık’ta Kopenhag’dan tam üyelik sözünü aldıkları anda da, kendi sorunlarını çözmüş olacaklar. 
     
     ÇÖZÜMSÜZLÜK, TÜRKLERE ZARAR VERECEK... 
     Dikkatinizi çekmek isterim... Eğer Yunanlılar " çözemeyeceksek ayrılalım" demeye başladılarsa bunu işlerine geldiği için savunduklarını unutmayalım. 
     Çözümsüzlük, dolayısıyla Kıbrıs’ın AB’ye tam üyeliği, Rumların da çok işine geliyor. Bu olasılıkta Türk tarafının kazanacağını, zira adanın yarısının elimizde kalacağını sananlar, hem kendilerini, hem de toplumu aldatıyorlar. 
     Rumlar tam üye oldukları andan itibaren, arkalarına AB’yi de alarak, KKTC’nin altını çok daha kolaylıkla oyacaklar. İstediğimiz kadar asker yığalım, KKTC vatandaşlarının kaçışını önleyemeyeceğiz. Rum göçmenlerin, Avrupa İnsan Hakları Mahkemesine başvuruları artacak ve yıllar içinde teker teker mallarını geri alacak veya tazminat kazanacak noktaya gelecekler. 
     İşte bu gerçekleri bildiklerinden dolayı, Rumlar Türk tarafının ayak sürümesinden çok memnunlar. Kendilerini zora sokmadan, AB ile kötü kişi olmadan, günahları kadar sevmedikleri Kofi Annan planından da kurtulacaklar. KKTC Rumlara çalışmış olacak. 
     KKTC ve Ankara’nın yapması gereken, Rumlar gibi, planı ilke olarak kabul etmek, 12 Aralık öncesinde imzayı basıp müzakerelere oturmaktır. Türk toplumunun önemli bir bölümü bunu istiyor... 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







Kültürümüz değişiyor 


Dış dinamikler ve iç dubaralar 


Kılıç’ın istifası... 


Babacan ve türban 


Tayyip’le Kıbrıs’ı kazanmak, Kıbrıs’ı kaybetmek 


AKP’nin engelli koşusu 


Anadolu liseleri tarihe mi karışıyor .. 


Bu kur yüksek mi 


Başörtülüler değil başı açık olanlar... 


Hazine’nin patronu Babacan 


Karayalçın’dan AKP’ye yoksulluk projesi 


Kış kadınlar 


Vergi dediğin KDV ile ATV 


</TEXT>
</DOC>
