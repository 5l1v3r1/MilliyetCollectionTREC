<DOC>
<DOCNO> 133407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sondun20.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakış "Türkiye ile KKTC arasında görüş ayrılığı yok" 
</HEADLINE>
<TEXT>

     Dışişleri Bakanı Yaşar Yakış, Türkiye ile KKTC arasıda görüş ayrılığı olmadığını belirtti ve KKTC Cumhurbaşkanı Rauf Denktaş'ın Kıbrıs müzakerelerinde izlediği isabetli tutumu kuvvetle desteklediklerini söyledi. 
     Cumhurbaşkanı Rauf Denktaş, resmi ziyaret için KKTC'ye gelen Dışişleri Bakanı Yaşar Yakış ve beraberindeki heyeti kabul etti. Denktaş, kabulde yaptığı kısa açıklamada, ziyaretten memnunluk duyduklarını ifade etti ve Yakış'ın ilk ikili temaslarına KKTC'den başlamasının kendileri için övünç ve güç kaynağı olduğunu kaydetti. Denktaş, yararlı bir çalışma yapacaklarını umduğunu belirtti. 
     Dışişleri Bakanı Yakış da, Türkiye ile KKTC arasında herhangi bir alanda görüş ayrılığı olmasının söz konusu olmadığını belirtti ve ''zaman zaman basın tarafından gerdirilerek varmış gibi gösterilen farkların bulunmadığını'' kaydetti. 
     Türkiye'nin, Kıbrıs konusunda yürütülen müzakerelerde izlemesi gereken tutumunun, Türkiye'deki yetkili makamlar ve KKTC'deki makamlarla birlikte oluşturulduğunu ifade eden Yakış, ''Pek tabii ki birlikte oluşturulan bir görüşte fark olması diye bir şey söz konusu değildir'' dedi. 
     Hükümet olarak, Kıbrıs sorununa, ''Kıbrıs'taki 200 bin soydaşın sorunu olarak bakmadıklarını'' belirten Yakış, ''Aynı zamanda Türkiye'nin sorunudur. Kıbrıs sorunu Türkiye'nin milli bir sorunudur'' ifadesini kullandı. 
     KKTC'de son zamanlarda yapılan mitinglere atıfta bulunan Yakış, mitinglerde Cumhurbaşkanı Denktaş'ın Annan planı konusunda izlediği tutuma karşı bir hava yaratıldığını ifade etti ve ''Biz bunun arkasında, Türkiye'nin ve Kıbrıs'ın içinden geçmekte olduğu ekonomik sıkıntıların da yarattığı memnuniyetsizliklerin dile getirildiği bir ortam olarak görüyoruz'' diye konuştu. 
     KKTC'de zaman zaman yapılan gösterilere baktıklarında, bunun sadece Annan planından ibaret olmadığını gördüklerini belirten Yakış, ''Fakat bazen herkes Annan planı nedeniyle sokaklara dökülmüş gibi bir hava yaratılmaya çalışılıyor. Biz hükümet olarak bu teşhise katılmıyoruz'' dedi. 
     
     ''DENKTAŞ'IN İSABETLİ TUTUMUNU DESTEKLİYORUZ'' 
     Hükümetin, müzakerelerde Cumhurbaşkanı Denktaş tarafından yürütülen isabetli tutumunu kuvvetle desteklediğini ifade eden Yakış, müzakerelerin bir anlaşmayla sonuçlanması için Türk tarafının elinden geleni yapacağını bildirdi. 
     Yakış, ''En sonunda anlaşmaya ulaşılamazsa bunun sorumluluğunun bizim tarafta değil, karşı tarafta aranması gerektiğini düşünüyoruz'' dedi. Yakış, bir gazetecinin, ''AK Parti Genel Başkanı Recep Tayyip Erdoğan'ın Kıbrıs söylemleri bakanlığınızı ve sizi rahatsız ediyor mu '' sorusuna karşılık, KKTC makamları ile her düzeyde çok sıkı işbirliği halinde olduklarını belirtti ve bu konuda birbirlerine söyleyeceklerini medya aracılığıyla değil, doğrudan ileteceklerini kaydetti. 
     Yakış, ''Başbakan Abdullah Gül ve Erdoğan'dan, Cumhurbaşkanı Denktaş'a özel bir mesaj getirip getirmediğinin'' sorulması üzerine ise şunları söyledi 
     ''Hükümetimizin, Kıbrıs konusunda, Kıbrıs liderliği tarafından izlenmekte olan tutumun sonuna kadar arkasında olduğumuz mesajını getiriyorum.'' Görüşmenin ardından yemeğe geçilecek ve daha sonra da heyetlerarası görüşme yapılacak. Dışişleri Bakanı Yakış ve beraberindeki heyet, KKTC Başbakanı Derviş Eroğlu ile de biraraya geldi. Yakış, temaslarını tamamlamasının ardından bu akşam KKTC'den ayrılacak. 
     





</TEXT>
</DOC>
