<DOC>
<DOCNO> 112214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sondun25.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı ailesinin avukatı ateş püskürdü "Hükümet teröristi koruyor" 
</HEADLINE>
<TEXT>

     Sabancı ailesinin Belçikalı avukatı Fernand Schmitz, terörist Fehriye Erdal'ı Türkiye'ye iade etmeyi veya Türkiye'deki suçlarından dolayı Belçika'da yargılamayı reddeden Yargı Gücü'ne ve Brüksel hükümetine ateş püskürdü. 
     Yargıtay'ın dün, Erdal'ın Brüksel'de yargılanması yolunda Sabancı ailesinin taleplerini reddettiğini ve dosyayı, Flaman bölgesine gönderdiğini hatırlatan Schmitz, ''Gerçek bir siyasi ve adli kepazelik yaşıyoruz'' dedi. 
     Schmitz, özetle şunları söyledi 
     ''Yargıtay, Başsavcıyı dinledi ama Başsavcı, Sabancı ailesinin taleplerini hiç incelemek zahmetinde bulunmamış. Kararı, Bruges ve Gand bölgelerinin mahkemelerine bıraktılar. Oysa o mahkemeler, Türkiye Erdal'ın iadesini istediği zaman, teröristten yana tavır koyup kararlar almışlardı. Avrupa Terörizme Karşı İşbirliği Sözleşmesi'nin Erdal dosyasında uygulanamayacağı kararını verenler onlar. Terör kurbanı olan müdahil tarafı hiç dinlemeden verilen bu karar, o bölgede değişmez. Bu nedenle sanık avukatları Bu iş bitmiştir diye açıklama yaptılar.'' ''En yüksek adli merci olan Yargıtay, terör kurbanı müdahil tarafı ve taleplerini görmezden geldi'' diyen Schmitz, şöyle devam etti 
     ''Bizi, daha önce verilmiş bir kararla baş başa bırakıyorlar. Bu karara göre, Belçika, Erdal'ı Türkiye'deki suçları nedeniyle yargılayamaz, çünkü Terörizme Karşı İşbirliği Anlaşması geçersizdir. Nitekim, Belçika Adalet Bakanı, Türk Adalet Bakanı'na yazdı ve bu kararı bildirdi. Gerçekte, siyasi otoritenin ve Yargı Gücü'nün el ele aldığı gizli bir karar söz konusudur. Bu kararı alırken bizi dinlemediler. Tam anlamıyla insan hakları ihlali söz konusudur. Bu adalet değil, bir karikatürdür. Türkiye'de, o kadar eleştirdikleri DGM'ler böyle bir karar almazdı.'' Avukat Schmitz, şu değerlendirmeyi yaptı 
     ''Türk kamuoyu, ölüm cezası kaldırıldığı için terörist Fehriye Erdal'ın iade edilebileceğini düşünüyor. Yanılıyor, çünkü Belçika'nın iadeyi reddetmesinin gerçek nedeni, ölüm cezasının varlığı değildi. O, sadece pasta üzerinde bir kaymaktı. Gerçek neden şu Belçika hükümeti ve adaleti, Sabancı'nın ve beraberindekilerin öldürülmesi olayını, siyasi bir eylem olarak algılıyor. Belçika hükümeti, Erdal'ın savaşının doğru olduğu görüşüne destek veriyor.'' Terörist Fehriye Erdal'ın nerede olduğunun dahi müdahil tarafa bildirilmediğini, bu yüzden, yargı alanını ve hangi mahkemelerin yetkili olduğunu belirleyemediklerini söyleyen Schmitz, ''Teröristin Brüksel bölgesinde barındırıldığını biliyoruz, çünkü Brüksel polisinin kendisine duyuru ilettiğine dair belge var. Yerini bilinçli olarak saklıyor, Sabancı ailesinin işini zorlaştırıyorlar'' dedi. 
     Schmitz, ''Bütün bunlar, kabul edilemez insan hakları ihlalleridir. Büyük bir şok yaşıyoruz'' diye konuştu. 
     





</TEXT>
</DOC>
