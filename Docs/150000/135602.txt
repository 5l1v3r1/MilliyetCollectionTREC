<DOC>
<DOCNO> 135602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/guncel/gun04.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk askeri’ Kürt muhalifleri böldü 
</HEADLINE>
<TEXT>

Ankara’da düzenlenen Iraklı muhalifler zirvesinde, Türk birliklerinin Kuzey Irak’taki varlığı tartışma yarattı. Talabani Dost kabul ederiz. Barzani Bölge ülkelerinin ferdi müdahalesi sıkıntı yaratır... 
     UTKU ÇAKIRÖZER Ankara 

     Türkiye, ABD ve Kuzey Irak’taki Saddam muhalifi Kürt ve Türkmen gruplar arasında yapılan toplantıda, Kuzey Irak’a girecek Türk ordusunun varlığı, iki Kürt grubu böldü. 
     Devlet Konukevi olarak kullanılan Ankara Palas binasında Dışişleri Bakanlığı Müsteşar Yardımcısı Ali Tuygan başkanlığındaki toplantıda, masanın bir yanında Tuygan ile ABD adına Başkan Bush’un Irak danışmanı Zalmay Halilsad yan yana oturdu. Masanın diğer tarafına ise Iraklı muhalif gruplardan Türkmen Cephesi lideri Sanan Ahmet Ağa, KYB lideri Celal Talabani ve KDP’nin ikinci ismi Neçirvan Barzani yerleştirildi. 
     
     TSK’YI DOST BİLİN 
     Kürtlerin bölgeye gelecek TSK birliklerini "dost birlik" kabul etmelerini isteyen Tuygan, Kürtlerin bağımsız devlet kurma ya da Musul ve Kerkük’e girme gibi hareketlere girmemesi yönündeki uyarısını da "kimse krizden avantaj sağlamaya kalkmasın" sözleriyle anlattı. Halilzad da, Tuygan’ın tüm uyarılarına kulak verilmesini istedi. 
     Kürt devleti kurmama ve Musul-Kerkük’e girmeme sözü vererek bağımsız hareket etmeyeceklerini garanti eden Kürt gruplar, Türk ordusunun bölgedeki varlığı konusunda ise bölündü. 
     
     SIKINTI YARATMAYIZ’ 
     Talabani, "Türkiye ve ABD bizi kurtarmak için geliyor. Dost kabul ederiz" derken, Barzani ABD ve Türk birlikleri arasında ayrım yaparak, "Koalisyon ülkeleri bizim için geliyor. Ama bölge ülkelerinin ferdi müdahaleleri halkta sıkıntı yaratır" diye konuştu. "Oradakiler de bizim kardeşlerimiz" diyen Tuygan, "Biz sıkıntı yaratmayız" dedi. 
     Türkmenler de ABD ve Türk askerleri ile Kürtler ve Türkmenlerin beşli bir yapı kurarak bölgede güvenlik ve göçün önlenmesini ortaklaşa yapmasını önerdi. 
     



 GÜNCEL 
























</TEXT>
</DOC>
