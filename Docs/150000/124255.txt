<DOC>
<DOCNO> 124255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sontur13.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
1,5 yıl boyunca seks kölesi gibi kullanılan kızın babası şaşkın 
</HEADLINE>
<TEXT>

     Konya'nın Akşehir İlçesi'nde 18 kişinin tecavüz ve cinsel istismarına maruz kalan 16 yaşındaki E.B'nin babası Ahmet B., kendisini, ''kızım beni dinlemedi'' diyerek savundu. 
     E.B'nin 1.5 yıl süresince 18 kişinin tecavüzüne ve cinsel sömürüsüne maruz kaldığını günlüğündeki yazıları okuyarak öğrendiğini anlatan baba Ahmet B., bu durumun bir baba olarak kendisini ''şok'' ettiğini söyledi. 
     Emniyete başvurmasından sonra olayla ilgili soruşturma açıldığını ve kızını çirkin emellerine alet eden kişilerin yakalanmasını sağladığını belirten Ahmet B., ''Kızım Sosyal Hizmetler Yetiştirme Yurdu'na verilecek. Bundan sonra devletin koruması altında olacağı için içimizdeki acı biraz olsun dinecek'' dedi. 
     Akşehir'de kış mevsiminde çeşitli apartmanlarda kapıcılık yaptığını ve kalorifer kazanlarını yakarak geçimini sağladığını dile getiren Ahmet B., şöyle konuştu 
     ''6 yıl önce eşimi kaybettim. O günden bu yana çok zor şartlarda kendimize ait iki odalı evimizde kızıma ve oğluma hem annelik, hem de babalık yapmaya çalışıyorum. Ama maalesef kızıma çoğu zaman söz geçiremedim. Ona yeterince zaman ayıramadım. Kızıma sahip çıkmayı başaramadım, uyardığımda beni dinlemedi. Bu olay tüm anne babalara ders olsun.'' Talihsiz genç kız E.B. ise, Konya'da yarım kalan okuluna devam edeceğini ve her şeye unutarak yeni bir hayata başlamak istediğini söyledi. 
     





</TEXT>
</DOC>
