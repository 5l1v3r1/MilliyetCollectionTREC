<DOC>
<DOCNO> 103609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sontur12.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Para vermeyen babasının minibüsünü yaktı... 
</HEADLINE>
<TEXT>

     Niğde'nin Ulukışla İlçesi'ne bağlı Maden Köyü'nde bir kişi, para vermeyen babasının minibüsünü yaktı. 
     Adana'da oturan Mustafa Sayın 30 , tarlasını 100 milyar liraya satan babası Remzi Sayın'a telefon ederek para istedi. 
     Babasının para vermeyi kabul etmemesi üzerine dün gece, ailesinin Maden Köyü'ndeki evine gelen Mustafa Sayın, evde kimsenin bulunmadığı bir sırada camdan içeri girerek babasının ceketini aldı. Daha sonra evin önünde bulunan babasına ait 01 HY 572 plakalı minibüsün altına odun yığan Sayın, ateş yakarak kaçtı. 
     Eve geldiğinde minibüsünün yandığını gören Remzi Sayın'ın şikayetçi olduğu oğlu Mustafa Sayın, Adana'da yakalandı. 
     Evli ve 1 çocuk babası olan Mustafa Sayın'ın, uzun süredir işsiz olduğu, bu nedenle para isteğini geri çeviren babasına sinirlenerek minibüsü yaktığının belirlendiği kaydedildi. 
     





</TEXT>
</DOC>
