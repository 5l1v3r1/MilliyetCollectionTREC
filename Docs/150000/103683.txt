<DOC>
<DOCNO> 103683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/spor/bbas.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Lübnan kaosta 
</HEADLINE>
<TEXT>

Dünya Şampiyonası’nda A Milli Basketbol Takımımız ile aynı grupta bulunan Lübnan politik problemler nedeniyle ABD’ye hazırlıksız geldi. Coach Newman, "Şansımız hiç yok" dedi 
     GÖKHAN TÜRE 

     Problemi çok 
     BASKETBOL Milli Takımımız’ın 2002 Dünya Şampiyonası’nın ilk raundundaki rakiplerinden Lübnan tam bir kaos yaşıyor. Ay - Yıldızlı ekibin kamp yaptığı Detroit’e önceki gün gelen Asya ikincisi Lübnan’ın, ABD’li coachu John Newman, "Bizim Türkiye kadar profesyonel olmamız mümkün değil. Buraya kadar geldiğimiz için bile mutluyuz" ifadelerini kullandı. 
     
     Hazırlanamadık’ 
     ABD’Lİ çalıştırıcı Lübnan’ın politik problemlerin de etkisiyle arzulanan hazırlık programını uygulayamadığını söyleyerek, "Zaten fiziksel anlamda çok büyük dezavantajları olan bir takımız. Buna bir de hazırlık sürecindeki olumsuzluklar eklenince Dünya Şampiyonası’nda başarılı olma şansımız yok denecek kadar azaldı" diye konuştu. 
     
     Galibiyet zor’ 
     GRUPLARINDA yer alan Türkiye, Brezilya, Porto Riko gibi çok güçlü takımların arasından galibiyet çıkarmalarının zorluğuna dikkat çeken Newman, "Bu şampiyona bizim için iyi bir tecrübe olacak. Elimizden geleni yapmaya çalışacağız. Ama gücümüzü biliyoruz. Şampiyonaya katılmak bile bizim için büyük başarı sayılmalı" açıklamasını yaptı. 
     
     Türkiye’ye övgü 
     TÜRKİYE’NİN gruptaki şansının yüzde 60 olduğunu söyleyen ABD’li coach, "Türk basketbolu Avrupa ikinciliği ile birlikte Dünya platformunda da adından söz ettirmeye başladı. NBA’ye oyuncu ihraç etmesi de bunun en büyük kanıtı. Hidayet, İbrahim, Mehmet ve Mirsad çok kaliteli isimler. Ben Türkiye’nin çok iyi bir derece elde edeceğini düşünüyorum" dedi. 
     
İkinci tur hayal’      LÜBNAN takımının kaptanı Elie Mchantaf, Dünya Şampiyonası’nda sadece prestij mücadelesi vereceklerini söyledi. Mchantaf, Türkiye karşısında şanslarının çok az olduğunu da ifade ederek, "Burada bizden kimsenin çok şey beklediğini sanmıyoruz. Hedefimiz ilk gruptan bir galibiyet çıkarıp ikinci tura çıkmak. Bu hayal olarak görülse de elimizden geleni sonuna kadar yapacağız" dedi. 
     
İbrahim’e mesaj var      ARAP temsilcisinin yıllar önce Türkiye’de forma giymiş ABD’li oyuncuları Joe Vogel Galatasaray ve Paul Afake de Fenerbahçe Türkiye’nin gücünü bildiklerini vurguladılar. Afake, "Mirsad ve Hidayet’in ardından Mehmet’in NBA’ye gitmesi Türk basketbolunun ulaştığı noktayı gösteriyor. Ancak eski takım arkadaşım İbrahim’i de NBA’de görmek isterdim. Çünkü o kapasitede" diye konuştu. 
     
Devlere sert uyarıBasketbol Milli Takımımız Motor City Turnuvası’nın ilk maçında Arjantin’den 28 sayı fark yedi, Dünya Şampiyonası öncesi tehlike sinyalleri verdi 
     AY-YILDIZLI ekibimiz ABD’nin Detroit kentinde katıldığı Motor City Basketbol Turnuvası’nın ilk maçında Arjantin’e açık farkla yenildi. Rakibinin sert oyununa aynı şekilde karşılık veremeyen, savunmada sürekli aksayan, hücumda ise hiçbir varlık gösteremeyen milli takımımız henüz ilk devrede 31 sayı geriye düştü. 
     ÜÇÜNCÜ çeyrekte Ginobili’yi durduramayan millilerimiz farkın daha da açılmasına engel olamadı. Son çeyrekte biraz olsun toparlanan milli takımımız farkı ancak 28 sayıya kadar indirebildi. Maç sırasında Kerem, Asım ve Mehmet hafif sakatlık geçirirken Örs de kötü oyun nedeniyle zaman zaman oyuncularını sert şekilde uyardı. 
     
Örs, acısını kalbine gömdü      Moraller sıfır 
     A Milli Basketbol Takımımız’ın coachu Aydın Örs’e dün Türkiye’den kötü bir haber geldi. Ağabeyi Erol Örs’ün vefat ettiğini öğrenen başarılı antrenör büyük bir şoka girdi, kafilede tüm moraller sıfıra indi. Bu acı haber üzerine federasyon yetkilileri ilk uçakta Örs’e yer ayırttı. Ancak Ay - Yıldızlı ekibin coachu rezervasyonu hemen iptal ettirdi. 
     
     Büyük özveri 
     DÜNYA Şampiyonası’nın başlamasına kısa bir süre kaldığını belirten Örs müthiş bir özveride bulunarak cenazeye katılmama kararı aldı. Başarılı teknik adam, "Acım çok büyük. Ancak Türkiye bizden çok şey bekliyor. Bu kamp çok önemli. Çocuklarımın bana ihtiyacı olduğunu düşünüyorum. Bu nedenle ağabeyime son görevimi yerine getiremeyeceğim" diye konuştu. 
     
Rakip ABD Karması      A Milli Basketbol Takımımız, Motor City Basketbol Turnuvası’nın ikinci gününde bugün TSİ 20.30’da ev sahibi ABD karmasıyla oynayacak. Bu karşılaşma sonrasında TSİ 22.30’da ise Arjantin ile Lübnan karşı karşıya gelecek. Milliler, turnuvadaki son maçında ise 25 Ağustos pazar günü yine 20.30’da Lübnan ile karşı karşıya gelecek. 12 Dev Adamımız, 26 Ağustos’ta ise Dünya Şampiyonası’nın yapılacağı Indianapolis’e geçecek. 
     
Porto Riko göz korkuttu      MİLLİ Takım Başantrenörü Aydın Örs, önceki gün izlediği ilk turdaki rakibimiz Porto Riko’yu çok tehlikeli bir rakip olarak niteledi. Tecrübeli teknik adam, Arjantin’e iki sayı farkla yenilmesine rağmen Porto Riko’nun çok süratli bir oyun ortaya koyduğunu, savunmada da müthiş direnç gösterdiğini ifade etti. 
     
Üç eksik      A Milli Takımın Arjantin ile oynadığı karşılaşmada Hidayet, Ufuk ve Mirsad sakatlıkları nedeniyle forma giymediler. Maç öncesi Aydın Örs’ün vefat eden ağabeyi Erol Örs için saygı duruşu yapılırken milli takım oyuncularımız da göğüslerinde siyah bantla sahaya çıktı. Burnu kırıldıktan sonra ilk kez forma giyen İbrahim de kendisi için özel olarak yapılan maske ile oyuna girdi. Ancak üç dakika sonra kendisini rahatsız edince maskeyi çıkardı. 
     
Ticaretin umudu 12 Dev Adam      DIŞİŞLERİ Bakanlığı, ABD’nin Indianapolis kentinde Dünya Şampiyonası’nın yapılacağı spor salonlarına yakın bir parkın turnuvanın üçüncü gününde Türkiye’nin tanıtım etkinliklerine tahsis edilmesini sağladı. İhracatçılar parkta ürünlerini tanıtarak, iş bağlantıları kuracaklar. 
     



 SPOR 

























</TEXT>
</DOC>
