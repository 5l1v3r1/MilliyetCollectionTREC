<DOC>
<DOCNO> 126840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sonspo27.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Oktay, Fenerbahçe'den yanıt bekliyor... 
</HEADLINE>
<TEXT>

     Fenerbahçe'de, teknik direktör Werner Lorant'ın kadro dışı bıraktığı Oktay Derelioğlu, futbol şubesinin kendisi hakkında vereceği kararı merakla bekliyor. 
     Kadro dışı kalmasının ardından çalışmalarını uzun bir süredir PAF takımla antrenmanlara çıkarak sürdüren deneyimli futbolcu, sarı-lacivertli kulübün yöneticilerinin, birkaç gün içinde kendisine kulüpte kalıp kalmayacağı yönünde kararı bildireceğini söyledi. 
     Sarı-lacivertli futbolcu, ''Geçmişe sünger çektim. Tekrar futbola dönmemin zamanı geldi. Ben son kararımı yöneticilerimize söyledim. Fenerbahçe'de futbol oynamak istiyorum. Hiçbir zaman ayrılmak istemedim. Önümüzdeki birkaç gün içinde yanıt gelecek, bekliyorum'' diye konuştu. 
     Oktay, sarı-lacivertli takımın teknik sorumlusu Oğuz Çetin ve Fenerbahçe Kulübü Futbol Şubesi Sorumlusu Sadettin Saran'ın yarın yapacakları öğrenilen toplantıda verecekleri karara göre hareket ederek, gerekirse kendisine bazı kulüplerden gelen transfer önerilerini değerlendirecek. 

     
</TEXT>
</DOC>
