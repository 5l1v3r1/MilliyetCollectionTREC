<DOC>
<DOCNO> 105123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sondun08.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şükrü Sina Gürel, İran Cumhurbaşkanı Hatemi ile görüştü 
</HEADLINE>
<TEXT>

     İran Cumhurbaşkanı Muhammed Hatemi, resmi ziyaret için Tahran'da bulunan Başbakan Yardımcısı ve Dışişleri Bakanı Şükrü Sina Gürel'i kabul etti. 
     Gürel, kabulden sonra yaptığı açıklamada, İran Dışişleri Bakanı Kemal Harrazi ile görüşmesinde İran ve Türkiye arasındaki ikili ilişkileri ve bölgesel konuları ele aldıklarını söyledi. 
     Harrazi'nin daveti üzerine İran'a yaptığı ziyaretin Türkiye-İran ilişkileri üzerinde önemli bir aşama olacağını ve çok verimli bir ziyaret yaptıklarını söyleyen Gürel, Cumhurbaşkanı Hatemi'nin Türk heyetini kabul ederek, ikili ilişkiler ve bölgesel konularda düşüncelerinden yararlanma fırsatı vermesinden memnun olduğunu söyledi. 
     Gürel, bir gazetecinin ABD'nin Irak'a yönelik olası harekatına ilişkin sorusunu yanıtlarken, ''Türkiye'nin, her zaman uluslararası sorunlarda barışçı çözümden yana olduğunu ve toprak bütünlüğünü savunduğunu'' söyledi. 
     Hatemi'nin Gürel'i kabulüne katılan Harrazi de görüşmeden sonra yaptığı açıklamada, Irak ile İran-Irak savaşından kalan bütün sorunları çözmek ve iki komşu ülke olarak bir arada yaşamak istediklerini söyledi. 
     ''İran yönetimi, Irak a askeri müdahaleden yana değildir'' diye konuşan Harrazi, Tahran'ın bölgedeki değişimleri her zaman yakından takip ettiğini ve bu konuda dikkatli davrandığını belirtti. 
     Bu arada Dışişleri Bakanı Gürel, Sadabad Sarayı'nda İran Cumhurbaşkanı Birinci Yardımcısı Muhammed Rıza Arif ile yaptığı görüşmenin ardından, son İran Şahı Muhammed Rıza Pehlevi'nin babası Rıza Şah'ın yazlık sarayı olan Yeşil Saray'ı ziyaret etti. 
     Öte yandan Stratejik Araştırmalar Merkezi SAM ve İran Siyasi ve Uluslararası Çalışmalar Enstitüsü IPIS arasında İşbirliği Anlayış Muhtırası imzalandı. 
     Muhtırayı SAM Başkanı Büyükelçi Murat Bilhan ve IPIS Başkanı Saccati Pur imzaladı. İmza töreninde Gürel ve Harrazi de hazır bulundu. 
     





</TEXT>
</DOC>
