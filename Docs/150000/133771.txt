<DOC>
<DOCNO> 133771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/guncel/gun08.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Karne öğrenciye mi veliye mi verilsin 
</HEADLINE>
<TEXT>

ÇAPRAZ ATEŞ 
     SİBEL KAHRAMAN 

     İlk ve orta dereceli okullarda birinci yarıyıl cuma günü sona eriyor. Öğrenciler karne alacak olmanın heyecanını yaşıyor. İzmir Milli Eğitim Müdürlüğü, bu yıl da öğrencilerin karnelerini velilerine verecek. Velilere, karnenin her şey olmadığı, çocuklarına nasıl davranmaları gerektiği anlatılacak. Ancak karnenin veliye verilmesinin çocukta güvensizliğe neden olacağını ileri sürenler, uygulamadan vazgeçilmesi gerektiğini söylüyor. 
     
Talip Emiroğlu Avrupa Koleji Veliye verilmesi yanlış      Karnenin veliye verilmesi çok yanlış bir uygulama. Bu çocuklara güvensizlik duygusunu aşılar. Karneyi veliye vermek demek, çocuğa "Sen ailene yalan söylersin, sen potansiyel suçlusun" demektir. Bu tür davranışlar, çocukları değersiz oldukları duygusuna iter. Çocuğun kişiliğini kabul etmemiz gerekiyor. 
     
Burhanettin Polat İlke Okulları Karne öğrenci için      Karneler öğrenciler için hazırlanıyor. Veliye verilmesi hiç doğru bir yaklaşım değil. Okullar öğrenciyi belgelendirir. Bilgilerinin düzeyini de karneyle gösterir. Veli değerlendirilmiyor. Karne öğrenciye verilir, o da anne babasına götürür. Hem sorumluluk hem de güven açısından yapılması gereken budur. 
     
Ahmet Mete Bilfen İlköğretim Onlar mı okuyor      Öğrencinin hakkı olan karne veliye verilmez. Öğrenci çalışıyor. Bunun değerlendirmesini de öğrenciye vermek gerekiyor. Velileri eğitime tabi tutmuyoruz, onları derslere sokmuyoruz ki karneyi velilere verelim. Çocuğuma güvenmesem bile karnesinin ona verilmesini isterim. 
     
Behçet Yavuz İzmir Milli Eğitim Müdürü Travmaları önledik      Karnenin velilere verilmesi uygulamasını ilk kez geçen yıl gerçekleştirdik. Çok güzel sonuçlar aldık. Bu yıl da aynı uygulama devam edecek. Okula hiç gelmemiş veliler okula geldiler. Öğretmenle tanıştılar. Okulla aile işbirliği yaptı. Veli, çocuğunun başarısında kendi katkısının da önemli olduğunu gördü. Doğru bir yöntemle stresten doğabilecek travmaların önüne geçilmelidir. Karne olayını çok büyüterek insanın yaşamındaki başarıyla paralelmiş gibi bir anlam yükledik. Oysa okuldaki başarıyla yaşamdaki başarı aynı değil. Velileri karne konusunda bilinçlendirmeliyiz. Başarısızlığın sorumluluğu sadece öğrenciye ait değil. 
     
İdris Albayrak Psikolojik Danışman Veli işin içine girmeli      Karne, veli okula çağrılarak, okulun rehber ve psikolojik danışmanlarından yardım alınarak veliye verilmeli. Böylece karne, dönemin son gününde son derste öğrenciye verilen bir belge olmaktan çıkarılmalı. Karneyi alan veli çocuğun öğretmeni ile başarısızlıkların nedenini, çocuğa nasıl davranacağını görüşerek, yanlış yaklaşımların önüne geçebilir. Bilimsel araştırmalar, çocuklardaki okul başarısızlığının en önemli nedenleri arasında uygun olmayan aile ortamını öncelikli göstermektedir. Karnedeki başarısızlığın nedenleri aile, okul ve öğrenci üçgeninde aranmalıdır. 
     
     



 GÜNCEL 





















</TEXT>
</DOC>
