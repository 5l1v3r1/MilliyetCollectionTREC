<DOC>
<DOCNO> 129557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sonspo12.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta ikinci bölüm hazırlıkları... 
</HEADLINE>
<TEXT>

     Beşiktaş, Birinci Süper Lig'in ikinci bölümünün hazırlıklarını sürdürdü. 
     Siyah-beyazlılar, Ümraniye'deki BJK Nevzat Demir Tesisleri'nde, Teknik Direktör Mircea Lucescu yönetiminde gerçekleştirilen antrenmanda, kondisyon ve pas çalışmasının ardından üç grup halinde yarı sahada çift kale maç oynadılar. 
     Neşeli bir havada geçen antrenmanda, futbolcuların birbirleriyle şakalaşmaları dikkat çekti. 
     Dün İstanbul'a gelmesi beklenen, ancak dönmeyen Brezilyalı futbolcu Amaral antrenmanda yer almadı. Amaral'ın Zago ile yarın takıma katılacağı öğrenildi. 
     Bu futbolcuların yanı sıra izinli olan Nouma ve sakatlığı bulunan Bayram, antrenmanda yer almadı. Adalesinde ağrı olan Sergen salonda çalışırken, tedavisi süren kaleci Göksel ise takımdan ayrı koşu yaptı. Antrenman sonrasında İlhan Mansız tek başına bir süre daha koşu yaparak çalışmasını sürdürdü. 
     
     TEKNİK HEYET KENDİ ARASINDA MAÇ YAPTI 

     Siyah-beyazlı takımın teknik heyeti antrenmanın ardından kendi arasında minyatür kale maç yaptı. 
     Maçta, Teknik Direktör Lucescu ve Antrenör Feyyaz'ın yer aldığı takım, kulüp doktorları ve malzemecilerden oluşan ekibi 7-5 yendi. 
     Teknik Direktör Lucescu, 3 Ocak Cuma gününden bu yana hasta olduğunu ve bu nedenle ter atmak için maç yaptığını belirterek, ''Antrenmanlara iğne ile çıkıyorum. Tedavi oluyorum, saunaya giriyorum. Bugün de ter atmak için futbol oynadım. Bu konuda büyütülecek bir olay yok'' dedi. 
     Beşiktaş, ikinci bölüm hazırlıklarını bu akşam basına kapalı gerçekleştireceği antrenmanla sürdürecek. 

     
</TEXT>
</DOC>
