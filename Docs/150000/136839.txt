<DOC>
<DOCNO> 136839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/ekonomi/eko13.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa... 
</HEADLINE>
<TEXT>

     Sınır illerine ticaret merkezi dopingi 
     Sınır hatlarında kurulması öngörülen "sınır ticaret merkezleri STM " ile akaryakıt ticaretine son verilmesinin duran bölge ekonomisinin yeniden canlandırılması öngörülüyor. Sınır hatlarında, "sıfır noktada" kurulacak STM’lerde akaryakıt ticaretine izin verilmeyecek. STM’lerde sınır ili esnaf ve tüccarına mağaza açma izni verilecek. Bu merkezler, gümrüksüz satış mağazaları statüsünde faaliyet gösterecek. Karşı ülkeden alınacak mallarda, ithalat rejiminden farklı olarak maktu vergi uygulanacak. Yurtiçinden bu mağazalara yapılan satışlar ihracat sayılacak ve KDV’den muaf olacak. 
     Sınır ilinde yaşayanlar da STM’deki mağazalardan serbestçe alışveriş yapabilecek. STM’lerin öncelikle Suriye sınırındaki beş noktada kurulması öngörülüyor. 
     
     TT aboneleri 19 milyon kişiye ulaştı 
     Türk Telekom’un TT 1998’de 17 milyon civarında olan abone sayısı, geçen yıl 19 milyona ulaştı. Türk Telekom yetkililerinden alınan bilgiye göre, kurumun, 1998 yılında 16 milyon 959 bin 500 olan abone sayısı, geçen yıl 18 milyon 914 bin 857’ye yükseldi. Türk Telekom’un abone sayısı, 1999’da 18 milyon 54 bin 47, 2000’de 18 milyon 395 bin 171, 2001’de 18 milyon 904 bin 486 oldu. 
     Kurumun 1998’de 18 milyon 558 bin 707 olan otomatik santral hat kapasitesi ise 1999’da 19 milyon 679 bin 9, 2000’de 20 milyon 796 bin 985, 2001’de 21 milyon 340 bin 756, geçen yıl ise 21 milyon 566 bin 156’ya yükseldi. 
     
     Telekom Kanunu rekabeti artıracak 
     Telekomünikasyon Kurumu müstakil bir telekomünikasyon kanunu çıkarılması için çalışma başlattı. Yaklaşık bir aydır üzerinde çalışılan yasa taslağında, bu alanda açılacak davalarda tek başvuru merciinin Danıştay olması öngörülüyor. Yasayla birlikte sektörde rekabetinin hızlanması hedefleniyor. Yasa taslağının, mart ayında Ulaştırma Bakanı Binali Yıldırım’a sunulacak. Taslakta yer alması öngörülen maddeler ise şöyle 
     Evrensel hizmet fonu oluşturularak internetten en fakir vatandaşın bile verimli şekilde yararlanması sağlanacak. n Rekabetin artırılması amacıyla mevcut ara bağlantı sözleşmeleri tekrar gözden geçirilecek. n Türk Telekom’un ses ve altyapı tekelinin Ocak 2004’te sona ermesinden sonra yeni tekellerin oluşmasını engellenecek. 
     
     Özdemir Derviş Kanunu değişsin 
     Türkiye Müteahhitler Birliği Başkanı Nihat Özdemir, hükümeti uyararak Kemal Derviş’in bakan olduğu geçen yıl nisan ayında çıkarılan "kredili yatırımların konsolide bütçe içinde gösterilmesi" uygulamasına son verilmesini istedi. Özdemir, "Bu yapılmazsa Tayyip Erdoğan’ın bölünmüş yol ve konut projelerini gerçekleştirme düşüncesi hayal olur. İnşaat sektörü durgunluğa girer" dedi. 
     Milliyet’i ziyaret eden Özdemir, 2003 konsolide bütçesinde yatırımlara ayrılan payın 9 katrilyon lirayla sınırlı olduğunu belirterek, "Kanun değiştirilip kredili yatırımların bütçe dışına taşınması sağlansın" dedi. Özdemir diğer önerilerini de şöyle sıraladı "Çeşitli fonlarla projelere ek ödenek sağlansın. Projelere ayrılan kaynağa ek olarak devlet, Hazine bonosu vererek artış getirsin." 
     



 EKONOMİ 






















</TEXT>
</DOC>
