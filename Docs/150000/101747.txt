<DOC>
<DOCNO> 101747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/guncel/gun05a.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
E-5 Karayolu’nda cinayet gibi kaza 
</HEADLINE>
<TEXT>

Yol çalışmasında tıraşlanan asfalt, faciaya neden oldu. Kamyondan kaçmak isterken kontrolden çıkan otomobilde, iki kişi yanarak öldü 
     ŞAKİR AYDIN, İSMAİL POLAT İstanbul 

     Kadıköy’de, otoyoldaki asfalt yenileme çalışmaları nedeniyle kontrolden çıkıp devrilerek alevler içinde kalan araçta bulunan Nebahat Bademci 49 ve torunu Kübra Erkan 14 hayatını kaybederken, 7 kişi de yaralandı. 
     Küçükyalı İdealtepe Akgün Sokak’ta oturan İbrahim Erkan 35 , bir arkadaşının Kadıköy’deki lokantasında kokoreç yemek için ailesinden 8 kişiyi 34 UUJ 45 plakalı aracına bindirdi. 
     Erkan, dün saat 00.30 sıralarında E - 5 Karayolu Bostancı Köprüsü’nü geçerken arkasından hızla gelen ve kendisini sıkıştıran kamyondan kaçmak için şerit değiştirmek istedi. Yol çalışması nedeniyle orta şeritte asfaltın kesilerek 10-15 santimetre alçaltıldığını fark edemeyen Erkan, direksiyon h kimiyetini kaybetti. Kontrolden çıkan araç, yan yatarak sürüklenirken, aynı anda alev aldı. Araç, yaklaşık 20 metre sonra durabildi. Kazada, Nebahat Bademci ve Kübra Erkan yanarak feci şekilde can verirken, İbrahim, Hatice ve İsmail Erkan, Funda, Nazlı ve Emre Kayaoğlu ile Halil Bademci, araçtan yaralı olarak çıkarıldı. 
     
     Hiçbir uyarı levhası yok 
     Çevrede toplanan vatandaşlar, karayolunun orta şeridinin asfaltını kesen ve hiçbir uyarı levhası koymayan yetkilileri sorumsuzlukla suçladı. Kazadan yaralı olarak kurtulan Halil Bademci ise, tepkisini şöyle dile getirdi "E-5 gibi bir yolda, orta şeridin asfaltı alçaltılmış. Damadım şerit değiştirmeye kalkışırken araç kontrolden çıktı. Böyle bir yol çalışması dünyanın hiçbir yerinde yapılmaz. İnsanların hayatları ile bu şekilde oynanmaz. Bu facianın hesabını kim verecek " 
     



 GÜNCEL 





















</TEXT>
</DOC>
