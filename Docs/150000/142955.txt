<DOC>
<DOCNO> 142955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/spor/ytan.html </URL>
<DATE> 2003/03/16/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Trabzon’a çok yakıştı 
</HEADLINE>
<TEXT>

     Trabzonspor’un düzeninde değişiklik yok. İki forvetle sahaya çıktı, ön liberoda Hüseyin’in yerine Somers oynadı, Somers’ın görevini de Erman Özgür üstlendi. Şu bir gerçek, Trabzonspor şu anda Süper Lig’in en çok koşan ve en iyi futbol oynayan ekiblerinden biri... Taşlar yerli yerine oturunca ve tempoyu da yükseltince, Trabzonspor hem çok üretiyor, hem iyi üretiyor ve hem de futbol adına keyif veriyor. 
     Savunmanın sağ dışında oynayan Tayfun’u dün gece çok sevdim. Haddini aşmadan, gösterişsiz oynadı, ama çok iyi oynadı. Savunmanın solunda Lee - Erman ve Gökdeniz üçlüsü adeta dantela ördüler. Marco Aurelio’yu dün gece tutmak mümkün olamadı. Vurdular, düşmedi, çektiler, ittiler yıkılmadı... Sambacı, top çaldı adam eksiltti ve iki de gol attı. 
     Kimse ile tartışmam, Mehmet Yılmaz, çok iyi bir santrafor. Golcülüğü eksik. Varsın olsun, niyeti çok iyi. Biraz da şansız. 
     Gökdeniz müsabakaya kötü başladı. Fatih de önce Junior, hemen ardından da Osman’ın tekmeleri ile yıkıldı. Sonra iki isim oyuna ağırlığını koydu. Üçüncü gol bu ikilinin muhteşem yardımlaşmasıyla geldi. 3. gole benzer üç pozisyon daha üretti bu ikili, birinde Fatih, diğerinde Ali Şen dikkatsiz davrandı. Üçüncüsünde ise Fevzi çok başarılıydı. 
     Trabzonspor, Karadeniz dalgaları gibi, sert geldi, sık geldi üç puanı üç golle aldı. Tertemiz ve berrak bir galibiyet. Skorda futbol da Trabzonspor’a çok yakıştı. Trabzonspor’un bu yılki kaderi herhalde... Yine Petkoviç, yine 90. dakika ve yine gol. Olacak gibi değil. 
     Hafızam beni yanıltmıyorsa, Erol Ersoy üç ay üzerine bir süper lig maçına çıkıyor. Futbol yorumu mükemmeldi, oyunu iyi süzdü ve avantaj kurallarını alabildiğince uyguladı. Cami yıkılsa mihrab yerindedir. 
     Dün gece Trabzonspor taraftarları Aybaba’yı bağrına bastı.... Müsadenizle ben de .. 
     



 SPOR 

























</TEXT>
</DOC>
