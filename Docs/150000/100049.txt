<DOC>
<DOCNO> 100049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/yasam/yas03.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayatı karardı 
</HEADLINE>
<TEXT>

Doğumda aşırı narkoz verildiği iddia edilen kadın bebeğini kaybetti, aynı zamanda felç kaldı. Son darbeyi de kendisini terk eden eşi vurdu 
     MEHMET EZER Antakya DHA 

     Antakya’da yaşayan Dilek Atmalı’ın, Mahmutbey’deki Özel Gelişim Hastanesi’nde doğum yaparken aşırı narkoz sonucu hem bebeğini kaybettiği hem de felç olduğu iddia edildi. Hastanenin Halklar İlişkiler yetkilisi Murtaza Aslan ise, Atmalı’nın fazla narkoz verilmesi sonucunda felç olmadığının kanıtlandığını belirterek, "Buna karşın hastanın ailesinin ekonomik durumunun iyi olmadığı ortaya çıkınca, tedavileri yaptırıldı" dedi. 
     
     Damadın vefasızlığı 
     İddiaya göre, Atmalı 24 , Özel Gelişim Hastanesi’nde sezaryenle doğum yaparken fazla miktarda narkoz verildi. Bebek ölürken anne adayı da felç oldu. Hastane sahibi Adem Aslan hatayı kabul ederek, tedavi sözü verdi ancak yerine getirmedi. İki yıl önce başına gelen olaydan sonra eşi Mehmet Atmalı tarafından da terk edilen Dilek Atmalı, sığındığı ailesinin yanında dram yaşıyor. Halil Karakuş, kızının çaresizliğini paylaşırken, "Damadımın yaptığı ise tam bir vefasızlık. Ekonomik durumumuz uygun olsa kimseye el açmaz, tedavisini yaptırırdık. Ancak 5 kişilik bir aileyiz ve haftada 20 milyon lirayla geçinmeye çalışıyoruz. Komşularımız olmasa aç kalırız" dedi. 
     Dünürlerinin olaydan sonra hastaneyi mahkemeye verdiğini ancak aldığı tazminatla davadan vazgeçtiğini iddia eden Karakuş, bu kez davayı kendilerinin açacağını söyledi. 
     
     Tedavisi yaptırıldı 
     Aslan ise, hastanelerinde doğum yaparken fazla narkoz verilerek felç olduğu iddia edilen Atmalı’nın gerekli tüm tedavilerinin yapıldığını öne sürdü. Atmalı’nın fazla narkoz verilmesi sonucunda felç olmadığının kanıtlandığını belirten Aslan, "Hastanın yakınları tarafından açılan davada hastanenin bir kusuru olmadığı ortaya çıktı. Buna karşın hastanın ailesinin ekonomik durumunun iyi olmadığı ortaya çıkınca, gerekli tüm tedavileri yaptırıldı. Kendisine hemşire verildi. Evinden ambulansla alınıp, götürüldü. Diğer hastanelerdeki tedavileri de yaptırıldı. Hasta sahipleri ailevi sorunları nedeniyle konuyu tekrar gündeme getirmeye çalışıyor olabilirler" diye konuştu. 
     



 YAŞAM 




















</TEXT>
</DOC>
