<DOC>
<DOCNO> 113922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sontur03.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, memura grev hakkı istedi 
</HEADLINE>
<TEXT>

     AB tarafından yayımlanan İlerleme Raporu'nda kamu görevlileri sendikaları yasasının grev ve toplu sözleşme hakkını dışlayan hükümler içerdiği belirtilerek, yasanın Türkiye'nin imzaladığı İLO sözleşmesine uygun hale getirilmesi istendi Raporda, Türkiye'nin, sendikal haklar önündeki tüm engelleri kaldırmak için hızla adımlar atması gerektiği de bildirildi. 
     İlerleme Raqoru'nda, iş hukuku alanında toplu işten çıkarma, işyerinin devri, iflas, çalışma süresi, gençlerin istihdamı ve işçilerin görevlendirilmesi, işyeri konseyleri ve iş sözleşmesindeki koşulların işçiye bildirme zorunluluğu konularında adımlar atılması gerektiği kaydedildi. 
     Yeni medeni kanunun kadın haklarının yerleşmesi konusunda önemli bir gelişme sağladığı vurgulanan raporda, Türkiye'nin işe girişte var olan cins ayrımı temeline dayalı sınırlamaları kaldırması talep edildi. 
     Raporda, Türkiye'nin iş sağlığı ve güvenliği alanındaki mevzuat tüzüklerini AB ülkelerindeki mevzuata yaklaştırması için çerçeve bir yasa çıkartması gerektiği vurgulanarak, şu görüşlere yer verildi 
     
     "ILO'YA UYGUN HALE GETİRİLSİN" 
     "Türkiye, sendikal hakların tam kullanımı önündeki kısıtlayıcı barajlar dahil tüm engelleri kaldırmak için hızlı adımlar atmalıdır. Haziran 2001'de kabul edilen ve topluluk müktesabatı ile Türkiye'nin onayladığı İLO sözleşmelerine uygun olmayan Kamu Çalışanları Sendikaları Yasası henüz değiştirilmemiştir. Yasa, kamu sektöründe örgütlenme hakkını engelleyen grev ve toplu sözleşme hakkını dışlayan hükümler içermektedir. Kamu Çalışanları Sendikaları Yasası Türkiye'nin imzaladığı İLO sözleşmesine uygun hale getirilmelidir." Raporunda, toplu sözleşme kapsamına giren iş gücünün toplam işgücünün yüzde 15'i düzeyinde bulunduğuna dikkat çekilerek, bu oranın AB ülkelerine göre oldukça düşük olduğu ifade edildi. 
     Ulusal düzeyde Ekonomik ve Sosyal Konsey'in henüz toplanamadığı belirtilen raporda, bu durumun sosyal taraflar arasındaki danışma sisteminin ulusal düzeyde iyi işlemediğinin bir göstergesi olduğu kaydedildi. 
     Ekonomik ve Sosyal Konsey'in yapısının hükümet ağırlıklı olduğu gibi, yapısal zayıflıkları da bulunduğu vurgulanan AB raporunda, bu nedenle konseyin yapısının yeniden ele alınması istendi. 
     Raporda, Türkiye'nin Avrupa İstihdam Stratejesine uygun olarak ulusal bir istihdam projesini geliştirme çabalarını hızlandırması talep edilerek, bu çerçevede Türkiye İş Kurumu'nun yeniden yapılandırılmasını öngören yasanın çıkartılmamasının şaşırtıcı olduğu bildirildi. Yeterli personel ve milli kaynağa sahip olmayan İş-Kur'un görevlerini etkin bir şekilde yerine getiremediği anlatılan raporda, yüksek düzeydeki işsizlikle mücadele edebilmek için kurumun kapasitesinin güçlendirilmesi gerektiği belirtildi. 
     





</TEXT>
</DOC>
