<DOC>
<DOCNO> 102077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/sonspo02.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın ''üç silahşörü'' gün sayıyor... 
</HEADLINE>
<TEXT>

     Beşiktaş'ta yeniden forma giyme şansı bulan Sergen Yalçın, Serdar Topraktepe ve Pascal Olivier Nouma, uzun bir aradan sonra resmi bir karşılaşmada, BJK İnönü Stadı'nda taraftarlarının önüne çıkmaya hazırlanıyor. 
     Teknik direktör Mircea Lucescu'nun görev vermesi durumunda 3 futbolcu, Kocaelispor ile yapılacak lig maçında taraftarlarına ''merhaba'' deme şansını bulacak ve hasret giderecek. 
     
     SERGEN'İN 1918 GÜNLÜK HASRETİ 

     Beşiktaş'ın altyapısından yetişen ve uzun yıllar siyah-beyazlı formayı giyen Sergen, 1996-1997 sezonu sonunda o zamanki asbaşkan Uğur Ekşioğlu ile girdiği polemik sonucu takımdan uzaklaştırılmış İstanbulspor, Siirt Jet-Pa Spor, Fenerbahçe, Trabzonspor ve Galatasaray deneyimlerinin ardından, bu sezon başında yeniden yuvasına dönmüştü. 
     Yıldız futbolcu, siyah-beyazlı formayla İnönü Stadı'nda en son 1996-97 sezonun 33. haftasında Antalyaspor karşılaşmasında forma giymişti. 
     Beşiktaş'ın 4-0 galibiyetiyle sonuçlanan ve 16 Mayıs 1997'de yapılan karşılaşmada son kez Beşiktaş taraftarlarının önüne çıkan Sergen, Kocaelispor karşılaşmasında oynaması durumunda, tam 1918 gün sonra İnönü Stadı'na çıkıp, bu uzun süren hasretine son vermiş olacak. 
     
     SERDAR, 1181 GÜN SONRA 

     Yine Beşiktaş'ın altyapısından yetişen Serdar Topraktepe ise, o zamanki takım arkadaşı Oktay Derelioğlu ile sorun yaşamış ve 1998-99 sezonu sonunda Oktay ile birlikte takımdan uzaklaştırılmıştı. 
     O dönemden bu yana Kocaelispor forması giyen Serdar, sezon başında yeniden eski takımına transfer olurken, eski takımı Kocaelispor ile 17 Ağustos Cumartesi günü yapılacak maçta görev alması durumunda, tam 1181 günün ardından, bir resmi maçta BJK İnönü Stadı'na siyah-beyazlı formayla çıkacak. 
     Serdar, en son 1998-99 sezonun 33. haftasında Sakaryaspor ile yapılan ve 3-0 Beşiktaş'ın galibiyetiyle sonuçlanan maçta, taraftarlarının karşısına İstanbul'da çıkmıştı. Deneyimli futbolcu, 23 Mayıs 1999 tarihindeki bu maçın ardından, taraftarlarla yeniden kucaklaşacağı anı bekliyor. 
     
     NOUMA SEVGİSİ 455 GÜN AYRILIĞA KARŞIN BİTMEDİ 

     Beşiktaş taraftarının yoğun isteğiyle yeniden takıma kazandırılan Pascal Olivier Nouma ise 455 günlük bir ayrılığın ardından, Kocaelispor maçında taraftarıyla resmi bir maçta kucaklaşmayı bekliyor. 
     2000-01 sezonu sonunda Beşiktaş'tan ayrılan ve 1 sezon ayrılıktan sonra yeniden Beşiktaş'a dönen Nouma, BJK İnönü Stadı'nda en son 33. haftadaki Siirt Jet-Pa Spor karşılaşmasında forma giymişti. 
     Beşiktaş'ın 5-1 üstünlüğüyle sona eren ve 19 Mayıs 2001 tarihinde yapılan maçın ardından takımdan ayrılan Nouma, tam 455 gün sonra, Lucescu'nun görevlendirmesi durumunda BJK İnönü Stadı'nda resmi bir karşılaşmada oynayacak. 
     
     SERDAR VE NOUMA, GOLLE VEDA ETMİŞTİ 

     Serdar ve Nouma, BJK İnönü Stadı'nda taraftarlarının karşısına çıktıkları son resmi maçlarda gol atarak veda ettiler. 
     Serdar, 3-0 kazandıkları Sakaryaspor maçında ilk golü atarken, Nouma da Beşiktaş'ın 5-1 galibiyetiyle sona eren karşılaşmada 1 gol atmış ve golden sonra formasını çıkarıp, içine giydiği ve ''Sizi unutmayacağım'' yazılı tişörtünü taraftarlara göstererek veda etmişti. 
     
     3 FUTBOLCUNUN SON MAÇLARI GALİBİYETLE BİTTİ 

     Sergen, Serdar ve Nouma'nın İnönü Stadı'nda son kez Beşiktaş forması giydiği 3 karşılaşmayı da Beşiktaş kazandı. 
     Sergen'in vedasında Antalyaspor'u 4-0 yenen siyah-beyazlılar, Serdar ile Sakaryaspor'u 3-0, Nouma ile de Siirt Jet-Pa Spor'u 5-1 yenmişti. 
     





</TEXT>
</DOC>
