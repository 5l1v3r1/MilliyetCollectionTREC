<DOC>
<DOCNO> 134770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sondun19.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak halkı savaşa hazırlanıyor... 
</HEADLINE>
<TEXT>

     Iraklılar, ''kaçınılmaz'' gördükleri savaş için hazırlıklara başladılar. 
     Irak halkı, evlerini savaş koşullarına göre hazırlıyor, yiyecek, yemeklik yağ ve gaz yağı stok ediyor. Hükümet, evlere 5 ay yetecek temel gıda maddesi dağıttı. 
     Satıcılar, teneke kutu bulmakta zorlanıyor. Zira en çok satılan ürünlerin başında gaz yağı ve gaz lambası geliyor. 
     Bazı aileler, evlerinin bahçelerine su depolamak için kuyu kazdılar. Maddi durumları daha iyi olan Bağdatlılar ise şişelenmiş su depoluyor ve yurtdışından konserve yiyecek ve ilaç getirtiyor. 
     Bağdat dışında ev kiralayanlara da rastlanıyor. 
     Çiftçi Abdul Sattar Kerim'in, yapacağı işler listesi diğer Iraklılardan farklı değil. 52 yaşındaki Kerim, yiyecek ve gaz yağı stok etmenin yanı sıra, AK-47 tipi tüfeğini düzenli olarak temizliyor. Kerim, Reuters haber ajansına, şunları söyledi 
     ''Savaş, Irak'ta normal bir durum. Yeni bir şey yok. Son 20 yılda çok kötü günler yaşadık. Artık hiçbir şeyden korkmuyoruz.'' ABD saldırısının kaçınılmaz olduğunu savunan Kerim, ''ABD geldiğinde evimi, onurumu ve ülkemi savunacağım'' diye konuştu. 
     Kerim, ABD'nin ileri teknolojisi ve silahlarının binaları ve köprüleri tahrip edebileceğini, ancak Irak halkının iradesini yıkamayacağını belirtti. 
     Iraklıların çoğunluğu, BM silah denetçilerinin çalışmalarına rağmen ABD'nin saldıracağı, kitle imha silahları konusunun da sadece bir bahane olduğu görüşünde. 
     Iraklılar, BM silah denetçileri şefi Hans Blix ve Uluslararası Atom Enerjisi Ajansı IAEA Başkanı Muhammed El Baradei'nin 8-9 Şubat günlerinde yapacağı Irak ziyaretinin yararsız olacağını savunuyor. 
     Taksi şoförlüğü yapan Mahmud, ''Blix ve Baradei'nin yapacağı bir şey yok, çünkü ellerinde bir şey yok. Her şey Bush'un elinde ve o da, Irak'a saldırmaya karar verdi'' diye konuştu. 
     Kerim ise silah denetçileri konusunda daha katı düşünüyor. Kerim'e göre, denetçiler ABD ajanı. 
     Blix ve Baradei, Bağdat ziyaretinden sonra BM Güvenlik Konseyi'ne rapor sunacaklar. Bazı Iraklılara göre, olumsuz bir rapor, savaş için geri sayımı başlatacak. 
     Bazı Iraklılar ise savaş durumunda ülkeyi terk etmeyi planlıyor. Resmi dairelerde pasaport kuyrukları dikkat çekiyor. Pasaport ve çıkış vizesi harçlarına kısa süre önce indirim yapıldı. 
     Bütün bunlara karşın, Irak sokaklarında günlük yaşam alışıla geldiği şekilde devam ediyor. Saat satıcısı Abdul Kerim, ''Bütün bunlar Irak koşullarına göre normal, 20 yıla yakındır böyle yaşadığımız için, her şeyi normal görmeye başladık'' dedi. 
     Kerim, ''Eğer dünyada halen insanlık ve ahlak varsa bize saldırmazlar'' diye konuştu. 
     





</TEXT>
</DOC>
