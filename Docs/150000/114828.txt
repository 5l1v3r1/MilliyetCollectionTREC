<DOC>
<DOCNO> 114828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sondun01.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçenlerin Moskova'da bastığı tiyatroda gergin bekleyiş 
</HEADLINE>
<TEXT>

     Rusya'nın başkenti Moskova'da yaklaşık 40 silahlı Çeçen'in bastığı tiyatroda gergin bekleyiş sürerken militanların öldürdüğü bir rehinenin cesedi bina dışına çıkarıldı. 
     Yüzlerce kişinin rehin tutulduğu tiyatroya polisin girmesini engellemek isteyen saldırganlar tiyatronun boş bir odasına bomba attılar. Çeçen isyancıların internetten yayın yapan Kavkaz-Center ajansı, silahlı saldırganların, rehin alma eyleminin sürdüğü binaya yaklaşmaya çalışan bir polisi öldürdüklerini duyurdu. Silahlı saldırganlar, tiyatro binasına dün akşam düzenledikleri baskından bu yana yaklaşık 150 kişiyi serbest bıraktılar. 
     İçişleri Bakanlığı'na bağlı birlikler ve özel güçlerin kordon altına aldığı tiyatroda, 400-800 rehine bulunuyor. Rehineler arasında sayıları yaklaşık 20'yi bulan İngiliz, Avusturyalı, Avustralyalı, Alman ve Hollandalılar da yer alıyor. 
     Rus parlamentosunun eski başkanı Çeçen Ruslan Hasbulatov, Rus yetkililerin, saldırganların güvenlik içinde üçüncü bir ülkeye gitmesine olanak tanımaya hazır olduğunu söyledi. 
     Hasbulatov, "Yetkililer benden, eylemcilere bu mesajı iletmemi istediler" dedi ancak ayrıntı vermedi. 
     
     RUSYA'YA BİR HAFTALIK SÜRE 

     teröristlerin Rusya'ya, Çeçenistan'daki birliklerini çekmesi için bir haftalık süre verdiği öne sürüldü. 
     Çeçenlere yakın internet sitesi Kavkaz.Center'daki habere göre, teröristler, isteklerinin yerine getirilmemesi halinde binayı havaya uçurma tehdidinde bulundular. 
     Kavkaz.Center, yayınladığı haberi teröristlerin lideri Movsa Barayev'in yardımcılarından aldığını belirtti. Rusya parlamentosu milletvekillerinden Gennadi Gulkov da, yetkililere dayanarak, "Güvenlik güçleri, rehineler öldürülmeye başlanmazsa operasyon yapmayacak" dedi. 
     
     "HER YERE MAYIN DÖŞEDİK" 

     Kavkaz.Center adlı sitede de tiyatro binasının her yerine mayın döşendiği öne sürüldü. Olası bir operasyonda meydana gelebilecek yaralanmalar karşısında Moskova'da belirli hastanelerde yataklar ayrıldı. 
     Rusya iç istihbarat servisi FSB kaynakları, teröristlerin büyük miktarda para da talep ettiklerini belirtiyorlar, ancak FSB resmi açıklama yaparak böyle bir talebin olmadığını bildirdi. 
     İçişleri Bakanlığı sözcülerinden Valeri Gribalkin teröristlere seslenerek "Televizyon izleyebiliyorsanız size bir duyurum var. Operasyon merkeziyle temas kurunuz. Çok önemli bir haberimiz var" dedi. 
     Çeçen isyancıların internetten yayın yapan Kavkaz-Center ajansı, silahlı saldırganların, rehin alma eyleminin sürdüğü binaya yaklaşmaya çalışan bir polisi öldürdüklerini duyurdu. 
     Ajansa göre, saldırganlar telefonla verdikleri bilgide, "Bir polis, kendisine sarhoş süsü vererek binanın girişine yaklaşmaya çalışıyordu. Birkaç kez uyardık, dinlemeyince ateş edip öldürdük" dedi. Polisin, TSİ 05 00'te vurulduğu bildirildi. 
     Saldırganlar ayrıca, ellerinde bulunan 30 yabancıyı serbest bırakacaklarını açıkladılar ve polise, "sakın onlara ateş açmayın" uyarısı yaptılar. 
     Çeçen saldırganlar, binadan bu sabah gelen şiddetli patlama sesinin nedenini de açıkladılar. Açıklamaya göre, eylemciler, tiyatronun boş bir odasına, el bombası attılar. Bombanın, tedbir amacıyla atıldığı bildirildi. 
     İçişleri Bakanlığı sözcülerinden Valeri Gribalkin'in, saldırganlara TV'den yaptığı, "Bizi arayın, önemli haberimiz var" çağrısına, silahlı eylemcilerin lideri Barayev yanıt verdi. 
     Movsar Barayev, Kavkaz-center'a telefonla yaptığı açıklamada, binaya girerek kendisiyle görüşen milletvekili Aslanbek Aslahanov'un Rus operasyon merkezinin telefonunu bıraktığını, kendisinin de bu telefonu bir kez çevirdiğini, ancak yanıt alamadığını belirtti. 
     
     ÇEÇEN MİLLETVEKİLİYLE TEMAS 

     Rehinelerden Marina Çkolnikova, Moskova'nın Sesi radyosuna yaptığı açıklamada, Çeçen saldırganların liderinin Çeçen milletvekili Aslambek Aslakhanov ile görüşmekte olduğunu söyledi. Çkolnikova, "Komutan, Aslambek Aslakhanov ile görüşüyor. Bu görüşmelere bel bağladık. Kızılhaç ve Sınır Tanımayan Doktorlar örgütlerinin temsilcilerini bekliyoruz" dedi. 
     Aslakhanov'un, şu anda silahlı eylemcilerle temasa geçen tek Rus resmi yetkilisi konumunda bulunduğunu belirten Çkolnikova, rehinelerin stres içinde olduğunu ve içeride çok sayıda çocuk bulunduğunu belirterek "Saldırganlar bize, 'bizim gençlerimiz Rusya'dan nefret ediyor ve savaşçı olmak istiyorlar' diyor" dedi. 
     Çeçenistan'ın Özel Avrupa Temsilcisi Aslambek Kadıyev de saldırganların bağımsızlık isteyen "Çeçen ordusu"na bağlı olmadıklarını söyledi. Bu arada, silahlı eylemcilerin başındaki Movsar Barayev'in, "acımasızlığıyla ünlü" Çeçen liderlerinden Arbi Barayev'in yeğeni olduğu bildirildi. 
     Movsar Barayev, geçen yıl öldürülen Arbi Barayev'in erkek kardeşinin oğlu. Henüz fazla tanınmayan 25 yaşlarındaki Barayev, Grozni'nin 20 km güneydoğusundaki Meskeryurt köyünden. 
     
</TEXT>
</DOC>
