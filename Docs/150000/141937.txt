<DOC>
<DOCNO> 141937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/spor/spo05.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
KAN DAVASI 
</HEADLINE>
<TEXT>

Gençlerbirliği ile Ankaragücü arasındaki gergin günlerin tohumları 1997’de Cemal Aydın’ın başkanlığa gelmesi ile atıldı, Ersun Yanal’ın, G.Birliği’ne geçmesi ile de nefret yeşillendi 
     CEMAL ERSEN 

     Bu öyle tehlikeli bir oyun ki.. Son yıllarda tırmanan tribün anarşisinin altına odun atıp, körükleyenlerin yarattığı tahribat, boyutunu giderek genişletiyor. Yıllar öncesini anımsıyoruz. Başkentte, Ankaragücü ve Gençlerbirliği takımları arasında yaşanan keyifli çekişme, skor ne olursa olsun maç sonrası yerini dostluğa bırakır, sahada yaşanan orada kalırdı. Ne olduysa aynı kulüp çatısı altında futbola emek veren iki yöneticinin 12 yıl önce yollarını ayırmasıyla başladı. Cemal Aydın, asbaşkanlık yaptığı dönemde Orhan Taşanlar ile birlikte kongrede, İlhan Cavcav’a rakip oldu. Cavcav’ın kazandığı kongre sonrası da 18 Ocak 1989’da kulüpten istifa etti. 
     
     Rekabet değişti 
     Aydın’ın futbol yöneticiliği, diğer Başkent kulübü Ankaragücü’nde devam etti ve 1997’de başkanlığa seçildi. Bugün yaşanan çekişmenin, yaratılan gerginliğin tohumları da o günlerde atıldı. Ezeli iki kulüp arasındaki rekabet yıllar geçtikçe şekil değiştirdi. Saha içi rekabet karşılıklı suçlamalara, yakışmayan ağır ithamlara ve en tehlikelisi, tribünlere sıçradı. Bardağı taşıran damla ise Ersun Yanal’ın sezon başında Ankaragücü’nden olaylı şekilde ayrılıp, Gençlerbirliği ile el sıkışması oldu. Aydın’a göre Yanal "ihanet etmişti" , bedelini ödemek zorundaydı. Boş sözleşmeler, yüz binlerce dolarlık tazminatlar, karşılıklı davalar, yönetici sorumluluğundan uzak insanların yıllar önce ektikleri "nefret" tohumlarının yeşerip, budaklanmasına katkı sağladı. Bu sorumsuzluk önce tribünleri ateşledi. Sonra bir zamanlar arkadaş olan iki takım oyuncuların arasına kin duygularını yerleştirdi. Geçmişte kader birliği yapmış teknik adamları bile küstürdü. 
     
     Çirkin yüz 
     Ligin ilk yarısındaki maçta Ankaragücü tribünlerinin hedefi Yanal ve Cavcav idi. Dinmek bilmeyen küfürlerin hedefi olan iki futbol adamından biri başını kulübeden çıkaramadı, diğeri Şeref Tribünü’nde yerinden kımıldayamadı. Ve tribün anarşisinin o çirkin yüzü pazar günü ilk kez böylesi kendini gösterdi. 
     Sorumluluktan uzak davranış ve açıklamalarla başkent futbolunu bugün bir bataklığın içine sürükleyenler adına yarın çok geç olabilir... 
     Unvanlar geçici, dostluklar ve kulüpler kalıcıdır.. 
     
Ankaragücü’nden tepki      ANKARAGÜCÜ dün bir açıklama yaparak, Başkan İlhan Cavcav ve Gençlerbirliği kalecisi Gökhan’ı kınadı. Basın Sözcüsü Serdar Özkazanç, "Ligde ve kupadaki başarılı sonuçlarından dolayı Gençlerbirliği’ni kutluyoruz. Ancak yıllarını Türk sporunun hizmetine vermiş, kulüpler birliği başkanlığı yapmış bir kulüp başkanının yaptığı harekete anlam verebilmiş değiliz" dedi. 
     KAPTAN Hakan Kutlu, olayların başlamasında, Gençlerbirliği kalecisi Gökhan’ın yaptığı hareketin etkili olduğunu söyledi. Kutlu, "Gökhan bizim kulübenin önünden geçerken, eliyle edep yerini tutarak, küfürlü sözler sarfetti. Sonra ortalık karıştı. Bayrağı alıp Ankaragücü tribünlerine yönelmesi gerginliği arttırdı. Sevincini taraftarıyla paylaşsa bunlar olmazdı" diye konuştu. 
     
İlhan Cavcav özür diledi      NECMİ KEPÇETUTAN 

     Ben de üzüldüm’ 
     GENÇLERBİRLİĞİ Başkanı İlhan Cavcav özür diledi. Cavcav, küfürler nedeniyle maksadını aşan bir hareket yaptığını belirterek, "Beni İlhan Cavcav yapan, Türkiye’nin hatta Dünya’nın her yerinden arayıp sevgisini saygısını bildiren aziz Türk halkından bu hareketim nedeniyle beni hoş görmelerini istiyor ve özür diliyorum" dedi. 
     
     İzin vermezler’ 
     CAVCAV, Beşiktaş maçında da aynı hakaretlerle karşılaştığını, Serdar Bilgili ve yöneticileri, engelleme çabalarını görmediği için, affetmeyeceğini tekrarladı. Başkan, "Türkiye nereye gidiyor Korkarım sahalarda kan akacak. Tesis yapan, ödül alan başkan olarak saygı görmem gerekirken bunlar oluyor" dedi. 
     
Fatura kesilecek      ANKARAGÜCÜ tribünlerinden yapılan küfürlü tezahürata çirkin kol hareketiyle karşılık veren İlhan Cavcav ile maçtan sonraki açıklamaları nedeniyle Cemal Aydın’ın, Disiplin Kurulu’na sevk edilmesi gündeme geldi. Cavcav’ın hareketi, gözlemciler Bülent Yavuz ve Murat Ilgaz ile temsilci Erol Orhunlu tarafından federasyona rapor edilirken, Aydın’ın açıklamalarının incelemeye alınacağı öğrenildi. Ayrıca Ankaragücülü Hüseyin, Menajer Abdullah Aktuğ, Gençlerbirliğili Bülent’in de, Disiplin Kurulu’na sevk edileceği bildirildi. 
     



 SPOR 























</TEXT>
</DOC>
