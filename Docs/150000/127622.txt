<DOC>
<DOCNO> 127622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sonspo09.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Corriere Della Sport'tan Terim'e telefon... 
</HEADLINE>
<TEXT>

     İtalyan spor gazetesi Corriere Dello Sport, Galatasaray Teknik Direktörü Fatih Terim'e telefonla ulaşarak, ''İmparator, nasıl gidiyor işler '' diye sordu. 
     Corriere Dello Sport'ta bugün yayımlanan röportajda Fatih Terim, Hasan Şaş'ın gelecek ay Galatasaray'dan ayrılma olasılığı ne kadar azsa Chiesa ile Serginho'nun da Galatasaray'a gelme olasılığının o kadar az olduğunu söyledi. 
     Terim, gündemde olan Hasan Şaş'ın ocak ayında FC Inter'e transfer olacağı iddialarıyla ilgili, ''Inter'den hiçbir yönetici beni aramadı, Florya Tesisleri'nde görülmedi ya da başkanı aramadı. Ama bu iddialar gerek gazetelerde gerek bazı futbol menajerleri arasında daha sık gündeme gelmeye başladı. Bir kulübe bağlı olan bir futbolcuyu aramak, dürüst bir davranış değil. Hasan'ın şu anda haziran sonuna kadar sözleşmesi var. Yani halen 6 ay var. Daha sonra göreceğiz'' dedi. 
     Terim, Hasan Şaş'ın Galatasaray ile sözleşmesinin olduğu gibi Chiesa ve Serginho'nun da takımlarıyla sözleşmelerinin bulunduğunu belirterek, ''Lazio ve Milan, neden 2 önemli adamlarını satmak zorunda kalsınlar ki '' diye sordu. 
     Geçen sezon ilk yarının ortalarına dek çalıştırıp daha sonra görevine son verildiği AC Milan'ın geçen sezona oranla bu sezon çok daha güçlü olduğunu savunan Terim, ''Benim zamanımdaki Milan ile şimdiki Milan arasında fark var. Takım güçlendirildi. Ve daha sonra Rui Costa da var. Kendisi, olağanüstü bir futbolcu. Onun yeniden büyük bir şampiyon olarak dönmesinden ve Fiorentina'da onu çalıştırmış olmaktan memnunum'' değerlendirmesinde bulundu. 
     Deneyimli teknik adam, Galatasaray'ın Avrupa Şampiyonlar Ligi'nden elenmesinden dolayı bu yıl bir İtalyan takımının Avrupa Şampiyonlar Ligi'nde şampiyon olmasından memnun olacağını bildirdi. 
     Bu arada ''İtalya'ya geri dönecek misiniz '' sorusuna Terim, ''Gözönünde tutulamayacak bir varsayım. Galatasaray ile 4 yıllık bir sözleşme imzaladım ve bir proje hazırladık. Bunu sonuna kadar götürmek istiyorum'' diye yanıt verdi. 
     Terim, ''Sorunlar hiçbir zaman eksik olmuyor'' biçimindeki İtalyan gazetecinin bir değerlendirmesine ise, ''Ligdeki yenilmezliğimizi 8 Aralık'ta Mircea Lucescu'nun Beşiktaş'ına karşı kaybettik. 25 maç süren bir yenilmezlikti. Kötü bir darbe ama ben endişelenmiyorum'' diye karşılık verdi. 
     Öte yandan İtalya'da ilk çalıştırdığı takım olan AC Fiorentina'nın iflas ederek Florentia adıyla C2 liginde Amatör lig oynamaya başlamasıyla ilgili bir soruya yanıt veren Terim, ''Benim için o her zaman Fiorentina. Oradaki arkadaşlara ve futbolculara sık sık telefon edip gelişmelerle ilgili bilgi aldım. C2, Floransa gibi bir kentin kategorisine uygun değil'' dedi. 
     Floransa'nın ve AC Fiorentinalı taraftarların kendisini unutmadığını belirten Terim, 14 Ocak'ta AC Fiorentinalı taraftarların çıkardığı bir kitabın tanıtımı için 2 günlüğüne Floransa'ya geleceğini bildirdi. 
     Terim, ''İtalya'ya çok fazla nostaljim var ve kısa zamanda döneceğim, 14 Ocak'ta. Eşim ülkenizin yokluğunu hissediyor ve her tatilde dönmek istiyor. Ben de onun gibi düşünüyorum. Kitabın ismi ne biliyor musunuz, 'Ölümsüzler'. Ben de kendimi İtalyan futbolunda ölümsüzlerden biri gibi hissediyorum ve hiç kimse beni öldürmeyi başaramayacak'' diye konuştu. 
     





</TEXT>
</DOC>
