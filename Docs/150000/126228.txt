<DOC>
<DOCNO> 126228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/sontur01.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM, bu hafta... 
</HEADLINE>
<TEXT>

     TBMM, bu hafta mesaisini Cumhurbaşkanı Ahmet Necdet Sezer'in bir kez daha görüşülmek üzere TBMM'ye geri gönderdiği Anayasa değişikliğine ilişkin yasa üzerinde yapacak. AK Parti TBMM Grubu, yasanın değiştirilmeden kabul edilerek Çankaya Köşkü'ne gönderilmesini hedefliyor. 
     TBMM Danışma Kurulu, yarın sabah toplanarak Anayasa değişikliklerinin görüşülme takvimini belirleyecek. Anayasa Komisyonu da aynı gün toplanarak, değişiklik üzerindeki görüşmeleri gerçekleştirecek. 
     TBMM Genel Kurulu'nda tümü üzerindeki görüşmelerin tamamlanmasının ardından ilk tur oylama 24 Aralık Salı günü yapılacak. Anayasa gereği, ilk turdan sonra ikinci tur görüşmelerin yapılabilmesi için 48 saat geçmesi gerekiyor. Bu nedenle, 2. tur görüşmeler 27 Aralık Cuma günü yapılacak. 
     
     GEÇİCİ BÜTÇE 
     Kuzeyden Keşif Harekatı'nın görev süresinin 6 ay süre ile uzatılmasına ilişkin Başbakanlık Tezkeresi, 25 Aralık Çarşamba günü Genel Kurul'da ele alınacak. Başbakan Abdullah Gül imzasıyla TBMM'ye sunulan tezkerede, Kuzeyden Keşif Harekatı'nın görev süresinin 31 Aralık 2002 tarihinden itibaren uzatılması için izin isteniyor. 
     Geçici Bütçe'nin de bu hafta Meclis'ten çıkması bekleniyor. Geçici Bütçe Yasa Tasarısı, 24 Aralık Salı günü Plan ve Bütçe Komisyonu'nda, ardından da Çarşamba günü Genel Kurul'da görüşülecek. 
     
     BASIN YOLUYLA İŞLENEN SUÇLAR 
     Sorumlu müdür sıfatıyla işlenmiş suçlar dahil, basın, sözlü ve görüntülü yayın araçlarıyla işlenmiş suçlardan mahkum olup, cezaları infaz edilenlerin mahkumiyetlerinin yok sayılmasına ilişkin tasarının da görüşülmesi bekleniyor. 
     Basın ve Yayın Yoluyla İşlenen Suçlara İlişkin Dava ve Cezaların Ertelenmesine Dair 4454 Sayılı Yasa'da değişiklik yapan tasarıya göre, sözkonusu suçlardan mahkum olup, cezaları infaz edilenler, bu yasanın yayımı tarihine kadar geçen süreyi suç işlemeden geçirirlerse, ''mahkumiyetleri vaki olmamış'' sayılacak. 
     
     KADÜK KALAN TASARILARDAN YENİLENENLER 
     İçişleri Komisyonu, 25 Aralık Çarşamba günü toplanarak geçen dönemlerden kadük kalan tasarılardan yenilenenleri görüşecek. 
     Komisyonun görüşeceği tasarılar arasında, ''TCK, Cezaların İnfazı Hakkında Kanun ve Karayolları Trafik Kanunu'nda Değişiklik Yapılmasına Dair Kanun Tasarısı'' ve ''Yabancıların Çalışması Hakkında Kanun Tasarısı'' bulunuyor. 
     Ayrıca, Sınıraşan Örgütlü Suçlara Karşı BM Sözleşmesi'ni uygun bulan tasarının yanı sıra, bu sözleşmenin ek kara, deniz ve hava yoluyla göçmen kaçakçılığı ve ek insan ticaretinin, özellikle kadın ve çocuk ticaretinin önlenmesine, durdurulmasına ve cezalandırılmasına ilişkin protokollerin onaylanmasını uygun bulan 2 ayrı tasarı da ele alınacak. 
     
     KİT DENETİMİ 
     Kamu İktisadi Teşebbüsleri KİT Komisyonu, denetimlerini bu hafta da sürdürecek. 
     Komisyon, 25 Aralık Çarşamba günü Özel İskan Fonu ve GAP Bölge Kalkınma Teşkilatı, 26 Aralık Perşembe günü Türkiye Kömür İşletmeleri Kurumu'nun denetimini gerçekleştirecek. 
     





</TEXT>
</DOC>
