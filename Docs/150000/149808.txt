<DOC>
<DOCNO> 149808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sontur11.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sedat Peker'in sevgilisi için yanlış adam öldürdüler.. 
</HEADLINE>
<TEXT>

     İçerenköy'de geçtiğimiz günlerde trafik ışıklarında durduğu sırada ateş açılan araçta bulunan Ayhan Yavuz vurularak öldürülmüş, olaydan yanındaki iki arkadaşı yara almadan kurtulmuştu. 
     Esrarengiz cinayetle ilgili soruşturmaya başlayan polis, öldürülen gencin düşmanının olmadığını gördü. Bunun üzerine araçta bulunan diğer kişiler de araştırılmaya başlandı. Ve öldürülen Ayhan Yavuz'un yanındaki gencin, yeraltı dünyasının ünlü isimlerinden Sedat Peker'in sevgilisiyle gönül ilişkisine girdiği iddiasıyla hedef olduğu ancak tetikçilerin yanlış kişiyi öldürdüğü anlaşıldı. Olayıla ilgili 6 kişi gözaltına alındı. 
     Organize Suçlar Şube Müdürlüğü'nden yapılan açıklamaya göre, organize suç örgütü başı olduğu ileri sürülen kişinin dostu olduğu belirtilen kadınla gönül ilişkisine girdiğinden şüphelenilen genci vurmak istedikleri ve yanlışlıkla yanındaki başka birini öldürdükleri belirlenen zanlıların yakalanması için, operasyon yapıldı. Operasyonda, olaya karıştıkları öne sürülen 6 kişi yakalandı. 
     Polis yetkilileri, halen cezaevinde bulunan Sedat Peker'in adamı olduğu ileri sürülen kişilerin, üniversite öğrencisi Ebru Cerik'in okulda tanıştığı Cihat Suavi ile gönül ilişkisine girdiği gerekçesiyle Suavi'yi izlediğinin belirlendiğini kaydettiler. 
     Daha sonra, Kadıköy'de bir otomobilin içindeki Suavi'ye ateş edildiği, ancak yanlışlıkla aracın içindeki Ayhan Yavuz'un öldürüldüğünün anlaşıldığı belirtildi. 
     Sürdürülen soruşturma sonucunda gözaltına alınan 6 kişi arasında, olayda tetikçilik yaptığı öne sürülen Hakan Yıldırım'ın da bulunduğunu kaydeden yetkililer, operasyonda 1 kılıç, 9 kama ve 2 bıçak ile 9 milyar 300 milyon lira paranın ele geçirildiğini belirttiler. 
     Olayda kullanılan tabancanın ise Beykoz sahilinde denizden çıkarıldığı kaydedildi. 
     Konuyla ilgili 3 kişinin daha arandığını bildiren polis yetkilileri, halen başka bir suç kapsamında cezaevinde bulunan Peker'in de, tahliye olması halinde bu olaya ilişkin gözaltına alınacağını belirttiler. 
     Yetkililer, konuya ilişkin, Ebru Cerik ile Cihat Suavi'nin de önceki gün bilgilerine başvurulduğunu kaydettiler. 
     
     OTOMOBİLİN İÇİNDE SİLAHLI SALDIRI 

     İçerenköy'deki ''Doğan Oto'' adlı işyerinde ustabaşı olarak çalışan Ayhan Yavuz 33 , 7 Nisan Pazartesi günü, gece birlikte eğlendiği arkadaşlarını evlerine bırakmak için 34 BBL 26 plakalı otomobiliyle yola çıkmış ve Adem Sokak Sabit Pazar önündeki trafik ışıklarında kırmızı yandığı için durmuştu. 
     Burada başka bir otomobilden ateş açılması sonucunda ağır şekilde yaralanan Yavuz, yanındaki arkadaşları tarafından kaldırıldığı Haydarpaşa Numune Hastanesi'nde hayatını kaybetmişti. 
     





</TEXT>
</DOC>
