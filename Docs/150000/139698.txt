<DOC>
<DOCNO> 139698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/soneko40.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski MİT Müsteşarı Köksal Kuzey Irak'ta yıllardır oyun var 
</HEADLINE>
<TEXT>

     Milli İstihbarat Teşkilatı MİT eski Müsteşarı, emekli Büyükelçi Sönmez Köksal, olası Irak savaşına ilişkin olarak, ''Savaş kaçınılmaz hale gelecekse, olacaksa, bu savaşın en kısa sürede bitmesi hem Türkiye hem de bölge için en yararlı senaryo'' dedi. 
     TÜSİAD ve Boğaziçi Üniversitesi Dış Politika Forumu tarafından düzenlenen ''Irak Krizi Askeri Müdahale ve Siyasi Gelecek'' konulu konferansın ''Irak'ın Siyasi Geleceği ve Türkiye'' başlıklı ikinci oturumunda konuşan Sönmez Köksal, Irak'ın kuzeyindeki oyunların yıllardır sürdüğünü, bu oyunların çok çetrefil olduğunu, dış güçlerin de oyunun içinde yer aldığını vurgulayarak, şunları söyledi 
     ''Türkiye açısından önemli olan Kuzey Irak'ın 1991'de ilk olduğu gibi bir bataklığa dönüşmemesi. O itibarla belirli bir yapılanma her şeye rağmen, Türkiye'ye her zaman güven unsuru vermiş olan bir unsurdur.'' Köksal, ekonomik açıdan olayları değerlendirirken de, ''Türkiye güneyinde muhteşem yeraltı zenginliği olan komşuya sahip. Türkiye bu komşunun değerini bilmek durumunda. Yapılanması muhtemel olan Irak'ın, Türkiye açısından ekonomik partner olması gerekir ve bunun zemininin hazırlanması Türkiye'nin öncelikli konularından olmalı'' ifadesini kullandı. 
     Sönmez Köksal, uluslararası sistemin geleceği açısından değerlendirmelerde bulunurken, NATO'da yaşanan krize dikkat çekti, BM'nin de yavaş yavaş o sürece girdiğini kaydetti. 
     ''AB'nin geleceği önümüzdeki 20-25 yıl büyük bir stratejik boşluk dönemine girdi'' diyen Köksal, stratejik boşluğun birtakım sürprizler hazırlayabileceğini, 11 Eylül'de yaşanan terörizm hareketinin de böyle bir sürpriz olduğunu bildirdi. 
     Sönmez Köksal, harekatın sonucu olarak uluslararası terörün yeni boyut alabileceğini, Türkiye'nin de kendisini çok yakından ilgilendiren bu durum karşısında tüm kurum ve kuruluşlarının buna göre yapılanıp gerekli önlemleri alması gerektiğini kaydetti. 
     Soruları yanıtlarken, Irak'ın 20 milyon olan nüfusunun yüzde 10'unun Türkmenlerden oluştuğunu belirten Köksal, federe bir Kürt devletinin önce Arapları daha sonra İran ve Türkiye'yi tehdit edebileceğini dile getirdi. 
     Tahran'ın büyük bir sessizlik içinde olduğunu vurgulayan Köksal, ''İran önemli aktörlerden biri olacak. Büyük sürprizlerle karşılaşabiliriz'' dedi. 
     
     BASKIN ORAN 
     Ankara Üniversitesi Siyasal Bilgiler Fakültesi Öğretim Üyesi Prof. Dr. Baskın Oran da konuşmasında, Kuzey Irak'ta şu veya bu biçimde adı ne olursa olsun bir Kürt devletinin kurulacağını düşündüğünü ifade etti. 
     Oran, ''Şimdi böyle bir devletin mukadder olmasına rağmen baştan karşı çıkılması yerine onun ebeliğinin yapılması ve ehlileştirilmesinin mümkün olduğunu düşünüyorum. Fakat her şeye rağmen böyle bir Kürt devleti kurulduğunda Türkiye'nin lehine olacağını da düşünüyorum'' dedi. 
     Bu arada, konuşmaların ardından Baskın Oran ile Avrasya Stratejik Araştırmalar Merkezi ASAM Başkanı Prof. Dr. Ümit Özdağ arasında fikir ayrılığı nedeniyle sözlü gerginlik yaşandı. 
     





</TEXT>
</DOC>
