<DOC>
<DOCNO> 139817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/guncel/gunz1.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Polis memuruna rüşvet tutuklaması 
     Bursa’da 6.5 yıl önce ele geçirilen 230 kilo eroinin sahibi olduğu gerekçesiyle yakalanan Eyüp Kocakaya’nın serbest bırakılması konusunda "rüşvet pazarlığı" yaptığı iddia edilen Terörle Mücadele Şubesi Müdürlüğü’nde görevli polis Şevket Yılgın ile sanığın yakını Mustafa Yıldırım, Fatih’te buluştuğu sırada yakalandı. Yılgın ve Yıldırım sorgularının ardından mahkemeye sevk edildi. Yılgın, "rüşvet almaya teşebbüsöten, Yıldırım ise "rüşvet vermeye teşebbüs" suçundan tutuklandı. Yılgın’ın açığa da alındığı bildirildi. 
     
     Namoğlu, Belediyeler Birliği Başkanı seçildi 
     Boğaz’da kıyısı bulunan belediyelerce kurulan İstanbul Boğazı Belediyeler Birliği Başkanlığı’na, Beşiktaş Belediye Başkanı Yusuf Namoğlu seçildi. Başkan Vekilliği’ni ise Üsküdar Belediye Başkanı Yılmaz Bayat yapacak. Büyükşehir Belediyesi ile Beyoğlu, Beşiktaş, Sarıyer, Beykoz ve Üsküdar belediyelerinin oluşturduğu İstanbul Boğazı Belediyeler Birliği, tarihi çevreyi, orman varlıklarını korumayı, özellikle kirlilikle mücadele etmeyi hedefliyor. 
     
     Kapkaç cezası 5 yıl’ olsun önerisi TBMM’de 
     AKP’li Kemalettin Göktaş, para veya menkul eşyaları kişinin üzerinden veya özel nakil araçlarından kapıp kaçıranlara verilen hapis cezasının üç yıldan beş yıla çıkartılması amacıyla hazırladığı yasa önerisini TBMM Başkanlığı’na sundu. Öneri kabul edilirse, kapkaççıya verilecek ceza para cezasına çevrilmeyecek ve tecil edilmeyecek. Kapkaççı, bu suçu işlerken şiddet uygularsa cezası asgari 10 yıl olacak. 
     
     Saruhan’ın sahtecilikten 13 yıl hapsi isteniyor 
     Kapanan Yeni Günaydın gazetesinin eski sahibi Mehmet Saruhan hakkında sahtecilik ve dolandırıcılık suçlarından 13 yıl hapis cezası istemiyle dava açıldı. İstanbul Başsavcılığı’nca hazırlanan iddianamede, 1997’de Adil Ertuğrul Atay’ın İş Bankası’ndan aldığı 937 bin mark krediyi, 18 teminat senedi karşılığında Saruhan’a kullandırdığı belirtildi. Ancak senetlerdeki imzalar kendisine ait olmadığı anlaşılan Saruhan’ın sahtecilik ve dolandırıcılık suçlarını işlediği belirtildi. 
     
     Soba zehirledi 1 ölü, 1 yaralı 
     Pendik’te sobadan zehirlenen bir kişi öldü, bir kişi de ağır yaralandı. Halil İbrahim Taş ve Rabia Taş çifti, Yayalar Mahallesi Seher Sokak’taki evlerinde yatak odasında bulunan kömür sobasını söndürmeden uyudu. Çiftten haber alınaması üzerine dün sabah kapıyı kırıp içeri giren yakınları, zehirlenen Rabia ve İbrahim Taş’ı hastaneye kaldırdı. Ancak Rabia Taş yolda ölürken, Halil İbrahim Taş ise Özel Şifa Hastanesi’nde yoğun bakıma alındı. 
     
     Tek kurşunla iki kişi yaralandı 
     Kadıköy’de çatışma arasında kalan iki kişi tek kurşunla yaralandı. Kadıköy İskelesi önünde yürüyen İÜ İktisat Fakültesi öğretim görevlisi Dündar Murat Demiröz 28 , kavga eden ve yankesici oldukları belirtilen üç kişinin arasında kaldı. Silahını çeken bir kişi diğer iki kişinin üzerine ateş etti. Demiröz’ün sırtından girip çıkan kurşun Kasım Demiralay’ın 17 göğsüne isabet etti. Saldırgan kaçarken Demiröz ve Demiralay, hastaneye kaldırıldı. Demiralay yoğun bakıma alınırken, Demiröz’ün durumunun iyi olduğu belirtildi. 
     
     Çavuş’un öldürdüğü yüzbaşı toprağa verildi 
     Uzman Çavuş Tolga Bahar tarafından eşi ile ilişkisi olduğu iddiasıyla makam odasında öldürülen Birecik Jandarma Bölük Komutanı Yüzbaşı Gökhan Oğuz, memleketi Hatay Dörtyol’a bağlı Payas beldesinde toprağa verildi. Ağabey Ata Oğuz, aşk cinayeti iddialarına tepki göstererek, "Kardeşimin böyle bir ilişkisi yoktu" dedi. Yüzbaşı Oğuz’la ilişkisi olduğu gerekçesiyle eşi Çavuş Bahar tarafından öldürülen Selda Bahar da, memleketi Kırşehir’de toprağa verildi. 
     
     Gardaki cesedin katili, kameraya yakalandı 
     Haydarpaşa Garı’nda parçalanarak öldürülmüş halde bulunan Malatyalı terzi Haygaz Makasçı’nın katil zanlısı inşaat işçisi Ahmet Uçar yakalandı. Zanlının, çaldığı video kamerayı sattığı dükk n sahibinin "deneme çekimi" için kendisini görüntülemesi sonucu gözaltına alındığı ve suçunu itiraf ettiği öğrenildi. Uçar’ın Makasçı’yı ayrıldığı eşiyle beraber olduğu için öldürdüğünü söylediği belirtildi. Cinayetin görgü tanığı zanlının eski eşi Güler Eraslan’ın ise arandığı kaydedildi. 
     



 GÜNCEL 




















</TEXT>
</DOC>
