<DOC>
<DOCNO> 124258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sontur16.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Ankara'da kansızlık tedavisi görecek 
</HEADLINE>
<TEXT>

     Ankara Üniversitesi İbn-i Sina Hastanesi'nde sağlık kontrolünden geçen KKTC Cumhurbaşkanı Rauf Denktaş'ın önemli bir sağlık probleminin olmadığı, ancak kansızlık tedavisi ve halsizlik nedeniyle birkaç gün hastanede kalmasının uygun görüldüğü bildirildi. 
     Ankara, Hacettepe ve Gazi Üniversiteleri Tıp Fakülteleri'yle GATA Öğretim Üyeleri'nden oluşan bir heyet tarafından sağlık kontrolünden geçirilen KKTC Cumhurbaşkanı Rauf Denktaş'ın durumuna ilişkin açıklama Ankara Üniversitesi Rektörü Prof. Doktor Nusret Aras'dan geldi. 
     Aras, Denktaş'ın sağlık kontrolüne ilişkin geniş bir konsültasyon yapıldığını belirterek durumunun gayet iyi olduğunu söyledi. Denktaş'ın ABD'de geçirdiği ilk ameliyattan sonra oluşan komplikasyon nedeniyle halsizliği olduğunu bildiren Aras, ciddi bir durumun söz konusu olmadığını vurguladı. Denktaş'ın birkaç gün hastanede kansızlık için destek tedavisi yapılması amacıyla kalmasının uygun olacağını belirten Aras iyileştiği zaman Kıbrıs'a döneceğini söyledi. Aras "birkaç gün"den ne anlaşılması gerektiği sorusu üzerine "Üçbeş gün, bir hafta" yanıtını verdi. 
     Aras, Denktaş'ın belirgin bir rahatsızlığı olmadığını ancak ameliyat sonrası halsizliği ve kansızlığı olduğunu, ayrıca ameliyattan sonra yara yerinde ufak tefek problemler olduğunu bildirdi. Bunların giderilmesi için Denktaş'ın gözlem altında kalacağını, ancak bunun tedavi anlamına gelmediğini söyleyen Aras tedavi konusunun sadece kansızlıktan dolayı söz konusu olduğunun altını çizdi. 
     Aras, Denktaş'ın rahatsızlığının çalışmasına engel olmadığını hastanede de çalışabileceğini, ayrıca devamlı hastanede kalmasının da gerekli olmadığını bildirdi. 
     Prof. Doktor Aras, Denktaş'ın geçirdiği ameliyat sonrasında mikrop kaptığına dair bir bulgu olmadığını ifade ederek büyük ve geniş kapsamlı tetkikler yapılmayacağını söyledi. 
     Denktaş'ın göğsünde az bir miktar su olduğunu ve bunun tedavisinin de gözlem süresi içinde yapılmaya çalışılacağını kaydeden Aras, herhangi bir deri altı enfeksiyonu olmadığını ve cerrahi bir müdaheleye gerek bulunmadığını vurguladı. 
     Aras, Denktaş'ın neden hastanede yatması gerektiğine ilişkin bir soruya ise, "Kıbrıs'dan buraya kadar gelmişken sık sık gidip gelmesinin yorucu olacağını düşündüğümüzden burada kalması uygun görüldü" karşılığını verdi. 
     Aras'ın açıklamasının ardından 12.15'de Devlet Bakanı ve Başbakan Yardımcısı Mehmet Ali Şahin İbn-i Sina Hastanesi'ne geldi. Şahin yaklaşık onbeş dakika kaldığı hastaneden açıklama yapmadan ayrıldı. 
     





</TEXT>
</DOC>
