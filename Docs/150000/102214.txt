<DOC>
<DOCNO> 102214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sondun03.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sel bu kez Almanya'yı etkisi altına aldı... Onbinlerce kişi kaçıyor 
</HEADLINE>
<TEXT>

     Büyük bir sel feleketiyle karşı karşıya olan Almanya'da on binlerce kişi evlerinden tahliye edilirken, on binlerce kişiden de su baskını tehlikesi nedeniyle evlerini terk etmeleri istendi. 
     Güvenlik yetkilileri, dün geceki yağışlardan sonra su seviyesi son yüzyılın en yüksek seviyesine çıkan Elbe nehrinin taşma tehlikesi karşısında, bu sabah erken saatlerde Dresden'in 20 kilometre güneyindeki Pirna kasabası ve etrafında yaşayanlardan evlerini terk etmelerini istedi. 
     Sivil ve askeri yetkililerin 30 bin kişiyi bölgeden tahliye etmesi beklenirken, yardım ekipleri, tahliye edilenlerin yerleşeceği geçici yerleşim birimleri kurmak için yoğun çaba gösteriyor. 
     Dresden'de geçen günlerde 5 bin kişi evlerinden tahliye edilmişti. 
     Elbe nehrindeki su seviyesinin yükselmeye başladığı ve suların ilk kez kent merkezinde bir meydana ulaştığı kaydedildi. 
     Şimdiye kadar en yüksek su seviyesine 1845'te 8.76 metreyle ulaşan, ancak son yağışlarda 8.9 metreye çıkan Elbe'nin su seviyesinin son yağışlardan sonra 11 merteye çıkacağı tahmin ediliyor. 
     Sular, bu sabah Dresden'de 19 yüzyıldan kalma Semper Opera binası ve meşhur Zwinger resim galerisinin bulunduğu bir meydanı bastı. Her iki binanın bordumlarını da iki gün önce sular basmıştı. 
     Ancak Saksonya eyaleti İçişleri Bakanlığı sözcüsü, kent merkezinde oturanları tahliye etmeyi henüz düşünmediklerini söyledi. 
     Ülkenin orta-doğu kesimindeki Magedeburg kentinde on binlerce kişi de dün başlayan güneşli havanın devam edeceği tahminlerine rağmen, yardım yetkilileri komşu Brandenburg eyaletine nakledildi. 
     Dresden'de halk, kentin tarihi eserlerinin selden daha fazla zarar görmesini engelleyebilmek için kent merkezinin çevresine kum torbaları yerleştirerek barikat oluşturmaya çalışıyor. 
     
     TUNA, 500 YILIN EN YÜKSEK SEVİYESİNDE 

     Doğu Avrupa'da ise Mavi Tuna alarm vermeye devam ediyor. Aşırı yağmurla su seviyesi yükselen Tuna'nın, Slovakya'nın başkenti Bratislava'dan geçen kesiminde su seyiyesinin, bugün son 500 yılın en yüksek seviyesine çıkması bekleniyor. 
     Macaristan'ın başkenti Budapeşte'de su seviyesinin Pazar günü en yüksek seviyesine çıkması beklenirken, 7 kişinin öldüğü Avusturya'da başkent Viyana, su seviyesi düştüğü için büyük bir sel baskınından şimdilik kurtulmuş oldu. 
     Çek Cumhuriyeti'nin başkenti Prag'da da su seviyesi düştü. 
     Çek yetkililerin, Elbe nehri üzerinde başıboş dolaşan ve köprülere çarpma tehlikesi taşıyan 5 tekneyi patlayıcılarla imha etmesi sırasında 1 kişi ölmüştü. 
     Selin en şiddetli olduğu Çarşamba günü bir film çekimi için Prag'da bulanan Sean Connery, falaketin yol açtığı hasar karşısında dilinin tutulduğunu belirtti. Connery, ''Felaketi yeterince ifade edebilmem imkansız'' dedi. 
     Sel faleketinin fabrikada üretimi durdurması nedeniyle iki gün üretimine ara verilen Çek birası Budweiser'in üretimi ise dün tekrar başladı. 
     Rusya ve Batı Avrupa ülkelerini etkisi altına alan şiddetli yağışların yol açtığı sellerde, son hafta içinde en az 100 kişi öldü. 
     Almanya'da 11 kişi ölürken, en çok can kaybının olduğu Rusya'da ölen 59 kişinin çoğunluğunu Karadeniz kıyısındaki tatil yörelerinde sele yakalanan Rus turistler oluşturuyor. 
     
</TEXT>
</DOC>
