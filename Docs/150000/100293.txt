<DOC>
<DOCNO> 100293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sondun23.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Rum Kesimi, sürgündeki Filistinliden kurtulmak istiyor 
</HEADLINE>
<TEXT>

     Kıbrıs Rum kesimi, yetkililere zorluk çıkardığı gerekçesiyle, İsrail'in sürgüne gönderdiği Filistinli militan Abdullah Davud'dan kurtulmak istiyor. 
     Rum Adalet ve Kamu Düzeni Bakanı Nikos Koşis, Rum radyosuna yaptığı açıklamada, Davud'un polisle işbirliği yapmayı reddederek ve şüpheli kişilerle görüşerek yetkililere zorluk çıkardığı için istenmediğini söyledi. 
     Koşis, Filistinli militanın Rum kesimindeki geçici ikametinin koşullarına uymadığını, polis koruması ya da eskortluğunu reddettiğini, yetkililere haber vermeden ortalıkta dolaştığını belirtti. Koşis, Dışişleri Bakanı Yannis Kasulides'ten Davud'un sınırdışı edilmesi olanaklarının araştırılmasını istediğini söyledi. 
     İsrail askerleri Batı Şeria'ya girdiklerinde Beytüllahim istihbarat şefliği yapan Davud, İsrail tarafından, patlayıcı imal etmek, silah kaçakçılığı yapmak ve teröristlere sığınma sağlamakla suçlanıyor. 
     Davud, Beytüllahim'deki Milad Kilisi kuşatmasını sona erdirme karşılığından İsrail'in sınırdışı ettiği 13 militandan biri oldu. Militanlara çeşitli Avrupa ülkelerinde geçici sığınma hakkı verilmişti. 
     





</TEXT>
</DOC>
