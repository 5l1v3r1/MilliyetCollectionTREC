<DOC>
<DOCNO> 148245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/spor/spo01.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
LUCESCU’NUN İSYANI 
</HEADLINE>
<TEXT>

Beşiktaş Teknik Direktörü önce Siyah - Beyazlı takımdan çıkan teknik adamlara gönderme yaptı, ardından da Denizlisporlu Ali Tandoğan hakkında ağır konuştu 
     ORHAN YILDIRIM 

     Hırs yaptılar’ 
     DENİZLİSPOR karşısında İbrahim’in elmacık kemiğinin, Ahmet Yıldırım’ın da burnunun kırılması, Beşiktaş Teknik Direktörü Lucescu’yu isyan ettirdi. Siyah - Beyazlı takımın eski futbolcusu Ziya Doğan’ın çalıştırdığı Malatyaspor maçı öncesinde göndermede bulunan Rumen teknik adam, "Halen futbol oynayan ya da teknik adamlık yapan eski Beşiktaşlılar bize karşı daha hırslı oluyor" dedi. 
     
     Gençler örneği 
     RAKİPLERİNİN mücadelesine dikkat çeken Lucescu, "Denizli’nin bir Gençlerbirliği ile oynadığı maça bakın, bir de bizimkine. Gençler de zirve için oynuyor ama onlara karşı bu kadar agresif değildiler. Namağlup unvanımız da rakiplere ekstra motivasyon sağlıyor" diye konuştu. Siyah - Beyazlı ekibin çalıştırıcısı tüm bunlara rağmen kazanmaya devam edeceklerini belirtti. 
     
     İlginç yorum 
     İBRAHİM’E kafa atan Ali Tandoğan’a da çatan Rumen hoca, "Onun için iyi insan diyorlar. Ben inanmıyorum. Topsuz alanda kafa atmak deliliktir. Romanya’da olsa İbrahim’in oynamadığı süre kadar ceza alırdı" yorumunu yaptı. Nouma’nın kendisine gelip, "O kafayı ben atsaydım 10 maç ceza verirlerdi" dediğini hatırlatan Luce, "İbrahim bizim için çok önemliydi" dedi. 
     
İbrahim’e jest      SİYAH - Beyazlı Yönetim Kurulu, Denizlispor maçında Ali Tandoğan’ın darbesiyle elmacık kemiği kırılan ve ameliyat olan İbrahim’e jest yapmayı kararlaştırdı. Yöneticiler, en az bir ay sahalardan uzak kalacak olan yıldız futbolcuya, bu süre içinde maç başı paralarını ödemeye devam edecek. Bu arada İbrahim, üç hafta aradan sonra forma giymeyi düşündüğünü söyledi. 
     
Pancu İtalya’ya gitti      BEŞİKTAŞ’IN Rumen yıldızı Daniel Pancu dün sakatlığını kontrol amacıyla İtalya’ya gitti. Pancu, Bologna’daki özel doktoru nezaretinde kontrolden geçecek. Yarın İstanbul’a dönmesi beklenen Rumen golcünün Malatyaspor maçına yetiştirilmesine çalışılıyor. 
     
Ali’ye 3 maç      Fazla da olabilir 
     İSTANBUL’DAKİ maçta Beşiktaşlı İbrahim’in elmacık kemiğini kıran Denizlisporlu Ali Tandoğan en az üç maç ceza alacak. Disiplin Kurulu’na sevk edilen Ali, talimatın "vücut, kafa, kol ile vurmak ve tecavüz" başlıklı 46. maddesine göre işlem görecek. Ancak İbrahim’in sakatlanarak oyundan çıkmasına neden olduğu için de "rakibi oyun dışı bırakmak" başlıklı 47. maddeye göre de yargılanabilecek. Bu arada Ali Tandoğan’ın İbrahim’i ziyaret etme isteği Beşiktaş yönetimi tarafından geri çevrildi. 
     
Teşekkür gecesi      BEŞİKTAŞ Kulübü’nün sponsorlarına düzenlediği teşekkür gecesi dün Swiss Otel’de yapıldı. Bu yıl ikincisi düzenlenen geceye Beşiktaş Kulübü Başkanı Serdar Bilgili, yönetim kurulu üyeleri, futbolcular, Lucescu, teknik heyet, sponsor firmaların yöneticileri ve "Çocuklar Duymasın" adlı televizyon dizisinin teknik ekibiyle, oyuncuları katıldı. Otelde düzenlenen fuar alanındaki stantlarda, 25’i aşkın firmanın ürettiği 200’den fazla BJK markalı ürün sergilendi. Çeşitli ödüllerin dağıtıldığı gecede futbolcuların yaptığı defile de ilgiyle izlendi. 
     
Menegazzo ısrarı      MEHMET ÇİFTÇİ 

     Rinaldi doğruladı 
     SİYAH - Beyazlı takımın sezon başında transfer listesine giren Brezilyalı Fernando Menegazzo, Lucescu’nun gündeminden düşmedi. Juventude’lu oyuncunun menajerliğini de yapan Washington’un menajeri Gilman Rinaldi ile en az 10 kez görüşen Rumen hocanın, önümüzdeki sezon bu oyuncuyu mutlaka takımında görmek istediğini bildirdiği öğrenildi. Rinaldi de bu teklifi doğrularken, Lazio’nun da 22 yaşındaki yıldızla ilgilendiğini belirtti. 
     
     Lazio peşinde 
     RİNALDİ, İtalyanlar’ın da peşinde olmasına rağmen, Fernando’nun Beşiktaş’a daha sıcak baktığını açıkladı. Brezilyalı futbolcu, yerel basına verdiği demeçte, tarafların anlaşması halinde, Beşiktaş’a gelebileceğini, Lucescu ile çalışmaktan mutluluk duyacağını söyledi. Brezilya Genç Milli Takımı’nda ön libero olarak görev yapan Menegazzo’nun gelecek sezon A takımına yükselmesine kesin gözüyle bakılıyor. 
     
Sergen Yalçın şaşırdı      BEŞİKTAŞ’IN yıldızı dün 11.00’deki idman için 09.30’da tesislere gelince şaşkına döndü. Siyah - Beyazlı futbolcu kimseyi göremedi ve doğru saati öğrenince belki de ilk kez bir idmana en erken gelen futbolcu oldu. Bu arada dünkü çalışmaya sakat İbrahim ve Ahmet Yıldırım, Bayram, Pancu, Maldaraşanu, grip Ahmet Dursun, Ali Eren ve izinli Tayfur ile İlhan katılmadı. Pancu’nun bugün antrenmanlara başlayacağı belirtildi. 
     


SPOR 


























</TEXT>
</DOC>
