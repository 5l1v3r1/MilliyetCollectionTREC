<DOC>
<DOCNO> 101189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/son/sontur15.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'in yerine Masum Türker 
</HEADLINE>
<TEXT>

     Başbakan Bülent Ecevit Kemal Derviş'in istifası ile boşalan Devlet Bakanlığı'na kendisine yakın bir isim olan İstanbul milletvekili Masum Türker'i atadı. 
     Başbakan Bülent Ecevit, Kemal Derviş'in istifa haberini Oran'daki konutunda izledi. 
     Daha sonra Başbakanlığa gelen Ecevit, makamında Başbakan Yardımcısı ve Dışişleri Bakanı Şükrü Sina Gürel ile görüştü. Görüşmeye daha sonra DSP İstanbul milletvekili Masum Türker de katıldı. 
     Türker'in Ekonominin Devlet Bakanlığı'na atanmasına ilişkin kararnamenin Çankaya Köşkü'ne gönderildiği bildirildi. Başbakan Ecevcit'in basın danışmanı Cem Avcı'nın verdiği bilgiye göre Ecevit atama kararı öncesinde Cumhurbaşkanı Ahmet Necdet Sezer'i telefonla arayarak "olur"'unu aldı. 
     Bakanlığa atanması öncesinde Türker, Başbakanlığa gelerek Başbakan Ecevit ve Başbakan Yardımcısı Şükrü Sina Gürel ile bir süre görüştü. Türker, başbakanlığa girerken "çağrıldım" ifadesini kullandı. Gazeteci olan Türker ekonomi alanında ki uzmanlığı ile biliniyor. Türker, aynı zamanda TBMM Plan ve Bütçe Komisyonu üyeliği görevini de sürdürüyor. 
     
     TÜRKER'İN ÖZGEÇMİŞİ 

     1951 yılında Mardin'de doğan Masum Türker, İstanbul Üniversitesi İşletme Fakültesi'nden mezun oldu. Yeminli mali müşavirlik, Türkiye Mali Müşavirler ve Yeminli Mali Müşavirler Odaları Birliği TÜRMOB Genel Başkan yardımcılığı, Uluslararası Muhasebeciler Federasyonu IFAC Eğitim Komitesi üyeliği, Türkiye Muhasebe Uzmanları Derneği başkanlığı, Gazete Sahipleri Derneği başkanlığı görevlerinde bulunan Türker, Gazi Üniversitesi Bolu İdari Bilimler Fakültesi'nde öğretim görevlisi olarak da çalıştı. 
     Güneş gazetesi murahhas üyeliğinde bulunan, Yeni Yüzyıl'da yazarlık yapan Türker, Nokta Dergisi Genel Yayın Yönetmenliği görevini de yürüttü. 
     Evli ve 2 çocuk babası olan Türker, İngilizce ve Arapça biliyor. 
     
</TEXT>
</DOC>
