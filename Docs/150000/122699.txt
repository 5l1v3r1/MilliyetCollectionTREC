<DOC>
<DOCNO> 122699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sonspo07.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Alaty, rotasını lige çevirdi... 
</HEADLINE>
<TEXT>

     Türkiye Kupası'nda Kocaelispor'a elenen Altay'da gözler yine Körfez ekibi ile yapılacak lig maçına çevrildi. 
     Maçın son dakikalarında beraberlik golünü yediklerini ve uzatmanın bitimine 1 dakika kala da altın golü kalelerinde gördüklerini belirten Altay Teknik Direktörü Ümit Turmuş, bunun konsantrasyon eksikliğinden kaynaklandığını kaydetti. 
     Kocaelispor karşısında özellikle uzatma bölümünde oyunun hakimi olduklarını ve ayakta kaldıklarını, ancak golü bulamadıklarını anlatan Turmuş, şimdi bu maçı unutup ligi düşünmek zorunda olduklarını söyledi. Turmuş, şöyle konuştu 
     ''Kocaelispor ile cumartesi günü de ligde karşılaşacağız. Buradaki maçı kaybettik. Kupa onların, lig bizim olsun. Rakibimizi yakından gördük. Bu kez deplasmanda oynayacağız ama hedefimiz galibiyet olacak. Altay artık ligdeki hedefine ulaşmak için konsantre olmak zorunda.'' Bu arada, gribal enfeksiyon geçirdiği için Türkiye Kupası maçında oynayamayan Ramazan'ın yerine kaleye geçen tecrübeli Altay'ın formda bir görüntü sergilemesi nedeniyle lig maçında da kaleyi koruyabileceği belirtildi. Kocaeli deplasmanında kart cezalısı İnanç oynayamayacak. 
     Öte yandan, Altay'da bayramlaşma töreni yarın Gaziemir Tesisleri'nde yapılacak. Siyah-beyazlılar, cuma günü Kocaeli'ye gidecek. 
     





</TEXT>
</DOC>
