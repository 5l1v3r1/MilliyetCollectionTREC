<DOC>
<DOCNO> 118963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/guncel/gun11.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Acı tesadüf 
</HEADLINE>
<TEXT>

Yıldırım ailesinin acı kaderi. Baba ile oğlu 11 yıl arayla aynı fabrikada patlamadan öldü... 
     ŞERİF ÇIRAY Ankara 

     Makine Kimya Enstitüsü’nün Kayaş Kapsülsan Fabrikası’nda bir aile dramı yaşandı. Fabrikada çalışan bir babayla oğlu, 11 yıl arayla aynı kaderi paylaştı. Fabrikadan emekli olan Mahmut Yıldırım ise, önce oğlunu, ardından torununu aynı fabrikada 11 yıl arayla kaybetti. 
     MKE Kayaş Kapsülsan Fabrikası’nda dün sabah iki kiloluk sis kutusu imalinde kullanılan ecza maddesinin patlaması sonucu Ali Yıldırım 35 yaşamını yitirdi, Mehmet Çetin Ceylan ise hafif yaralandı. Ancak patlama, bir büyük aile dramını da ortaya çıkardı. 
     Fişek fabrikasından emekli olan dede Yıldırım’ın yerine oğlu Yaşar Yıldırım işe başladı. Ancak Yaşar Yıldırım, 1991’daki patlamada yaşamını yitirdi. Fabrika yönetimi bu kez, baba Yıldırım’ın yerine oğlu Ali Yıldırım’ı işe aldı. Kader, oğul Yıldırım’ın da peşini bırakmadı. 11 yıl sonra aynı yerde ve aynı nedenle çıkan patlama sonucu Ali Yıldırım yaşama veda etti. 
     
     DEDENİN FERYADI 
     Milliyet’in sorularını yanıtlayan dede Yıldırım, oğlu ve torununun ölümünü "kader" diyerek karşılarken gözyaşlarını tutamadı. "Kuzularım gitti" diyen Yıldırım, şunları söyledi "Ben de aynı yerde çalıştım. Çok tehlikeliydi. Altı kez patlama sonucu yandım. Bir oğlumu verdim, şimdi torunum gitti. Allah kimseye böyle acı vermesin." 
     Evli ve iki çocuk babası Yıldırım, fabrikada düzenlenen törenin ardından babasının mezarının yanına gömüldü. Eşinin tabuttaki yüzü gösterilen Zarife Yıldırım ise, sinir krizi geçirdi. 
     



 GÜNCEL 















</TEXT>
</DOC>
