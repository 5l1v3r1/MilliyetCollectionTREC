<DOC>
<DOCNO> 105970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/ekonomi/eko02.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rallici Palio pistlere çıkıyor 
</HEADLINE>
<TEXT>

Türkiye’nin ilk uluslararası yarış otosu Palio Süper 1600, Anatolia Rallisi’nde İtalya şampiyonu Fiat pilotu Paolo Andreucci ve co pilotu Andreussi tarafından öncü’ oto olarak kullanılacak 
     ANTALYA DHA 

     Tofaş, Türkiye’nin ilk uluslararası yarış otomobili Fiat Palio Süper 1600’ü görücüye çıkardı. Palio Süper 1600, dünya ralli şampiyonalarında da yarışacak. 1600 cc, 215 beygir gücündeki 6 ileri vitesli otomobil, Anatolia Rallisi’nde öncü otomobil olarak görev yapacak. Araç, bu yıl İtalya şampiyonluğunu garantileyen Fiat pilotu Paolo Andreucci ve copilotu Anna Andreussi tarafından kullanılacak. 
     İtalya’da uzun süren test çalışmaları yaptığı Palio 1600’ün çok iyi bir araç olduğunu, keskin virajlarda daha rahat aldığını belirten Andeucci, "Bana göre bu araç puntoya göre daha hızlı. Ancak bir başka test daha yapmak gerekiyor. Çünkü ben İtalya koşullarında test yaptım. Bir de Türkiye zemininde test etmek gerekiyor. Bu nedenle Anadolu Rallisi bizim için çok önemli" dedi. 
     
     Dünyada söz sahibi olacak’ 
     Türkiye Motor Sporları Federasyonu Başkanı Mümtaz Tahincioğlu da, "Projeyi iki yıl izledim. Türkiye bu araçla dünyada söz sahibi olacak. Tofaş’ın Türkiye’de motor sporlarına büyük katkısı olmuştur. Ülkemizde üretimi gerçekleştirilen palio, Türkiye’nin başarısı ve gururudur" diye konuştu. 
     
     Palio gurur kaynağımız’ 
     Tofaş CEO’su Antonio Bene, Antalya Talya Oteli’nde gerçekleştirilen tanıtımda yaptığı konuşmada, Süper 1600 ile gurur duyduklarını söyledi. Aracın kriz ortamında geliştirildiğine ve çok zorlu bir dönemde üretildiğine dikkat çekti. 
     Bene, şöyle konuştu 
     "Türk otomotiv sektörünün geleceğine güveniyorum. Türkiye’de üretilen araçlarımız, Avrupa’da en yüksek kalite olarak satılmaktadır. Biz geleceğimize bakmalıyız. Bu modelimizi sürekli geliştirmeye bakacağız. Bu otomobil, hem Türkiye’nin hem de bizim gurur kaynağımız oldu. Fiat Palio Süper 1600, Tofaş’ın teknolojik altyapısı ve bilgi birikimiyle uzun süren araştırma-geliştirme çalışmaları sonucunda Türkiye’nin ilk uluslararası yarış otomobili olarak yaratıldı. Fiat Palio Süper 1600, gelecek yıldan itibaren hem yurtiçinde hem de yurt dışında ralli parkurlarında yarışacak." 
     



 EKONOMİ 













</TEXT>
</DOC>
