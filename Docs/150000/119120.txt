<DOC>
<DOCNO> 119120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sontur07.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Başbakan adayını Sezer'e bildirdi 
</HEADLINE>
<TEXT>

     Ak Parti Genel Başkanı Recep Tayyip Erdoğan, Cumhurbaşkanı Ahmet Necdet Sezer'e Başbakan konusunda tekliflerini sunduğunu belirterek, ''Kendileri gerekli değerlendirmeyi yapıp en kısa zamanda atamayı yapacak'' dedi. 
     Cumhurbaşkanı Sezer, öğleden sonra İstanbul'da katıldığı toplantının çıkışında gazetecilerin ısrarlı soruları üzerine Başbakan atamasının en geç yarın belli olacağını açıkladı. 
     AK Parti Genel Başkanı Erdoğan, Sezer ile yapacağı görüşme için Çankaya Köşkü'ne saat 10.25'te geldi. Erdoğan'ın Sezer ile görüşmesi 20 dakika sürdü. 
     Erdoğan, Sezer ile yaptığı görüşmeden sonra Çankaya Köşkü çıkışında açıklamalarda bulundu. 
     Erdoğan, 3 Kasım seçimlerinden sonra MKYK VE MYK üyesi arkadaşlarıyla tek tek görüşmeler yaptığını anımsatarak, bugün de düşüncelerini Cumhurbaşkanı Sezer'e aktardığını ifade etti. Erdoğan, ''Sayın Cumhurbaşkanımız da en kısa zamanda atamayı yapacağını söylediler. Bu şekilde görüşmemizi noktaladık'' diye konuştu. 
     Erdoğan, Cumhurbaşkanı Sezer'e başbakan adaylığı için tekliflerini sunduğunu belirterek, ''kendileri de bu noktada gerekli değerlendirmeyi yapıp en kısa zamanda atamayı yapacaklar'' dedi. 
     Erdoğan, Köşk çıkışında Sezer'in yoğun gündemi nedeniyle atamayı bugün yapamayacağını ancak Pazartesi gününe kadar da beklemeyeceğini söyledi. 
     Böylece, Cumhurbaşkanı'nın yeni Başbakanı yarın yada en geç Pazar günü atayacağı ortaya çıktı. 
     Ankara kulisleri ise kaynıyor. Gündemdeki tek soru, Erdoğan'ın Başbakan adayı kim 
     Partideki eğilim yoklamasında Abdullah Gül'ün adının öne çıktığı belirtiliyor. Başbakan adayları arasında geçen Vecdi Gönül'ün ise Meclis Başkanlığı için de düşünüldüğünü öne sürülüyor. 
     Tayyip Erdoğan'ın Köşk'te, Abdullah Gül'ün adını verdiği ve "Bizim öncelikli adayımız odur" dedikten sonra partide öne çıkan iki isim daha sunduğu da kulislerde konuşuluyor. 
     
</TEXT>
</DOC>
