<DOC>
<DOCNO> 125937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sontur29.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Gürüz "Molla rejimi kutlamalarına katılanlar var" 
</HEADLINE>
<TEXT>

     Yükseköğretim Kurulu YÖK Başkanı Prof. Dr. Kemal Gürüz, Türkiye Cumhuriyeti'nin, ''ülkede molla rejiminin kutlamalarına katılanlar olmasına rağmen o bataklığa saplanmayacağını'' belirterek, ''Ama başka yönlere saptırmak isteyenler olabilir. Tarihte derslerini daima almışlardır, daima alacaklardır'' dedi. 
     Rektörler Komitesi, Prof. Dr. Kemal Gürüz'ün başkanlığında YÖK binasında toplandı. Prof. Dr. Gürüz, toplantıda yükseköğretimin genelini ilgilendiren ''Acil Eylem Planı''nı görüşeceklerini bildirdi. 
     Ankara Üniversitesi Öğretim Üyesi Dr. Hablemitoğlu'nun önceki gün ''menfur bir terörist saldırıya kurban gittiğine'' işaret eden Prof. Dr. Gürüz, ailesine ve yakınlarına başsağlığı ve sabır diledi. Bu tür terör olaylarının üniversitelerdeki bilimsel hürriyet ve düşünce özgürlüğü ortamına zarar vermesine asla müsaade edilmeyeceğini vurgulayan Prof. Dr. Gürüz, bunun için her türlü tedbirin alınacağını, kanunların verdiği tüm yetkilerin sonuna kadar kullanılacağı kaydetti. 
     
     DENKTAŞ'A DESTEK 
     YÖK Başkanı Prof. Dr. Gürüz, ''Türk dünyasının büyük bir evladı, Kıbrıs Türk varlığının sembolü haline gelen KKTC Cumhurbaşkanı Rauf Denktaş'ın hasta yatağında karakter katliamı ölçüsüne varan, terbiye ve insaf sınırlarını aşan saldırılara'' maruz kaldığını ifade ederek, hiç kimsenin bunu yapmaya hakkı olmadığını söyledi. 
     Türk yükseköğretim camiasının her zaman Rauf Denktaş'ın yanında olduğunu ifade eden Prof. Dr. Gürüz, ''Türk yükseköğretim camiası bugün de yanındadır, yarın da yanında olmaya devam edecektir'' dedi. 
     Türk devletinin köklü bir devlet olduğunu ve değişmeyen politikaları, belgeleri bulunduğunu kaydeden Prof. Dr. Gürüz, sözlerini şöyle sürdürdü 
     ''Dışişleri Bakanlığımız'ın değerli mensuplarına, diplomatlarına, gösterdikleri fevkalade basiretli, feragatli davranışlardan, gerektiğinde bakanlarını tekzip etme yoluna gitmelerinden, bu kararlı tutumlarından dolayı şükranlarımızı ve saygılarımızı iletmeyi borç biliyorum.'' 
     
     ''TÜRKİYE, İSLAMİYET'İN EN İYİ YAŞANDIĞI ÜLKE'' 
     Osmanlı Devleti'nin küllerinden 35 devlet doğduğunu ve Türkiye Cumhuriyeti'nin de bunlardan bir tanesi olduğunu ifade eden Prof. Dr. Gürüz, Türkiye'nin yüzde 21.5 kadın profesör oranıyla OECD ülkeleri arasında birinci sırada yer aldığını bildirdi. 
     Laiklik kavramının, müslüman bir toplumda ''din ve devlet işlerinin ayrılmasını çok aşan bir tanıma sahip olduğunu'' ifade eden Prof. Dr. Gürüz, Türkiye'nin 55 müslüman ülke arasında İslamiyet'in en iyi yaşandığı ülke olduğunu kaydetti. Prof. Dr. Gürüz, şöyle konuştu 
     ''Şunu unutmamalıyız ki bu topraklar üzerinde ay yıldızlı bayrağımız dalgalanıyorsa, camilerimizde ezan sesi duyuluyorsa, bunu Büyük Atatürk'e ve onun silah arkadaşlarına borçluyuz. İnsanlarımız fiziksel olarak aynı olabilirdi belki ama kimliklerimiz hatta isimlerimiz farklı olurdu, yer yer örnekleri görüldüğü gibi... 
     Devletimizi kuran Büyük Atatürk ve silah arkadaşları ve ondan sonra gelen İsmet Paşa, Celal Bayar, Adnan Menderes ve diğerlerinin hepsi müslümandı, demokrattı. Müslüman demokratlık, Büyük Atatürk'ün tekelindedir, onun inhisarında olan bir şeydir. İlk o başlatmıştır ve pırıl pırıl bir coğrafi bölgede bir istikrar unsuru, medeniyet adası yaratılmıştır.'' 
     
     ''DERSLERİNİ ALMIŞLARDIR, ALACAKLARDIR...'' 
     ''Türkiye'yi uzun zamandan beri büyük hedefinden, büyük Atatürk'ün gösterdiği çağdaş uygarlık hedefinden, kazanımlarından saptırmak isteyen cereyanlar olduğunu'' ifade eden Prof. Dr. Gürüz, sözlerini şöyle sürdürdü 
     ''Tabii ki Türkiye molla rejimi bataklığına girip, molla rejimi gibi olmaz. Toplumsal, siyasi ve tarih dinamiklerimiz, sosyolojik dinamiklerimiz buna müsait değil. Türkiye Cumhuriyeti, Türk devleti ve Türk milleti tabii ki bugün artık köktendinci terörün temelini, felsefi temellerini ve finans kaynaklarını oluşturan vahabi bataklığında da boğulmaz. Türkiye Cumhuriyeti Devleti, molla rejiminin kutlamalarına katılanlar olmasına rağmen bu ülkede, o bataklığa da saplanmaz, vahabi bataklığında entariyle dolaşanlar olsa bile o bataklığa gitmez. Ama başka yönlere saptırmak isteyenler olabilir, çıkar. Tarihte derslerini daima almışlardır, daima alacaklardır. 
     Türk üniversiteleri, Türkiye Cumhuriyeti'nin üniversiteleridir Büyük Atatürk'ün eserleridir, bunu sonuna kadar korumaya kararlıdır ve Büyük Ataürk'ün gençliğe hitabesinde yer alan tüm kelimeler, vicdanımıza beynimize kazınmıştır, ondan asla geri dönüş yoktur.'' 
     





</TEXT>
</DOC>
