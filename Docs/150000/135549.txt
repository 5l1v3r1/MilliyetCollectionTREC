<DOC>
<DOCNO> 135549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sontur17.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşk'ten hükümete destek... 
</HEADLINE>
<TEXT>

     Cumhurbaşkanlığı Dışişleri Başdanışmanı ve Özel Kalem Müdürü Tacan İldem, hükümetin TBMM'ye sunduğu, bazı askeri üs ve tesisler ile limanlarda ABD'lilerin bulundurulmasına olanak tanıyacak tezkerenin, MGK toplantısında çizilen çerçeveye uygun olduğunu bildirdi. 
     İldem, Cumhurbaşkanı Ahmet Necdet Sezer'in, kamu görevlerine atanacak kişilerde liyakat arama kararlılığını koruduğunu ifade etti. 
     Tacan İldem, Çankaya Köşkü'nde düzenlediği ''basın bilgilendirme toplantısı''nda açıklama yapmadı, sadece gazetecilerin sorularını yanıtladı. 
     Cumhurbaşkanı Sezer'in, hükümetin TBMM'ye sunduğu tezkereyle ilgili düşüncelerini sorması üzerine İldem, hükümetin atığı adımların, son yapılan MGK toplantısında alınan kararlara uygun olduğunu söyledi. 
     Türkiye'nin, Irak'a yönelik bir ABD operasyonunun gerçekleşmesi halinde ulusal çıkarlarını koruyacak önlemleri almak durumunda olduğunu bildiren İldem, ''Bunu bir savaş kaygısıyla değil, bir göç dalgasının önüne geçilmesi, insani yardımların ihtiyaç duyacak kitlelere ulaştırılması, Türkiye'nin bugüne kadar kırmızı çizgi olarak belirlediği oldu bittilerin önüne geçilmesi için yapacaktır'' dedi. 
     İldem, bir gazetecinin, Cumhurbaşkanı Sezer'in Irak'a askeri müdahale için ikinci bir BM Güvenlik Konseyi kararı gerektiği yönündeki düşüncesini koruyup korumadığına ilişkin sorusunu yanıtlarken, Cumhurbaşkanı'nın bu düşüncesini muhafaza ettiğini ancak hükümetin TBMM'ye sunduğu tezkere ile bu düşüncenin çatışmadığını söyledi. 
     Cumhurbaşkanı ile hükümet arasında atamalarla ilgili sorunlar yaşandığı yönündeki iddiaların anımsatılması üzerine de Tacan İldem, şu bilgiyi verdi 
     ''Cumhurbaşkanlığı'na, 19 Kasım 2002 ile 6 Şubat 2003 tarihleri arasında gelen 320 atama kararnamesinden 214'ü onaylanmış, 31'i iade edilmiş, 73'ü halen incelenmektedir, 2 kararname de hükümetimiz tarafından geri alınmıştır.'' İldem, Cumhurbaşkanı Sezer'in, kamu görevlerine atanacak kişilerde liyakat arama kararlılığının sürdüğünü ifade etti. 
     





</TEXT>
</DOC>
