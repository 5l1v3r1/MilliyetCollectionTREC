<DOC>
<DOCNO> 105066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/siyaset/siy01.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerden Çiller’e gönderme 
</HEADLINE>
<TEXT>
Hükümet fark etmez biz işimize bakarız’ 
30 Ağustos resepsiyonunda konuşan Kara Kuvvetleri Komutanı Org. Aytaç Yalman, Irak konusundaki görüşlerini bu sözlerle özetledi 
     ANKARA Milliyet 

     Kara Kuvvetleri Komutanı Orgeneral Aytaç Yalman, Türk Silahlı Kuvvetleri’nin TSK Kuzey Irak’taki gelişmelere karşı tutumunu açıklarken, DYP Genel Başkanı Tansu Çiller’e de gönderme yaptı. Yalman, hangi hükümet göreve gelirse gelsin TSK’nın "işine bakacağını" vurguladı. 
     Ankara Gazi Orduevi’nde önceki akşam verilen 30 Ağustos resepsiyonunda Irak’taki gelişmeler de sohbetlere konu oldu. 
     Genelkurmay Başkanı Orgeneral Hilmi Özkök, Türkiye’nin Kuzey Irak’ta silahlı unsurları olduğunu açıkladı, ancak bu unsurların miktarı ve amacı konusunda ayrıntı vermedi. 
     Kara Kuvvetleri Komutanı Orgeneral Aytaç Yalman da, Türkiye’nin, Kuzey Irak ile ilgilenmesinin çok doğal olduğunu belirttiği konuşmasında, "Barzani de kim oluyor Onlar aşiret" dedi. Türkiye’nin, Kuzey Irak’taki gelişmelerle ilgili yakında "iyi haberler" alacağını söyleyen Yalman, "Oradaki işler müspet gelişir" diye konuştu. 
     
     Operasyon olursa 
     Yalman, ABD, Irak’a operasyon düzenlemesi halinde, o dönemde hangi hükümetin iktidarda olacağının önemli olmadığını söyleyerek, "Biz işimize bakarız" şeklinde konuştu. 
     Çiller, eski Devlet Bakanı Kemal Derviş ile Bilkent’teki villasında yaptığı görüşmenin ardından yaptığı açıklamanın sonunda "Irak operasyonu sırasında bu ülkenin başbakanı olmak istiyorum" diye konuşmuştu. Çiller, bu ilginç çıkışı ile ilgili daha sonra, "Terörle mücadelenin dış ilişkiler boyutundaki tecrübem nedeniyle böyle bir istekte bulundum" açıklamasını yapmıştı. 
     



 SİYASET 















</TEXT>
</DOC>
