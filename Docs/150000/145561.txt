<DOC>
<DOCNO> 145561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sonspo25.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Adanaspor maçı hazırlıkları... 
</HEADLINE>
<TEXT>

     Fenerbahçe, ligin 26. haftasında Adanaspor ile deplasmanda oynayacağı maçın hazırlıklarını, bugün çift antrenmanla sürdürdü. 
     Samandıra Tesisleri'nde, teknik sorumlu Oğuz Çetin yönetiminde gerçekleştirilen akşam antrenmanında, sarı-lacivertliler pas çalışmasının ardından dar alanda dayanıklılık ve gole yönelik antrenman yaptı. 
     Çalışmanın son bölümünde, savunma oyuncuları Ali Güneş, Mustafa, Ümit ve Erhan ile orta sahada görev yapan Hakan'ı takımdan ayıran Çetin, bu futbolculara tam sahada, savunmadan hücuma çıkışla ilgili taktik çalışma uygulattı. Özellikle Ali Güneş üzerinde fazla duran Oğuz Çetin, bu oyuncuyla sık sık saha içinde konuştu. Çetin, daha sonra kanat oyuncularına orta yaptırdı. 
     Antrenmana, milli takımlarda bulunan futbolcuların yanı sıra sakatlıkları nedeniyle tedavileri süren Semih ve Serhat katılmadı. 
     Adanaspor maçının hazırlıklarını yarın sabah yapacağı antrenmanla sürdürecek olan Fenerbahçe, cumartesi günü de PAF takımı ile antrenman maçı oynayacak. 
     




</TEXT>
</DOC>
