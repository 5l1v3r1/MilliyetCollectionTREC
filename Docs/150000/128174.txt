<DOC>
<DOCNO> 128174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/dunya/adun.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Araplardan cola füzesi 
</HEADLINE>
<TEXT>

Fransa’da Tunus kökenli uyanık bir işadamının iki ay önce piyasaya sürdüğü Mekke Cola’, özellikle İslam dünyasında Amerikan karşıtlarının resmi içeceği’ olma yolunda 
     DIŞ HABERLER SERVİSİ 

     Soğuk Savaş yıllarında Sovyet Bloku’na karşı Amerikan hayat tarzının "resmi içeceği" olarak ön saflarda bayrak açan Coca Cola ile Pepsi Cola’ya, ABD’nin 11 Eylül’den sonra başlattığı "terörizmle savaş" döneminde karşı cepheden bir ticari rakip çıktı Mecca Cola 
     Koyu renkli, gazlı ve tadı Amerikan kolalarınınkine benzeyen Mecca Cola Mekke Cola Fransa’da Tunus kökenli uyanık bir işadamı olan Tevfik Mahluti tarafından yaklaşık iki ay önce piyasaya sürüldü ve çok tutuldu. Mecca Cola’dan Fransa’da iki milyon şişe satan Mahluti, bugünlerde dünyanın dört bir yanından gelen talepleri karşılamak için yeni bir tesis açmak ve kapasiteyi artırmakla meşgul. Mecca Cola’nın gösterdiği başarı, "hayatın gerçek tadı"nı bu şişede bulanların, ürüne İslam’ın kutsal mekanı Mekke’nin adının verilerek açıkça ticari amaçlı din sömürüsü yapılmasından hiç de rahatsız olmadıklarını gösteriyor. 
     Mahluti, şu anda 11 milyon şişelik bir talep olduğunu belirtti. Özellikle Çin, Avustralya ve Kuzey Afrika’dan Mecca Cola için sipariş yağıyor. Mecca Cola’ya en fazla talep, Paris’in kuzeyindeki Müslümanların yoğun olarak yaşadığı bölgeden geliyor. Bu yılın ortalarında k ra geçmeyi planlayan Mahluti, gelirinin yüzde 20’sini Filistinli çocuklara ve diğer hayır kurumlarına bağışlayacak. 
     
     Siyasi silah haline geldi 
     Mecca Cola’yı "Amerikan emperyalizmi ve hegemonyasını reddetme ve Amerika tarafından desteklenen Siyonist suçları protesto etmek" için ürettiğini iddia eden Mahluti, meşrubata olan büyük talebi, "İnsanlar Amerikan ikiyüzlülüğüne karşı durmaya susamış" sözleriyle açıklıyor. Mecca Cola’nın sadece bir içecek olmadığını ifade eden Mahluti, "Bu Bush yönetimini protesto etmeye yönelik bir eylem" diyor. Ortadoğu’da farklı kolalar İran’daki Zem Zem Kola gibi üretildiğini de söyleyen Tevfik Mahluti, ancak bunların hiçbirinin Mecca Cola gibi siyasi bir silah haline gelmediğini vurguladı. Mahluti, Cola’yı Amerikan ekonomik gücünün sembolü olduğuna inandığı için seçmiş. 
     
     Helal Fried Chicken’ 
     46 yaşındaki Tevfik Mahluti, aslında bir avukat, ancak adını ilk olarak Paris’te bir radyoda yaptığı yayınlarla duyurdu. Bugüne kadar Mecca Cola’ya 160 bin dolar yatırım yapan Mahluti’nin bir sonraki hedefi ise bahar aylarında "Helal Fried Chicken" fast food zincirleri açmak. Fransız girişimci, bu sayede özellikle Arap ülkelerindeki Amerikan mallarının boykot edilmesini sağlamayı umuyor. 
     



 DÜNYA 












</TEXT>
</DOC>
