<DOC>
<DOCNO> 133616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sondun13.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya ile ABD arasındaki görüş ayrılığı büyüyor... 
</HEADLINE>
<TEXT>

     Almanya Başbakanı Gerhard Schröder, hiç kimsenin, BM Güvenlik Konseyi'nin onayı olmadan Irak'a karşı askeri harekata girişmeye hakkı olmadığını söyledi. 
     Schröder, başkent Berlin'de yaptığı açıklamada, Irak'taki BM silah denetçilerinin başkanı Hans Blix'in dün New York'ta, kendilerine daha fazla zaman verilmesi gerektiğini söylediğini belirtti. 
     ''Silah denetçilerinin daha fazla zamana ihtiyacı varsa bu süre kendilerine tanınmalı'' diyen Schröder, Irak'ın da, 1441 numaralı BM kararının tümüyle uygulanabilmesi için işbirliğini daha da iyi hale getirmesi gerektiğini kaydetti. 
     Gerhard Schröder, ''BM Güvenlik Konseyi, şimdi bu konuda karar verecektir. ABD'nin müttefiklerine bu konuda baskı yapacağını sanmıyorum'' şeklinde görüş belirtti. 
     Schröder, özel Alman televizyon kanalı n-tv'ye yaptığı açıklamada da, Irak'ın, BM Güvenlik Konseyi'nin kararını ''ağır şekilde ihlal etmediğini'' belirterek, Blix'in raporunda da buna işaret edildiğini kaydetti. 
     Dışişleri Bakanlığı Müsteşarı Kerstin Müller Yeşiller , Alman 1. televizyon kanalında yayınlanan ''Morgenmagazin'' Sabah magazini adlı programda yaptığı konuşmada, Irak'taki silah kontrollerinin sürdürülmesinden yana olduğunu söyledi. 
     Müller, ''Barışçı silahsızlanma için bu en doğru yoldur. BM silah denetçilerinin Şubat ayında ikinci bir rapor sunmalarını bekliyorum'' dedi. 
     İktidardaki Sosyal Demokrat Parti SPD Federal Meclis Grubu Başkan Yardımcısı Gernot Erler, Bağdat'a yönelik baskının, silah kontrolleriyle sürdürülmesi gerektiğini belirtti. 
     Muhalefetteki Hıristiyan Demokrat Birlik Partisi CDU Genel Başkanı Angela Merkel de, Deutschlandfunk radyosuna yaptığı açıklamada, ''Silah kontrollerinin sürdürüleceğini sanıyorum. Ancak Saddam Hüseyin, istediği kadar zamanı varmış gibi bir duyguya kapılmamalı'' dedi. 
     Merkel, Amerikan yönetimini de destekleyerek, ''ABD'nin, Irak konusunda tek başına hareket etmekte çıkarı varmış gibi düşünülmemesi gerekir'' diye konuştu. 
     Birlik partilerinin CDU CSU Federal Meclis Grubu Başkan Yardımcısı Wolfgang Schaeuble ise BM silah denetçilerine 1 aylık bir süre daha tanınması gerektiğini savunarak, ''Bu mantıklı bir süre. Bu zamandan sonra istenilen sonuca ulaşılıp ulaşılmadığı konusunda Devletler Topluluğu'nun yeniden karar vermesi gerekir'' dedi. 
     Schaeuble, Federal hükümetin tutumunu da eleştirerek, ''Hükümet, olası bir askeri harekatı yasal hale getirecek BM Güvenlik Konseyi kararına onay vermeyeceğini açıklayarak, Irak'a yönelik baskıyı zayıflatıyor ve barışla güvenliğe yönelik tehdidi artırıyor'' şeklinde görüş belirtti. 
     





</TEXT>
</DOC>
