<DOC>
<DOCNO> 138036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sontur12.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"Vajina Monogları", İzmir'de de tartışma yarattı... 
</HEADLINE>
<TEXT>

     İsminin tartışmalara yol açtığı ''Vajina Monologları'' oyunu, ilk kez sahneleneceği İzmir'de, bu kez de afişi nedeniyle gündeme geldi. 
     Oyunun İzmir'deki organizasyonunu üstlenen Aysa Organizasyon şirketi yetkilisi Kıvılcım Zorlu, bilet satışlarının Kurban Bayramı öncesinde, Sabancı Kültür Merkezi gişesi dahil olmak üzere 6 noktada başladığını, daha sonra satış noktalarının 5'e düştüğünü söyledi. Çiğli Kipa Alışveriş Merkezi içindeki Uzelli Pazarlama A.Ş.'deki bilet satışında sorun çıktığını dile getiren Zorlu, şu bilgileri verdi 
     ''Alışveriş merkezi yönetimi oyunun afişlerinin asılmasını uygun görmedi. Afiş yerine oyunun adı, sahnelenme tarihi, yeri ve saatinin bulunduğu yazıyı beyaz kağıt üzerine yazdık ve bunun asılmasını istedik. Buna da olumsuz yanıt aldık. Uzelli Pazarlama A.Ş. yetkilileri de Afiş asılıp, duyuru yapılmayınca bilet satışından kimsenin haberi olmaz diye biletleri bize iade etti.'' Zorlu, iki gün sahnelenecek oyun için satışa sunulan bin biletin büyük bölümünün satıldığını, yoğun talep nedeniyle oyunu Mart ayında yeniden İzmir'e getirmeyi planladıklarını kaydederek, ''Oyun ile ilgili İzmir'deki devlet kurumlarından tepki almadık. İzmir Emniyet Müdürlüğü'ne izin başvurumuzu yaptık. Cevabını bekliyoruz. Bugüne kadar bize hoşgörüyle yaklaşan İzmir Emniyet Müdürlüğü'nün, bu konuya olumsuz bakacağını tahmin etmiyoruz'' diye konuştu. 
     
     ''MÜŞTERİLERDEN TEPKİ GELDİ'' 
     Uzelli Pazarlama A.Ş. yetkilisi Emin Akcel, daha önce birkaç tiyatro oyununun biletini sattıklarını, sanata her zaman destek verdiklerini belirterek, büyük alışveriş merkezleri içindeki dükkanların vitrin camlarına afiş asmanın yasak olduğunu söyledi. Afişi asmayı bu nedenle kabul etmediklerini dile getiren Akcel, ''Afişi bir gün vitrine astık ancak müşterilerimizden de tepki geldi. Hem sözleşmemizde yasak olduğu için, hem de müşteri tepkileri nedeniyle afişi kaldırdık. Duyurusu yapılmayan oyunun bileti de satılmayacağından, biletleri iade ettik. Konu yanlış aksettirilmiş. Çok üzüldük'' diye konuştu. 
     KİPA A.Ş. yetkilileri de konunun kendileriyle ilgisi olmadığını belirterek, ''Uzelli bilet satmama hakkını kullanmış. Alışveriş merkezimizde vitrinlere afiş asılması yasaktır. Bu kiracıların sözleşmesinde de var'' dedi. 
     Eve Ensler'in yazdığı, Almula Merter'in yönettiği, başrollerini Arzu Yanardağ, Güner Özkul, Müge Oruçkaptan ve Berna Öztürk'ün paylaştığı oyun, 24-25 Şubat akşamları Sabancı Kültür Merkezi'nde İzmirli tiyatroseverlerle buluşacak. 
     





</TEXT>
</DOC>
