<DOC>
<DOCNO> 106067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sondun25.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Filibe'de Türk pilotlar yine hayranlık uyandırdı. 
</HEADLINE>
<TEXT>

     Bulgaristan'ın milli bayramı dolayısıyla Filibe kentine yakın Krumovo havaalanında yapılan havacılık gösterileri, halk tarafından büyük ilgiyle izlendi. 
     ''Gökler Herkesin'' sloganıyla düzenlenen gösterilere, Bulgaristan uçaklarının yanı sıra Türkiye, ABD, Makedonya, İngiltere, Almanya, Yunanistan, Avusturya ve İsviçre Hava Kuvvetleri ekipleri katıldı. 
     Benzer gösteriler için gövdesi özel olarak hafifletilmiş F5A uçakları ile Filibe'deki gösteriye katılan Türk pilotları, büyük beğeni topladlar. 
     Krumovo havaalanı üzerinde uçakların arkalarından püskürttükleri kırmızı duman ile kalp resmi çizen Türk pilotlar, sayısı 30 bin civarında olan seyirciler tarafından dakikalarca alkışlandı. 
     Bulgaristan Cumhurbaşkanı Georgi Pırvanov'un himayesinde düzenlenen gösteriyi, Başbakan Simeon Sakskoburgotski, Savunma Bakanı Nikolay Svinarov, Genelkurmay Başkanı General Nikola Kolev ve Hava Kuvvetleri Komutanı General Dimitar Georgiev de izledi. 
     Cumhurbaşkanı Pırvanov, ''Gökler Herkesin'' gösterisinin, Bulgaristan Ordusu'nun ''yüksek prestij ve iradesinin bir gösterisi'' olduğunu belirterek, Bulgaristan'ın, havacılık konusunda büyük atılımlar yapan ülkelerin arasında yer aldığını söyledi. 
     





</TEXT>
</DOC>
