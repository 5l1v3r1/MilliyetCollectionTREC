<DOC>
<DOCNO> 105793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/ekonomi/aeko.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal CHP’nin ekonomi politikasını anlattı 
</HEADLINE>
<TEXT>
ASIL SERBEST PİYASACI BİZİZ 
CHP Genel Başkanı Deniz Baykal, devletçi’ imajın aksine gerçek serbest piyasa ekonomisi’ni kendilerinin savunduğunu söyledi 
     EKONOMİ SERVİSİ 

     CHP Genel Başkanı Deniz Baykal, CHP’nin devletçilik’ konusundaki anlayışını değiştirdiğini, gerçek serbest piyasa ekonomisini kendilerinin savunduğunu söyledi. 
     CNN Türk’te E - Takımı’nın sorularını yanıtlayan Baykal, Kemal Derviş’in CHP’ye katılmasından sonra, CHP ile Kemal Derviş’in çizgisi arasında çelişki’ bulmak için müthiş bir çaba’ harcandığına dikkat çekti. Baykal, bunun için muhalefet partisi olarak söylediklerinin didik didik edildiğini söyledi. 
     CHP’nin devletçi’ imajının aksine piyasa ekonomisini savunduğunu belirten Baykal, "CHP’nin piyasadaki imajı böyle bir görüntüyü yansıtıyor. Ama bu yansıma, gerçeği yansıtmıyor. 
     Kumanda ekonomisi, ekonomik anlamda bir devletçi politika artık CHP’yi 10 yıldan beri nitelemiyor" dedi. 
     CHP’nin, pazar ekonomisini kaynak tahsisini yönlendiren bir temel dayanak olarak kabul ettiğini belirten Baykal daha sonra şunları söyledi 
     
     Derviş tereddütü giderdi 
     "Sayın Derviş’in CHP içinde yer alması bu açıdan tereddütü olan insanları umarım rahatlatmıştır. Bizim anlayışımızda devletin ihale vermesi, şu bankayı bizim çocuklara verin yok. Bizi devletçilikle suçlayanlar devleti kendi çıkarları için kullanıyor. Gerçek pazar ekonomisini biz istiyoruz. Pazar ekonomisinde rekabet var, ahbap çavuşluk yok." 
     Baykal, "IMF ile ilişkilerde bizim aşırı teslimiyetçi bulduğumuz şeyler elbette var. Ancak yine ilişkinin artık kaçınılmaz olduğu noktasındaki teşhisimizi, kabulümüzü ortadan kaldıran bir tavır yok" dedi. 
     
Baykal 66 dakika konuştu      CHP Genel Başkanı Deniz Baykal CNN Türk’ün E - Takımı programına, partinin ekonomi kurmayları Kemal Derviş, Mustafa Özyürek ve Algan Hacaloğlu ile birlikte katıldı. Murat Sabuncu, Enis Berberoğlu ve Erdal Sağlam’ın sorularını yanıtlayan CHP Genel Başkanı Deniz Baykal, program boyunca sık sık söz aldı. Yaklaşık birbuçuk saat süren programda Baykal 66 dakika konuştu. Artık CHP’nin ekonomide en önemli söz sahibi olan ismi Derviş toplam 5 dakika 57 saniye, Hacaloğlu 3 dakika 8 saniye, Özyürek ise 6 dakika 20 saniye konuştu. 
     
Programa sahip çıktı      Deniz Baykal, Kemal Derviş’in mimarı olduğu programa da sahip çıktı. Baykal, "Krizde bizim günahımız yok. Sayın Derviş’in de yok. O program belli bir şekilde ortaya konuldu, uygulandı. Daha iyi uygulanabilirdi. Ortak anlayışı taşıyan bir heyetin elinde formüle edilip başlanmış olsaydı, inanıyorum çok daha iyi olurdu. Bu mümkündür. Krizden çıkış için program gerekli. Ortadaki program iyi ama çıkış için programın ötesinde şeyler gerekli" diye konuştu. 
     Derviş de sonuç alır 
     Programı hızla götürerek sonuç alacaklarını belirten Baykal, daha sonra şunları söyledi 
     "Kemal de kendi programının sonucunu alacaktır. Dünya çapında bir örnek olacak. Sayın Derviş’in eşgüdümünde birlikte götüreceğiz. Bundan hiçbir kuşku yok. Bir eşgüdüm problemi olmayacaktır." 
     
ANALİZ Kemal ve Deniz’ uyumu      MURAT SABUNCU 

     CNN Türk’te Enis Berberoğlu ve Erdal Sağlam’ın sunduğu E Takımı’nda dünün konukları CHP Genel Başkanı Deniz Baykal ve ekonomi kurmaylarıydı. Kemal Derviş CHP’ye katıldıktan sonra ilk kez Baykal’la birlikte canlı yayındaydı. TÜRMOB Başkanı Mustafa Özyürek ile eski Devlet Bakanı Algan Hacaloğlu da "kurmay" sıfatıyla programa katıldılar. 
     CHP’liler Çankaya Belediye’sinin sergi salonundaki canlı yayına Baykal’ın Mercedes’iyle geldiler. Baykal öne, üç kurmayı da üçü arka koltuklara oturmuşlardı. CHP lideri, canlı yayın boyunca da "öndeki" yerini korudu. Soruları, genelde kendisi yanıtladı, zaman zaman da kurmaylarına söz verdi. 
     
     Onurlu suskunluk içindeyim’ 
     Özellikle Hacaloğlu 1.5 saatlik program boyunca yaklaşık 3 dakika konuştu ve ilginç bir de tespit yaptı "Bu suskunluğumu onurlu bir suskunluk olarak nitelendiriyorum. Sayın Genel Başkan ve diğer arkadaşlarımız konuları en iyi şekilde özetlediler." 
     Baykal ile Derviş arasında iyi bir uyum gözlemleniyordu. Baykal IMF ile ilgili sorunun ardından Derviş’e söz verirken bacağına dostça vurarak "Kemal’in de bu konuda söylecekleri vardır" diye atıfta bulundu. Derviş de diğer kurmayların aksine Baykal’a "Sayın Genel Başkan" diye değil "Deniz" diye hitap ediyordu. Derviş, Baykal’ın sözlerini kafasıyla sık sık onayladı. Baykal da, Derviş konuşurken gerek sözleri, gerekse tavırlarıyla onu destekliyordu. CHP lideri, Derviş’in Türkiye’nin bugünkü ekonomik durumundan sorumlu tutulamayacağının altını çiziyor, Derviş’se CHP’nin programın uygulanması boyunca "iyi bir muhalefet örneği" verdiğini" belirtiyordu. 
     
     Kurmaylar anlaşıyor 
     CHP Ekonomi Masası, bir dönem Derviş’e en sıkı muhalefet eden cephede yer alıyordu. Bu masanın önde gelen isimlerinden Hacaloğlu, canlı yayında Derviş’e CHP programından ve kitaplarından bazı noktaların altını çizerek cevap verirken destek oluyordu. Derviş CHP’nin ekonomi kurmaylarını da etkilemiş görünüyordu. 
     Baykal’ın konuşma boyunca verdiği belki de en önemli mesaj, geçmişle hesaplaşmıyacağı yönündeki söyledikleriydi. Mali milada sıcak bakıyor, ancak özellikle yurtdışından gelecek paralarla ilgili hesap sorulmayacağını söylüyordu. Çalışanların ne zaman rahatlayacağı ile ilgili bir soruya popülizme kaçmadan "tarih veremem, ama elimizden geleni yapacağız" diyordu. Vergi adaleti için ücretlilerin gelir vergisi yükünün hafifletileceği sözünü veriyordu. 
     Baykal’ın gerek canlı yayında, gerekse özel söyleşimizde iki büyük hayalinin olduğunu gördük Bunlardan birincisi tek başına iktidar. Diğeri "sosyal demokrat bir iktidarın, IMF programını, toplumun geniş kesimlerinin canını en alt düzeyde yakarak sonuca ulaştırması." 
     CHP lideri, aynı zamanda piyasaların istediği mesajları vermekten geri kalmıyordu Derviş iktidarımızda ekonominin kaptan köşkünde yer alacak. Ve devletin küçültülmesi yolundaki çabalar sürdürülecek. 
     



 EKONOMİ 















</TEXT>
</DOC>
