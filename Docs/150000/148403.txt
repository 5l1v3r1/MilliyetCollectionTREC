<DOC>
<DOCNO> 148403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sonspo19.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tamer Güney göreve başladı, beynimi ortaya koyacağım dedi 
</HEADLINE>
<TEXT>

     Fenerbahçe'de Oğuz Çetin'in istifasının ardından futbol takımının başına koordinatör olarak getirilen Tamer Güney, ''Geçiş sürecinde bu sezon sonuna kadar ya da yeni teknik direktör gelinceye dek koordinatör olarak görev yapmaya çalışacağım'' dedi. 
     Samandıra Tesisleri'nde basın toplantısı düzenleyen Güney, dün akşamki gelişme sonrasında kendisine bir görev verildiğini ifade ederek, ''Yönettiğimiz her toplumda ilk günler zordur'' diye konuştu. 
     Güney, yeni bir düzen oluşturmaya çalışıldığında birçok sorunla karşılaşılabileceğini belirterek, şöyle devam etti 
     ''Futbol takımında bu daha zordur. Teknik, idari ve ekonomik konular iç içedir. Ben Fenerbahçe Kulübü'nün idari, teknik ve ekonomik yapısını pek öğrenmeden bu konularda bir açıklama yapmak istemiyorum. Sayın Saadettin Saran ve başkanımız Aziz Yıldırım'la da görüştüm. Cuma günü geçiş dönemiyle ilgili bütün projeleri basın toplantısı düzenleyerek açıklayacağım. Bu toplantıda teknik kadro, dönüşüm ve hedeflerimizle ilgili açıklamalarda bulunacağım.'' Fenerbahçe'nin geçiş dönemini büyük bir dönüşüme çevirmesini ümit ettiğini kaydeden Tamer Güney, ''1990 yılından bu yana proje üretiyorum, uygulamaya koyuyorum ve bunlardan dersler çıkarıyorum. Üç yıldır da Fenerbahçe'de çalışıyorum. Böyle bir kişi projenin geliştirmesi gerekiyorsa, bunu yapacak güçtedir'' diye konuştu. 
     Güney, basın mensuplarının, ''Takımı çalıştıracak mısınız'' sorusuna, ''Ben takım çalıştırmayı ilke olarak düşünmüyorum. Bu gençlerin işi. Ben beynimi ortaya koyacağım'' diye yanıt verdi. 
     Maçlarda kulübede oturup oturmayacağı ile ilgili bir soru üzerine de Güney, ''Maçlarda kulübede otururum'' dedi. 
     Teknik ve idari konularla ilgili diğer sorulara yanıt vermek istemeyen Güney, ''Daha 1 saattir Samandıra'dayım. Cuma gününe kadar bir plan proje geliştireceğiz ve bunları düzenleyeceğim basın toplantısında açıklayacağım'' diyerek sözlerini tamamladı. 
     

     
</TEXT>
</DOC>
