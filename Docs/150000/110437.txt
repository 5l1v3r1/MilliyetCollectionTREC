<DOC>
<DOCNO> 110437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur47.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
2050 yılında yaşlılarımızın oranı 23'e yükselecek 
</HEADLINE>
<TEXT>

     Birleşmiş Milletler BM Nüfus Fonu'nca yapılan hesaplamalara göre, Türkiye'de bugün yüzde 9 oranındaki 60 yaş üstü nüfusun oranı, 2050 yılında yüzde 23'e yükselecek. 
     BM Nüfus Fonu Tanıtım-Savunuculuk Proje Koordinatörü Ahmet Afşar imzasıyla 1 Ekim Dünya Yaşlılar Günü dolayısıyla yapılan açıklamada, yaşlı nüfusa ilişkin istatistikler konusunda bilgi verildi. 
     Türkiye'deki yaşlı nüfusa değinilen açıklamada, bugün 60 ve üstündeki nüfusun 5 milyon 894 bin kişi nüfusun yüzde 9'u olarak tespit edildiği belirtilerek, 2050 yılında bu rakamın 22 bin 741'e nüfusun yüzde 23'üne yükseleceğinin tahmin edildiği bildirildi. 
     Türkiye'de 80 ve üstündeki yaş grubunun oranının da yüzde 8 olduğu kaydedilen açıklamada, 2050 yılında bu rakamın yüzde iki kat artabileceği ifade edildi. 
     1950'lerden bu yana tıbbın gelişmesi, ortalama yaşam süresinin yükselmesi ve doğum oranının azalmasına bağlı olarak dünyada yaşlı nüfusun arttığı belirtilen açıklamada, ''Yaşlı nüfusun artışı, iş gücünün azalması ve başkaları tarafından bakılmaya muhtaç yaşlı kişilerin sayılarının artması demektir. Bunun sonucunda sosyal güvence için ayrılan masraflar artacaktır'' denildi. 
     
     ''YAŞLI KADINLAR İSTİSMARA MARUZ KALIYOR'' 
     Açıklamada, şunlar kaydedildi 
     ''Gelişmekte olan birçok ülkede, sosyal sigorta ve özellikle yaşlılık sigortası için kurulmuş sistem bulunmamaktadır. Yaşlıların bu alandaki ihtiyaçları genellikle karşılanamamaktadır. 
     Son 80 yıldır yapılan gözlemlere göre, yaşlı nüfus içinde kadınların sayısının yüksek olduğu saptanmıştır. Bunların çoğu dul, yoksul ve eğitimsizdir. Sağlık açısından zayıf olmaları, mali ve yasal kaynaklara ulaşımlarının güç ve ayrımcılığın söz konusu olması, yaşlı kadınların istismara ve şiddete karşı daha zayıf olmalarına yol açmaktadır.'' 
     
     100. YAŞINI KUTLAYANLAR ARTACAK 
     Yaşlılıkla ilgili istatistiklerin bölgeler arasında büyük farklılıklar gösterdiği ifade edilen açıklamada, Avrupa'da yaşlı nüfusun oranı yüzde 20 iken, Afrika'da yüzde 5'e düştüğü belirtildi. 
     Açıklamada, 100 yaşından fazla yaşayanların sayısının artacağının beklendiği ifade edilerek, ''1999 için 145 bin civarında olduğu tahmin edilen bu grup, 2050 yılında 2.2 milyona ulaşacaktır'' denildi. 
     Açıklamada ayrıca, bugün 65 yaş üstündeki bir kişi için üretken yaş grubundan 9 kişinin çalışması gerektiği, bu rakamın 21. yüzyıl ortalarında 4'e düşeceğinin tahmin edildiği de belirtildi. 
     





</TEXT>
</DOC>
