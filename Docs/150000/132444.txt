<DOC>
<DOCNO> 132444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sonspo06.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilyalı oyuncu Cafu, Milan ve Beşiktaş arasında tercih yapacak. 
</HEADLINE>
<TEXT>

     İtalya'nın AS Roma takımında oynayan Brezilyalı oyuncu Marcos Cafu'nun, ara dönemde gerçekleşmesi beklenen transferde AC Milan veya Beşiktaş takımı arasında tercih yapacağı ileri sürüldü. 
     Başkent Roma'nın spor gazetelerinden Corriere dello Sport, 31 Ocak'ta sona erecek olan ara transfer döneminde 32 yaşındaki Cafu'ya, AC Milan Kulübü İkinci Başkanı Adriano Galliani'nin sezon başına 3 milyon Euro'dan 2 yıllık sözleşme önerdiğini, Beşiktaş'ın da ekonomik açıdan daha avantajlı bir öneriyi Brezilyalı futbolcuya götürdüğünü yazdı. 
     Cafu'nun, Beşiktaş'ta Carlos Zago'nun bulunmasını artı bir unsur olarak görmesine karşın İstanbul'a gitmesi durumunda tüm yaşam düzenin değişecek olması nedeniyle şimdilik kararsız olduğu ileri sürüldü. 
     Deneyimli savunma oyuncusunun, AC Milan'a giderek İtalya'da kalmayı garantileyeceği ve aynı zamanda Brezilya Milli Takımı'ndan arkadaşı Rivaldo ile birlikte oynamayı düşündüğü söyleniyor. 
     Cafu'nun sezon sonunda sözleşmesinin sona ererek bonservisini ücretsiz olarak alacak olmasından dolayı AS Roma'nın, bu futbolcunun ara transferde gitmesine sıcak baktığı bildiriliyor. 
     Bu arada FC Inter ve İngiltere'den Arsenal takımlarının da Cafu'yu sezon sonunda ücretsiz almayı planladıkları belirtildi. 

     
</TEXT>
</DOC>
