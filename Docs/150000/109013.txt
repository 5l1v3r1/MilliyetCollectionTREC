<DOC>
<DOCNO> 109013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/son/sontur11.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
''Sultan Kayığı'' boğaz sularında... 
</HEADLINE>
<TEXT>

     Kastamonu'nun Cide ilçesinde 7.5 ayda yaptırılan ''Sultan Kayığı'', İstanbul Boğazı'na ulaştı. 
     Rumelifeneri'nden saat 13.00'te hareket ederek Boğaz'da seyreden kayığa, hafta sonu tatili dolayısıyla sahil kesimini dolduran vatandaşlar büyük ilgi gösterdiler. 
     Daha sonra Anadoluhisarı Körfez Caddesi 55 numarada bulunan işadamı Ali Rıza Bozkurt'un yalısına yanaşan kayık, buradan aldığı yolcularla tekrar Boğaz'a açıldı. 
     Bu arada kayığı yalıda karşılayanlar arasında bulunan emekli Orgeneral İlhan Kılıç, kayığın daha önce fotoğraflarını gördüğünü ve gerçeğini de çok güzel bulduğunu söyledi. 
     Kılıç, ''Bu kayık, aynı zamanda Türk ustalarının sanat kabiliyetini gösteriyor. Cide neresi, Osmanlı neresi Bu insanları tebrik etmek lazım'' dedi. 
     Sultan Kayıkları Turizm A.Ş. Yönetim Kurulu Başkan Yardımcısı Gülsün Bozkurt Kılıç da, kayığın önümüzdeki haftadan itibaren Haliç'te kısa mesafeli turlara başlayacağını bildirdi. 
     Gelecek yıla kadar 9 kayığın daha tamamlanmasını planladıklarını anlatan Kılıç, bu yıl vatandaşların 10 milyon lira ödeyerek kısa süreli gezintiye çıkabileceklerini kaydetti. 
     Sembolik olarak 12 kürekçinin bulunduğu 30 metre uzunluğundaki kayık, bugün Dolmabahçe'den İstanbul Büyükşehir Belediye Başkanı Ali Müfit Gürtuna'yı aldıktan sonra Eyüp'te tahsis edilen iskeleye gidecek. 
     ''Sultan Kayığı''nın, Eyüp'te, Mehter Takımı'nın da yer aldığı törenle karşılanacağı bildirildi. 
     





</TEXT>
</DOC>
