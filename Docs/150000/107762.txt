<DOC>
<DOCNO> 107762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/sontur06.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternet ortamında yüksek lisans... 
</HEADLINE>
<TEXT>

     Anadolu Üniversitesi A.Ü , ''internet ortamında tezsiz yüksek lisans'' yapma olanağı sunuyor. A.Ü Rektörlüğü'nden alınan bilgiye göre, Üniversite Senatosu'nun aldığı karar doğrultusunda programlar, Sosyal Bilimler Enstitüsü bünyesinde Turizm ve Otel İşletmeciliği Anabilim Dalı'nda ''Konaklama İşletmeciliği'', Fen Bilimleri Enstitüsü'nde ise Elektrik-Elektronik Mühendisliği Anabilim Dalı'nda açıldı. 
     Tezsiz Yüksek Lisans programlarıyla işletmelerin yönetim kademelerinde çalışıp kariyer yapmayı planlayanlar ile aktif iş yaşamlarını sürdürenlere yüksek lisans yapma olanağının sağlanması amaçlanıyor. 
     Ekim ayında başlaması planlanan programlara kayıt yaptırmak isteyen adayların önkayıt yaptırabilmeleri için Lisansüstü Eğitim Sınavı'na LES girmeleri gerekiyor. 
     Öğrencilere derslerin sunumu esnasında uzaktan eğitim teknolojilerinden yararlanılacak. Öğrencilerin derslere erişimlerinin değerlendirilmesi, üniversitenin sorumlu öğretim üyeleri tarafından yapılacak. Bu değerlendirmelerin nasıl yapılacağı ders başlamadan önce, kayıt yaptıran öğrencilere bildirilecek. 
     
     İLETİŞİM NASIL OLACAK 
     Programda açılacak tüm dersler için internet üzerinden eğitim verilirken, programa ait bir site bulunacak ve öğrenciler programla ilgili internet kaynaklarına bu siteden erişebilecek. 
     Sitede tüm derslere ait bağlantılar bulunacak ve taraflararası iletişim ağılıklı olarak bu site üzerindeki iletişim araçları yardımıyla sağlanacak. 
     Sitede, programa ait yasal bilgiler ve güncel duyurular yer alacak. Öğrencilerin kendi aralarında, teknik destek elemanları, program yöneticileri ve öğreticilerle iletişimi e-posta, forum ve canlı sohbet kanalları aracılığıyla sağlanacak. 
     Öğrenci ile öğretim üyesinin fiziksel olarak yüz yüze gelememesi nedeniyle ders malzemesi, iletişim ve diğer destek sayfaları, eğitsel açıdan öğrencinin ilgisini ekranda tutacak şekilde tasarlanırken, Bilgisayar Destekli Eğitim Birimi ders malzemesi hazırlayacak. 
     Programa kayıt yaptıracak öğrencilerden istenilen tek donanım ise ortalama nitelikte bir bilgisayar ve bir internet bağlantısı. Derslere ilişkin ödevler internet üzerinden verilecek ve yanıtları yine internet üzerinden toplanarak sonuçlar öğrencilere bildirilecek. 
     Arasınav türündeki sınavlar internet üzerinden yapılacak. Sınavların yüzde 50'sinin gözetim altında yapılan sınavlardan oluşması planlanırken, sonuçlar en geç üç hafta içinde yine internet üzerinden öğrencilere duyurulacak. 
     





</TEXT>
</DOC>
