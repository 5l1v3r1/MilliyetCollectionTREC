<DOC>
<DOCNO> 112641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/guncel/gun04.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Servis değil sanki minibüs 
</HEADLINE>
<TEXT>

Servis ihalesi sırasında "ihaleye fesat karıştırmak" suçlamasıyla yöneticisi cezaevine gönderilen şirket, çocukları balık istifi taşımaya devam ediyor 
     ŞÜKRAN ÖZÇAKMAK İstanbul 

     Okullar açılalı neredeyse bir ay oldu. Ama servislerle ilgili sorunlar, rezaletler bitmiyor. Bakırköy Cumhuriyet Savcılığı, Bahçelievler’de, Yayla İlköğretim Okulu’nun servis ihalesi sırasında valiliğin onayladığı fiyat üzerinden yüzde 71.1 oranında indirim yaparak İstanbul’da en düşük ücretle ihaleyi kazanan Meta Turizm Şirketi yetkilileri hakkında, "ihaleye fesat karıştırmak" iddiasıyla dava açtı. Meta şirketinin, açık artırmada kendisiyle yarışan Anlı Turizm’le ortak olduğunu belirleyen savcılık, her iki şirketin yöneticiliğini yapan Turgut Anlı’yı da tutukladı. Savcılık, Sağlık Kurulu raporlarının sahte olduğunu belgeleyince Turgut Anlı’nın yanı sıra, Anlı Turizm’in sahibi Mehmet Anlı ve Meta Turizm’in sahibi İlhan Biçen hakkında da sahtek rlıktan 2 yıldan 9 yıla kadar hapis istemiyle Bakırköy 7. Ağır Ceza Mahkemesi’nde dava açtı. 
     
     Kemer falan da yok 
     Tüm bunlara rağmen, Meta şirketi okulda faaliyetini sürdürüyor. Ama servis araçlarının üzerinde farklı şirketlerin adı yer alıyor. Servisler fazla çocuk alıyor. Tüm koltuklara emniyet kemeri zorunluluğu getiren yönetmeliğe rağmen, şoför mahallinde üç, dört öğrenci sıkışıyor ve kemer takmıyor. 
     Meta şirketine komisyon ödemek koşuluyla öğrencileri taşıyan servisçiler ise şöyle diyorlar "Şirket, kısa mesafede 16 milyon, uzun mesafede 37 milyon lirayla ihaleyi almış. Ancak bu mazot masrafını karşılamaz. Bu nedenle çalıştıracak servis aracı bulamayan şirket, araç sahibinden aldığı komisyonu yüzde 10’lara indirdi. Biz de işsiz olduğumuzdan kabul ettik. Kurtarmak için de öğrenci sayısını artırdık." 
     Bahçelievler Kaymakamı Abdullah Durukan, "Bu olayda başka oyunlar var. Biz denetimimizi sürdürüyoruz" dedi. 
     
Olaylı okulda ihale oyunları      1999’da, Yayla İlköğretim Okulu’nun öğrencilerini taşıyan esnaf ile ihaleye giren şirket arasında çıkan tartışmada, esnaf sözcüsü Adil Dilek, Kahraman Tur’un elemanı olduğu iddia edilen Eşref Sertel’in silahlı saldırısına uğradı. Dilek, ağır yaralanırken, okul müdürü de görevden alındı. 2000’de ise yüzde 22 indirimle ihaleyi kazanan Sümela Tur ve okul müdürünun de aralarında bulunduğu 7 kişi hakkında Bakırköy Ağır Ceza Mahkemesi’nde ihaleye fesat karıştırmaktan dava açıldı. 
     



 GÜNCEL 























</TEXT>
</DOC>
