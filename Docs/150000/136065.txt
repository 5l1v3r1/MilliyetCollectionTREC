<DOC>
<DOCNO> 136065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/son/sondun05.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman gazetesi "Ak Parti, cesur reformlara girişti" 
</HEADLINE>
<TEXT>

     Almanya'da yayımlanan Welt am Sonntag gazetesi, Türkiye ile ilgili haber-yorumunda, ''AK Parti'nin bugüne kadar hiçbir partinin cesaret edemediği reformlara giriştiğini'' yazdı. 
     Türkiye'deki gelişmeleri ''Batıya uzanan uzun yolda'' başlığıyla yorumlayan gazete, bazı Türk ve Alman yetkililerin görüşlerine yer verdi. 
     ''Başlangıçta kimse inanmasa bile'', AK Parti'nin ''demokratik cumhuriyet'' yolunda reformlar yaptığını belirten gazete, ''AK Parti'nin bugüne kadar hiç bir partinin cesaret edemediği reformlara giriştiğini'' belirtti. 
     Gazeteye açıklama yapan Milli Eğitim Bakanı Erkan Mumcu, Türk halkının büyük çoğunluğunun, ülkenin AB normlarına uygun hale getirilmesinden yana olduğunu ifade etti. Mumcu, ''Türkiye'nin çehresini bir yıl içinde değiştirmek istiyoruz'' dedi. 
     Alman gazetesi, Mumcu'nun önemli reformlara hazırlandığını, rüşvetle mücadele edebilmek amacıyla okullara ve üniversitelere belirli bir bütçe verilmesini ve üniversitelerde reform yapılmasını düşündüğünü belirtti. 
     TBMM Dışişleri Komisyonu Başkanı Mehmet Dülger'in de, AK Parti'nin kurulmasını ''köktendinciliğe karşı bir sinyal'' olarak gördüğünü belirten gazete, Dülger'in, ''partiyi kuranların, görüş ayrılıklarından dolayı Necmettin Erbakan'dan uzaklaştıkları'' şeklindeki sözlerine yer verdi. 
     Gazetede yer alan sözlerine göre, Alarko Holding Yönetim Kurulu Başkanı İshak Alaton da, ''Avrupa'da, Türkiye'deki iktidar partisi kadar, muhalefet de yanlış tanınıyor. İktidar partisi, söylendiği gibi radikal dinci değil, muhalefet partisi de sosyal demokrat değil'' dedi. 
     ''Türkiye'de birçok kişinin, asıl tutucu partinin CHP olduğuna inandığı'' görüşüne yer veren gazete, ''Genç Parti Genel Başkanı Cem Uzan'ın da, İtalya Başbakanı Silvio Berlusconi gibi medya gücünü kullanarak, Başbakan Abdullah Gül'ün hükümetini eleştirdiğini'' iddia etti. 
     Welt am Sonntag gazetesi, ''hiçbir ülkenin AB için Türkiye kadar büyük sorun yaratmadığı'' ifadesini kullandı ve ''Daha fazla demokratikleşme ve liberalleşme yolunda, Türk hükümeti daha fazla ilerleme sağlamak zorunda. AB kriterleri henüz tümüyle yerine getirilmedi'' görüşünü savundu. 
     Almanya Dışişleri Bakanı Joschka Fischer'in, ''Türkiye'nin AB üyeliğine karşı çıkarsak, bu ülkedeki sivil güçleri dışlamış oluruz. Türkiye'nin modernleşmesi, Avrupa'ya yönelmesi demektir'' şeklindeki sözlerine yer veren gazete, Hıristiyan Sosyal Birlik Partisi CSU Genel Başkanı ve Bavyera Eyaleti Başbakan Edmund Stoiber'in ise ''AB'nin sınırları, ortak değerlere, ortak kültüre ve tarihe dayanmalı. Türkiye, Batı kültürü tarihinin bir parçası değildir'' şeklinde konuştuğunu anımsattı. 
     Welt am Sonntag gazetesi, Türkiye'nin Avrupa ile bütünleşmesi yolunda Kıbrıs sorununun çözümünün de önemli bir sınav olacağını öne sürdü. 
     





</TEXT>
</DOC>
