<DOC>
<DOCNO> 120603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/yazar/uras.html </URL>
<DATE> 2002/11/23/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Ak Günler’den AK Parti’ye 
</HEADLINE>
<TEXT>

     Bir düzen ki herkes kendi yaşamında mutlu, çocuğunun geleceğinden daha da umutlu olabilsin. Bir düzen ki herkes güvenle bakabilsin yaşlılığına... 
     Emeğin yarattığı değer emeği verenlerde biriksin. Çalışanlar el ele yüceltebilsin ülkeyi. İnsan insanı, yabancılar yurdu sömüremesin. 
     Ne yoksulluk ne baskı... Ne ezilen ne ezen... İnsanca, hakça bir düzen... 
     Kaynaklar daha gür akacaktır o düzende... Türkiye daha bağımsız, insanlar özgür olacaktır... Barış gelecektir topluma. 
     Ak günler ülkemize öyle bir düzenle doğacaktır. 
     Hakça bir düzen olacaktır bu... Kimse kimseden insanca yaşama hakkını esirgemeyecektir bu düzende insan insanı, yabancılar vatanı sömüremeyecektir. 
     Herkes özgür olacaktır bu düzende. Özgürlük, eğitimdeki, gelirdeki dengesizliklerin sınırlamasından kurtulacaktır. 
     Toplum yararı kişisel çıkarlardan önde gözetilecektir bu düzende, fakat toplum yararı gerekçesiyle de olsa kimsenin kişiliğini serbestçe geliştirmesi engellenemeyecektir. 
     Halkın üstünde egemenlik olmayacaktır bu düzende. Devlete de servete de kul olmayacaktır hiç kimse..." 
     
     Sayın okuyucularım, bunları 1973 yılında Ecevit söylüyordu. 1973 seçim bildirgesi olan 234 sayfalık Ak Günler kitabında, nasıl bir Türkiye hayal ettiğini böyle anlatıyordu. 
     Masamın üstünde bir başka kitap daha duruyor. Kapakta Ecevit’in fotoğrafı var. Fotoğrafın yanında kocaman harflerle Türkiye 1965 - 1975 başlığı altında şunlar yazılı CHP Genel Başkanı Bülent Ecevit’in 1976 bütçesi üzerinde TBMM’de yaptığı konuşma. Ecevit’in konuşması 278 sayfalık bir kitap haline getirilmiş. Bu konuşmasında da Ecevit şunları söylüyor Bazı politikacılar Kendilerine yöneltilen yolsuzluk iddialarından ve yolsuzluk yapan yakınlarını koruma iddialarından bunalmış gibi görünüyor. Bu bunalımdan, 
     tabii suçsuz ise, kurtulmanın tek yolu vardır demokraside Meclis’e hesap vermek ve Meclis gerekli görürse adalete de hesap vermek. Allah’a hesap veririm, millete hesap vermem Demokraside böyle söz söylenemez. Millete hesap vermenin tek yolu ise, TBMM’de milletin temsilcilerine hesap vermektir. 
     Ecevit’in Ak Günler bildirgesini bulabilirseniz lütfen okuyunuz. Bu bildirgede Ecevit, "özgürce ve hakça kalkınmanın nasıl olacağını" anlatır. Kalkınmanın köyden başlayacağını belirtir. Bölgeler arası sosyal adalet sağlamada Doğu ve Güneydoğu Anadolu’nun öneminden söz eder. Hayvancılığın ekonomideki ağırlığını vurgular. Esnaf ve sanatkarlardan, küçük ve orta boy işletmelerden söz eder. Su, enerji ve yeraltı kaynaklarının nasıl kullanılacağını izah eder. Mutlu, sağlıklı, adaletli ve yerleşme, yaşama düzeninin nasıl olacağını anlatır. Eğitim, gençlik, kültür - sanat ve spor gibi konulara önem verir. Hatta ve hatta tabii afetlere, depreme karşı alınacak tedbirleri sıralar. İşte bunun içindir ki, Ecevit Karaoğlan olarak yüceldi. Halkın ümidi oldu. Halk bunun için Ecevit’e otuz yıla yakın bıkmadan, usanmadan oy verdi. 
     Halkın, umudu Ecevit’in umut ışığını söndürüp, Ak Günler umudunu AK Parti’ye devretmesi, kendi adına ve onun peşinden gidenler adına üzücüdür. Ülke için büyük bir zaman ve kaynak kaybıdır. Halk Ecevit’in Ak Günler’ini unuttu. AK Parti, Ecevit’in yirmi beş yıl önce söylediklerini gündeme getirerek halkın ümidi oluyor. 
     
     Dokunmayın çiçeklere, yazık olur emeklere. Kimse kimsenin inancına, kılık kıyafetine karışamaz. Ancak toplumda belli kurumlarda, belli usullere uymak şarttır. Aksi halde o kurumlar, kurum olmaktan çıkar. Cumhurbaşkanlığı, TBMM, ülkenin en saygın kurumları. Bu kurumlarda görev alanların, bu kurumların olmazsa olmaz kaidelerine uymaları zorunluluğu vardır. Aykırı davranış hem kurumları hem temsil ettiği ülkeyi, halkı küçük düşürür. 
     Unutmayınız, Mustafa Kemal önce TBMM Başkanı, sonra Cumhurbaşkanı olarak bu kurumları kurdu ve bu kurumların temel kaidelerini yerleştirdi. TBMM Başkanı’nın eşinin kılık kıyafet seçiminde belli tercihinin olmasından doğal bir şey olamaz. Evinde ve sokakta istediği kıyafetle dolaşabilir. Ama bu tercihini kurumları yıkacak şekilde kullanması tehlikeli gelişmelere yol açar. Bugün eşi inat için uygun olmayan giyim biçimiyle kurumu zorlar ise yarın TBMM Başkanı’nın takke ve entari ile törenlere katılmasını kimse önleyemez. 
     
     







Turhan Selçuk’a mektup 


Kültür Bakanı 


Baykal freni 


Boğuşma sürecek, sağlam sinir lazım 


Kabuk değişimi 


Oğuldan mektup var 


Öncelik türbanda mı yoksa yasasında mı olmalı 


Yunan tavernasında Japon olursun inşallah 


İsveç Büyükelçisi AKP’li kadınlara iftar yemeği verdi 


Altemur Kılıç’ı Başbakan aradı mı 


Sezer ve CHP’nin misyonu 


Karayalçın’dan Türkiye’de solun özeleştirisi 


83. madde ne olacak 


Ak Günler’den AK Parti’ye 


</TEXT>
</DOC>
