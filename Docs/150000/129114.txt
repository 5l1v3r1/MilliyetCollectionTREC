<DOC>
<DOCNO> 129114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sonspo18.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulüplerbirliği Başkanı Vergi barışı, kulüpleri de kapsamalı 
</HEADLINE>
<TEXT>

     Galatasaray, Beşiktaş, Fenerbahçe, Trabzonspor, Ankaragücü, Samsunspor ve Malatyaspor kulüplerinin başkanları, Maliye Bakanı Kemal Unakıtan ile AK Parti Genel Başkanı Recep Tayyip Erdoğan'ı ziyaret ederek, TBMM'ye sevk edilen Vergi Barışı Yasa Tasarısı'nın, futbol kulüplerini de kapsamasını istediler. 
     Galatasaray Kulübü Başkanı Özhan Canaydın, Fenerbahçe Kulübü Başkanı Aziz Yıldırım, Beşiktaş Kulübü Başkanı Serdar Bilgili, Trabzonspor Kulübü Başkanı Özkan Sümer, Ankaragücü Kulübü Başkanı Cemal Aydın, Malatyaspor Kulübü Başkanı Hikmet Tanrıverdi ve Samsunspor Kulübü'nden bir yöneticinin bulunduğu heyet, Maliye Bakanı Kemal Unakıtan'ı makamında ziyaret ederek, yeni çıkarılan ve kulüplere yüzde 35'lik bir vergi avantajı sağlayan yasadan dolayı teşekkür ettiler. 
     Kulüpler Birliği Başkanı ve Ankaragücü Kulübü Başkanı Cemal Aydın, görüşme sonrası yaptığı açıklamada, stopaj vergilerini aşağı çeken kanunun hayata geçirilmesi hakkında Maliye Bakanı ve bakanlık müsteşarından talepleri olduğunu belirterek, şöyle konuştu 
     ''Stopajı aşağı çeken kanunun hayata geçirilmesi konusunda bakandan ve müsteşardan yardım talebimiz oldu. Kulüpler yararına stopajı da Vergi Barışı Kanunu'na dahil etmelerini, stopaj vergilerinin de vergi affı kapsamına alınmasını istedik. Bu konuda gereken sıcaklığı da gördük. Tüm kulüplerin yararına olacağına inanıyoruz. Dileğimiz kanunun bir an önce yasallaşarak kulüplere maddi bir rahatlık getirmesidir.'' 
     
     ERDOĞAN'I ZİYARET 
     Heyet daha sonra AK Parti Genel Başkanı Recep Tayyip Erdoğan'ı parti genel merkezinde ziyaret ederek, konu hakkında destek istedi. 
     Görüşme sonrasında gazetecilere açıklama yapan Cemal Aydın, şunları söyledi 
     ''Genel başkana da vergi barışı ve vergi kanunuyla ilgili olarak taleplerimizi ilettik. Kulüplerin 6-8 ay gibi uzun bir süreden beri peşinde oldukları vergi kanununun bu görüşmelerden sonra kısa bir sürede hayata geçirileceğini gördük. Bu da kulüpler açısından büyük bir önem arz etmektedir. Zaten 2004'te UEFA ve FIFA kriterlerinin kulüplerin vergi ve sigorta borcunun olmaması yönünde bir bağlayıcılığı var. Bu kanun yasallaşırsa KDV'yi matrah artırarak düzeltebilme olanağına sahip olacağız. Ayrıca stopajı da vergi barışına dahil ederek, kulüplerimizi rahatlatacağız. Türkiye'nin tanıtımında çok büyük rol üstlenen kulüplerimiz, böylece hak ettikleri desteği de görmüş olacaklar.'' 
     





</TEXT>
</DOC>
