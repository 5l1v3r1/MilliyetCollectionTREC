<DOC>
<DOCNO> 113877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sondun11.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Irak harekatına katılmamakta kararlı 
</HEADLINE>
<TEXT>

     Almanya Dışişleri Bakanı Joschka Fischer, Almanya'nın Irak'a yönelik olası bir harekata katılmayacağını tekrarladı. 
     Fischer, Birlik 90 Yeşiller Partisi'nin parti kurultayında, Almanya'daki son seçimde barışla savaş arasında yapılan tercihin önemli rol oynadığını belirterek "Bu konuyla ilgili yoğun tartışmalar yaşadık. Ama ben ve Başbakan Gerhard Schröder, seçimlerden önce Irak'a yönelik bir harekata katılmayacağımızı açıklamıştık. Bu karar seçimlerden sonra da geçerli" dedi. 
     Seçimlerde Sosyal Demokrat Parti SPD ile Yeşiller'in istedikleri seçim hedeflerine ulaştıklarını kaydeden Fischer, "Şimdi 4 yıl daha iktidardayız. Geçmişte yaptığımız bazı hataları tekrarlamamalıyız" diye konuştu. 
     Fischer, gelecek 4 yıl içerisindeki en büyük görevlerinin, artan işsizliğe ve ekonomik durgunluğa rağmen ülkenin yenilenmesi olduğunu kaydederek, özellikle işsizliğin azaltılması için her türlü çabanın harcanması gerektiğini ifade etti. 
     Fischer, yıl sonunda kapatılması öngörülen Almanya'nın en eski nükleer santrali olan Obrigheim nükleer santralinin 2 yıl daha devrede kalmasına öfkelenen delegelerin de görüşlerine katıldığını belirterek, bu konuda şimdilik başka alternatif olmadığı için uzlaşmak zorunda kaldıklarını söyledi. 
     Yeşiller parti kurultayında, Alman silah ihracatı kontrollerinin daha da sıkılaştırılmasını öngören önerge, bugün delegelerin büyük çoğunluğu tarafından kabul edildi. 
     Yeşiller ayrıca, silah ihracatını kontrol etmek amacıyla mecliste de bir komisyonun oluşturulmasını talep ettiler. 
     





</TEXT>
</DOC>
