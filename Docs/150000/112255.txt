<DOC>
<DOCNO> 112255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sonspo07.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Ülkerspor'da yenilginin üzüntüsü yaşanıyor... 
</HEADLINE>
<TEXT>

     Avrupa Basketbol Kulüpleri Birliği ULEB tarafından düzenlenen Avrupa Ligi C Grubu'nda yer alan ve ligdeki ilk maçında Rusya'nın CSKA Moskova takımına İstanbul'da 66-63 yenilen Ülkerspor'da, bu yenilginin üzüntüsü yaşanıyor. 
     Ülkerspor Kulübü Genel Menajeri Lütfi Arıboğan, CSKA Moskova karşısında son anlarda basit top kayıpları yaptıklarını ve maçtan yenik ayrıldıklarını söyledi. 
     Arıboğan,yaptığı açıklamada, rakipleri karşısında son 30 saniyeye avantajlı girdiklerini belirterek, ''Ancak son saniyelerde Avrupa Ligi'nde yapılmaması gereken basit hatalarımız oldu. Avrupa maçları bu tür hataları kaldırmaz. Yenilgiden dolayı üzgünüz. CSKA Moskova da grubun güçlü takımlarından biri'' dedi. 
     
     ''DOĞRU YOLDAYIZ'' 
     CSKA Moskova karşısında ortaya koydukları oyunun doğru yolda olduklarını gösterdiğini belirten Arıboğan, şöyle konuştu 
     ''Bu maçla hem doğru basketbol oynadığımız, hem de iyi mücadele ettiğimiz görüldü. Daha yüksek şut yüzdesiyle ve mücadeleci savunmayla performansımızı artırabiliriz. Her geçen hafta daha iyi olacağız.'' Lütfi Arıboğan, dünkü maçta sakatlanan ABD'li Melvin Booker'ın durumunun bu akşam belli olacağını sözlerine ekledi. 
     





</TEXT>
</DOC>
