<DOC>
<DOCNO> 146816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/soneko37.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray film olacak... 
</HEADLINE>
<TEXT>

     Galatasaray futbol takımının 2002-2003 sezonunda gittiği her yerde kamerayla çekilen görüntülerinin, ileride gelir getirecek şekilde dizi ve sinema filmi olarak tasarlanacağı açıklandı. 
     Galatasaray Sportif Sınai ve Ticari Yatırımlar A.Ş. Genel Müdürü Ebru Köksal, 28 Şubat 2003 itibariyle şirketin 9 aylık mali sonuçları ve yılsonu beklentilerini açıkladığı toplantıda, şirketin yüzde 63'ünün Galatasaray Spor Kulübü'ne, yüzde 21'inin AIG'ye ait olduğunu, yüzde 16'sının ise halka açık olduğunu kaydetti. 
     Galatasaray Spor Kulubü'nün yönetim haklarına sahip özel bir medya pazarlama şirketi olduklarına değinen Köksal, şirketin 28 Şubat 2003 itibariyle 9 aylık dönemde 17.2 milyon dolar net kar kaydettiğini bildirdi. 
     Toplam gelirlerin yüzde 50'sinin medya gelirlerinden elde edildiğini, en büyük gelir artışının toplam gelirlerde sadece yüzde 5'lik payı olan isim hakkı kaleminden kazanıldığını ifade eden Köksal, kardaki yüzde 28'lik artışın en önemli sebebinin vergi karşılığının iptalinden kaynaklanan gelir olduğunu söyledi. 
     2002-2003 sezonu için hedefledikleri 15.3 milyon dolarlık medya gelirini yılsonu itibariyle 13.6 milyon dolar olarak öngördüklerine işaret eden Köksal, Digitürk'ün bugüne kadar 6.7 milyon dolarlık bir ödeme yaptığını, dördüncü çeyrekte de 3.2 milyon dolarlık daha ödeme yapacağını tahmin ettiklerini söyledi. 
     
     GELİR BEKLENTİLERİ DÜŞTÜ 
     Yılsonu itibariyle daha önce 26.1 milyon dolar toplam gelir hedeflediklerini anımsatan Köksal, medya gelirleri ve Şampiyonlar Ligi'nde hedefledikleri performans gelirlerinin düşmesinden dolayı bunun 24.2 milyon dolar civarında gerçekleşmesini beklediklerini söyledi. 
     Köksal, şirketin medya yayın haklarından 10 milyon dolarlık bir gelir elde edeceğini, ayrıca kamp ve özel maçlardan da gelir sağlandığını anlattı. 
     Ebru Köksal, toplantı sonrasında Irak savaşının medya ve sponsorluk gelirlerini etkileyip etkilemeyeceğine ilişkin soru üzerine, şu ana kadar bir problem yaşamadıklarını bildirdi. 
     Ancak bundan sonrasının biraz da savaşın ne kadar süreceğine bağlı olduğunu ifade eden Köksal, ''Çünkü sponsorlarımız bu faaliyetler için ne kadar para ayıracaklarını savaşın seyrine göre belirleyeceklerdir. Bizim için önümüzdeki iki ayda herhangi bir olumsuz durum yok ancak ondan sonra tabii ki biz de planlarımızı yaparken savaş riskini gözönünde tutacağız'' dedi. 
     
     GALATASARAY FİLM OLACAK 
     Galatasaray Futbol Takımı'nın 2002-2003 sezonunda gittiği her yerde bir kamera ekibiyle izlendiğini ve 165 saatlik bir görüntü elde edildiğini belirten Köksal, bunların ileride gelir getirecek şekilde dizi ve sinema filmi olarak tasarlanacağını kaydetti. 
     Şirketin tüm reklam haklarının tek elden pazarlanmasıyla sponsorluk ve reklamdan gelen gelirin 2.3 milyon dolardan 3.6 milyon dolara çıktığını belirten Köksal, tüm ürün gelirlerinde yüzde 5 gelir payına sahip olan lisanlı ve taraftar ürün satışından Şubat sonunda 1 trilyon liraya yakın ciro elde edildiğini söyledi. 
     Köksal, son dönemlerde Galatasaray taraftarlarının ürünlere olan ilgilerinin arttığına işaret ederek, yapılan bir araştırmaya göre taraftarların yıllık 70 euro harcamaya hazır olduklarının belirlendiğini söyledi. 
     Köksal, şirketin 30 Kasım 2002 itibariyle 4.1 milyon dolar seviyesindeki ticari alacaklarının 2.8 milyon dolara indiğini, toplam aktiflerin de 9 aylık dönemde 23.2 milyon dolara ulaştığını kaydetti. 
     Ebru Köksal, 28 Mart itibariyle Türkiye'deki 3 banka ve yurtdışındaki bir bankada toplam 18.8 milyon dolarlık hesapları bulunduğunu bildirdi. 
     





</TEXT>
</DOC>
