<DOC>
<DOCNO> 121200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sontur22.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Kesici DYP'ye katıldı... 
</HEADLINE>
<TEXT>

     Eski Bursa Milletvekili İlhan Kesici, DYP'ye katıldı. 
     Kesici, DYP Genel Merkezi'ne gelişinde, DYP Genel İdare Kurulu GİK üyeleri Mustafa Örs ve Ahmet Uyanık ile bir grup partili tarafından karşılandı. 
     İlk olarak DYP Genel Başkan Yardımcısı Hasan Ekinci'nin odasına geçen Kesici'yi, Ekinci, ''Hoşgeldiniz'' diyerek karşıladı. 
     Ekinci, Kesici'nin, ''gurbete gittiğini, şimdi ise gurbetten döndüğünü'' belirterek, ''İnşallah, birlikte güzel günler görürüz'' dedi. 
     Kesici, daha sonra üyelik formunu imzalamak üzere Teşkilatlardan Sorumlu Genel Başkan Yardımcısı Mehmet Ali Yavuz'un odasına geldi. Yavuz, üyelik formunu imzalayan Kesici'ye, parti rozetini taktı. 
     Genel Merkez'in giriş katında gazetecilere açıklamalarda bulunan Kesici, 3 Kasım seçimlerinin, Türkiye'ye ve merkez sağa büyük bir mesaj verdiğini, bu mesajın merkez sağın değişmesi ve toparlanması olduğunu söyledi. 
     Kendisini merkez sağın sade bir üyesi olarak gördüğünü ifade eden Kesici, seçimlerin verdiği bu mesajı kendisinin ve DYP'nin aldığını kaydetti. 
     Kesici, ''İnşallah önümüzdeki günlerde arkadaşlarımızla daha ayrıntılı görüşme, konuşma imkanı buluruz'' diye konuştu. 
     DYP'nin, merkez yönetimi, teşkilatları ve il başkanlarının, seçimlerden çıkan mesajın gereğini yerine getirmek amacıyla çalışmalar yaptığını vurgulayan Kesici, bu çalışmaları takip edeceğini kaydetti. 
     Bir gazetecinin, ''DYP'ye katılmanız için ısrar oldu mu, yoksa GİK'in aldığı karar mı etkili oldu '' yönündeki sorusuna Kesici, ''Türkiye, DYP'den de önce, merkez sağın derlenmesini, toparlanmasını istiyor. Bir değişimle, derleme, toparlama yapılmasını istiyor. DYP buna uyacak bir parti'' karşılığını verdi. 
     Genel başkanlık için adaylığını koyup koymayacağına ilişkin ısrarlı sorular karşısında Kesici, ''Bütün bunlar için zaman çok erken'' dedi. 
     Büyük kongreye çok kısa bir süre kaldığının anımsatılması üzerine Kesici, bunu kendisinin de bildiğini belirtti. 
     ''Genel başkanlık gönlünüzde yatan birşey mi '' yönündeki soruyu Kesici, ''Genel başkanlık düşünülmeyecek şey değildir'' diye yanıtladı. 
     Kesici, 20. dönemde ANAP Bursa milletvekili olarak parlamentoda görev yapmıştı. 
     





</TEXT>
</DOC>
