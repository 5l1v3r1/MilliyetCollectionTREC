<DOC>
<DOCNO> 121304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sondun01.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta 10 dakika süren hava alarmı... 
</HEADLINE>
<TEXT>

     Irak'ın başkenti Bağdat'ta, BM silah denetimleri başladığı sırada, TSİ 08.30'da hava saldırısını işaret eden siren sesleri duyulurken, 10 dakika sonra da ''tehlike geçti'' sinyali verildi. Irak, sinyale müttefik uçakların Bağdat üzerinde uçuşunun neden olduğunu bildirdi. 
     Iraklı bir sivil savunma yetkilisi, Batılı uçakların Bağdat üzerinde uçuşu nedeniyle hava saldırısı alarmının verildiğini belirtirken, Batılı uçakların herhangi bir saldırı düzenlemediğini kaydetti. 
     Uluslararası ajanslar ilk geçtikleri haberlerde, genelde müttefiklerin hava saldırısı uyarısı için kullanılan siren seslerinin duyulduğunu, ancak alarmın nedeninin bilinmediğini duyurmuşlardı. 
     Irak'ın kuzeyi ve güneyinde Körfez Savaşı 1991 sonrası ilan edilen, Bağdat yönetiminin tanımadığı uçuşa yasak bölgeler Amerikan ve İngiliz uçakları tarafından denetleniyor. Bağdat, güneydeki uçuşa yasak bölgenin hemen kuzeyinde yer alıyor. Geçmişte de müttefik uçakların, uçuşa yasak bölgenin hemen sınırındaki hava akınları sırasında Bağdat'ta siren sesleri duyulduğu belirtiliyor. 
     





</TEXT>
</DOC>
