<DOC>
<DOCNO> 112043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sonspo05.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Milli Takımı Kabul Etti... 
</HEADLINE>
<TEXT>

     Başbakan Bülent Ecevit, A Milli Takım'ın yönetici ve sporcularını, Başbakanlık'taki Bakanlar Kurulu Toplantı Salonu'nda kabul etti. 
     Başbakan Bülent Ecevit, kabulde yaptığı konuşmada, milli takımın Türk ulusuna kuvanç verdiğini belirterek, ''Güney Kore ve Japonya'daki maçlarınızı hasta yatağımdan izledim'' dedi. 
     Maçların kendisine adeta sağlık iksiri gibi geldiğini dile getiren Ecevit, şöyle konuştu 
     ''Japonya ve Güney Kore'nin misafirperverliği için teşekkür ediyorum. Avrupa Şampiyonası'nda aynı başarıyı, hatta daha iyisini tekrar almanızı istiyorum. Dünya Kupası'ndaki başarıyı büyük disiplin anlayışıyla elde ettiniz. Bundan sonra başarılarınızı sürdürüceğinize inanıyorum. Bakan Erdoğan Toprak'a da hizmet ettiği süre içindeki başarılarında dolayı kutluyorum. Devlet Üstün Hizmet Madalyası'nı hak ettiniz. Bu ödülleri size sunmaktan kıvanç duyuyorum.'' 48 yıl aradan sonra Dünya Kupası'na katılan milli takımı başırılarından dolayı kutladığını belirten Devlet Bakanı Erdoğan Toprak, ''Milli takımın başarısı ülkemize büyük gurur ve coşku yaşatırken, uluslararası alanda Türkiye'nin yerini tayin etmiştir. Ülke tanıtımına da büyük katkı sağlamıştır'' diye konuştu. 
     Futbol Federasyonu Başkanı Haluk Ulusoy da kabulde yaptığı konuşmada, ''Dünya üçüncülüğü, birlik, beraberlik ve inancın zaferidir'' dedi. 
     Ulusoy, şöyle konuştu 
     ''Güney Kore ve Japonya'da Türklük bilinciyle mücadele ettik. Dünya Kupası'na katılmamızın tesadüf olamadığını gösterdik. Dünya Şampiyonu olmak isterdik. Ancak üçüncülükle yetindik. Fakat Türk insanına imkan sağlandığında başaramayacağı birşeyin olmadığına inanıyorum. 2004 yılında final oynayacağımıza inanıyorum. 2006 Dünya Kupası Almanya'da yapılacak, adeta ev sahibi olacağız. Almanya'da final oynamayı hedefliyoruz.'' Milli Takımlar Teknik Direktörü Şenol Güneş de Dünya Kupası'nda Türkiye insanının neler yapabileceğini gösterdiklerini belirterek, ''Artık geleceğe bakıyoruz. Halkın sevgisi yanında, devlet büyüklerimizin sahip çıkması bizim için onur'' diye konuştu. 
     -ÖDÜLLER- Bu arada Başbakan Bülent Ecevit'e, Haluk Ulusoy tarafından arkasında Bülent Ecevit yazılı milli takım forması ve millilerin Dünya Kupası'nda taktığı kravatlardan hediye etti. 
     Başbakan Ecevit de milli takım yönetici ve sporcularına birer adet GSGM'nin heykelciğini ve para ödüllerini verdi. 
     Törende, teknik direktör Şenol Güneş'e 600, antrenörler Ünal Karaman ve Mehmet Kulaksızoğlu'na 150'şer, futbolculara da 300'er adet olmak üzere toplam 7 bin 800 adet Cumhuriyet Altını ödül verildi. 
     





</TEXT>
</DOC>
