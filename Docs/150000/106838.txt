<DOC>
<DOCNO> 106838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sontur32.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'den Ecevit'e mektup "Reformları memnuniyetle karşıladık" 
</HEADLINE>
<TEXT>

     İngiltere Başbakanı Tony Blair, Türkiye'deki reformları memnuniyetle karşıladıklarını bildirdi. 
     Blair, Başbakan Bülent Ecevit'in 9 Ağustos 2002 tarihli mektubuna yanıt gönderdi. Blair mektubunda, TBMM'den 3 Ağustos'ta geçen önemli yasama paketine ilişkin mektubu için Ecevit'e teşekkürlerini iletti. Blair, mektupta şunları kaydetti 
     ''O zaman yapılan ulusal açıklamamızdan ve AB Danimarka Dönem Başkanlığı'nın açıklamasından görmüş olacağınız üzere, bu reformları memnuniyetle karşıladık. Ancak bu olanaktan yararlanarak, hükümetinizin ve Türk Parlamentosu'nun başarısı konusundaki kişisel tebriklerimi iletmekten mutluluk duyuyorum. Bu reformlar vatandaşlarınıza büyük yarar sağlayacaktır. 
     Bunları aynı zamanda, Türkiye'nin AB adaylığına yardımcı olarak görüyorum. AB, Seville Doruk Toplantısı ile Kopenhag Avrupa Konseyi arasındaki dönemde gerçekleşecek gelişmeler temelinde karar almayı benimsemiştir. Bu paket, önemli bir gelişmedir. Bu gelişme burada, Londra'da ve tüm adaylarla ilgili İlerleme Raporu'nu Ekim'de çıkaracak Komisyon tarafından Brüksel'de tüm anlamıyla incelenecektir. 
     5 Haziran günlü mektubumda, İngiltere'nin Türkiye'nin AB üyelik başvurusuna verdiği güçlü siyasi desteği anımsatmıştım. İkili düzeyde ve AB ortaklarımızla birlikte uygulamada da destek sağlamayı sürdüreceğiz. Bu yıl AB mali yardımları, Katılım Ortaklığı Belgenizdeki öncelikler üzerinde odaklanmıştır. Gelecek yıl, Türkiye'nin Twinning Programı'na katılım çabalarınız için yeni bir yardım yöntemi oluşturacaktır. Gümrük Birliği'nin işleyişinin iyileştirilmesi yolları konusundaki vurgulamanızı not ettim. Bu amaca yönelik olabilecek önerilerinizi incelemekten mutluluk duyacağız. 
     Berlin ile ilgili geriye kalan konuların da yakında çözüme kavuşturulmasını ümit ediyorum. AGSP'nin daha fazla gecikmeksizin uygulamaya konulması hepimizin yararınadır.'' 
     





</TEXT>
</DOC>
