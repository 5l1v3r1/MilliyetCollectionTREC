<DOC>
<DOCNO> 109524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/soneko34.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
7.7 büyüklüğünde bir depremde 50-60 bin bina hasar görecek 
</HEADLINE>
<TEXT>

     İstanbul'da yaşanacak 7.7 büyüklüğünde bir deprem sonucunda, en ağır senaryoya göre, 50-60 bin binanın ağır hasar göreceği açıklandı. 
     Japonya Uluslararası İşbirliği Ajansı JICA ile İstanbul Büyükşehir Belediyesi'nin ortaklaşa olarak gerçekleştirdiği, ''Türkiye Cumhuriyeti İstanbul İli Sismik Mikro Bölgeleme Dahil Afet Önleme Azaltma Temel Planı'' isimli çalışmanın tamamlanması nedeniyle bugün Maden Tetkik Arama Enstitüsü MTA Konferans Salonu'nda bir final semineri sunuldu. 
     Seminerin açılış konuşmasını yapan Japonya Büyükelçiliği 2. Sekreteri Yuichi Odawara, bir deprem ülkesi olan Japonya'nın yine bir deprem ülkesi olan Türkiye ile bilgilerini paylaşma kararı aldığını ve sonuçta ise böyle bir çalışmanın meydana geldiğini belirterek, ''Umarım bu çalışma sayesinde İstanbul depreme dirençli bir hale gelir'' dedi. 
     Bayındırlık ve İskan Bakanlığı Afet İşleri Genel Müdürü Mustafa Taymaz da seminerde yaptığı konuşmada, Afet İşleri Genel Müdürlüğü'nün kuruluşu ve işleyişi hakkında bilgi verdi. Taymaz, Müdürlüğün yeniden bir yapılanma içine girdiğini ve veri tabanını genişletme çalışmaları yaptığını söyledi. 
     
     3 MİLYON DOLARLIK HARCAMA 
     JICA Türkiye Ofisi Yerel Temsilcisi Yasushi Inaba ise Türkiye'den gelen resmi bir istek üzerine Japonya'nın afet konusunda Türkiye'ye yardım etme kararı aldığını ve çalışmanın giderleri için Japon hükümetinin bugüne kadar 3 milyon dolar harcama yaptığını kaydetti. 
     Türkiye'nin en büyük şehri durumunda bulunan ve dünya kültür mirasının önemli parçalarından biri olan İstanbul'da olabilecek bir depremde tüm Türk halkının etkileneceğini ifade eden Inaba, ''O nedenle ilgili makamlardan gerekli önlemleri almalarını istiyorum, bu şehri ve insanlarını korumak için'' dedi. 
     
     İSTANBUL'UN HASAR DEĞERLENDİRMESİ 
     İstanbul Sismik Mikro Bölgeleme Dahil Afet Önleme Azaltma Temel Planı kapsamında hazırlanan hasar hesaplamalarının sonuçları ve hasar görebilirlik değerlendirmesi çalışmasını anlatan JICA Çalışma Ekibi'nden deprem mühendisi Shukyo Segawa, İstanbul'la ilgili 4 ayrı deprem senaryosu bulunduğunu söyledi. 
     En ağır senaryolardan birinin 174 kilometrelik fay kırığı ve 7.7 büyüklüğündeki deprem olabileceğine dikkat çeken Segawa, böyle bir depremin sonucunda ise İstanbul'da 50-60 bin binanın ağır hasar göreceğini, 500-600 bin ailenin evsiz kalacağını, 70-90 bin ölü, bin 2 bin su sızıntısı, 24 köprüde ağır hasar ve 30 bin noktada doğalgaz sızıntısı görülebileceğini bildirdi. 
     Bu hasarın İzmit depreminde meydana gelen hasardan yaklaşık 4 kat daha fazla olduğunu belirten Segawa, İstanbul'un Güney bölümünün Kuzey bölümünden daha ağır hasar alacağını da dile getirdi. 
     İstanbul'da şehirsuyu hattının ve doğalgaz hatlarının depreme dayanaklılığının yüksek olduğunu vurgulayan Segawa, ama bina içindeki servis kutularının zarar görebileceğini söyledi. 
     
     FELAKETİ AZALTMAK İÇİN NELER YAPILMALI 
     İstanbul'da olabilecek bir deprem felaketinin azaltılması için neler yapılabileceğini konularında bilgi veren JICA Çalışma Ekibi Başkanı Noburu Ikenishi de, kısa dönemde önemli tesislerin ve altyapıların güçlendirilmesi gerektiğini, uzun dönemde ise nüfusun yoğun olduğu alanların yeniden yapılandırılması ve daha çok açık alan sağlanması gerektiğini bildirdi. 
     Afet yönetimi için kurumsal sistemin de düzeltilmesi gerektiğine işaret eden Ikenishi, özellikle hastane ve okulların güçlendirilmesi gerektiğini kaydetti. 
     Köprülerin güvenliğinin sağlanması, liman tesislerinin güçlendirilmesi ve doğalgaz sisteminin otomatik olarak kapanmasının sağlanması gerektiğini de dile getiren Ikenishi, Afet Yönetim Merkezi'nin inşasının da görüşülmesi ve uygulanmaya konulması gerektiğini vurguladı. 
     Japonların ''İnsanlar unuttuğunda felaketler tekrarlar'' şeklinde bir atasözü olduğunu belirten İkenishi, ''İstanbul'u büyük bir depremin beklediğinden haberdarız. Biliyoruz ki, deprem felaketini engelleyemeyiz. Ama insanların acılarını en aza indirebiliriz'' dedi. 
     Japonya'daki afet önleme ve azaltmaya ilişkin son eğilimleri anlatan JICA Danışmanlık Komitesi'nden Masayuki Tanaka da, tüm işlerin yönetimler tarafından yapılamayacağını toplumsal işbirliğinin de büyük önem taşıdığını belirterek, halkın bilinçlendirilmesi gerektiğini söyledi. 
     





</TEXT>
</DOC>
