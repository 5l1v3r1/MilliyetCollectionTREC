<DOC>
<DOCNO> 108501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/soneko26.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Masum Türker "Zam, IMF programı çerçevesinde olmuştur" 
</HEADLINE>
<TEXT>

     Devlet Bakanı Masum Türker, ''dün memur maaşlarında gerçekleştirilen iyileştirme, aslında bu yıl yapılmaması gerektiği halde, yine IMF ile yapılan program çerçevesinde olmuştur'' dedi. 
     CNN Türk'te yayımlanan E Takımı programına, Başbakan Bülent Ecevit ile birlikte konuk olan Bakan Türker, ekonomik konulara değinirken, sıcak paranın geçmişte Türkiye ekonomisinde büyük tahribatlara neden olduğunu, bu kaynakların uzun vadeli yatırıma dönüşmesi yönünde düzenlemeler yapıldığını bildirdi. 
     Sıcak para giriş-çıkışının kontrol altına alınması için hazırlanan yasal düzenlemelerin TBMM'ye sunulduğunu hatırlatan Bakan Türker, sermaye girişinin sıcak para şeklinde değil de uzun vadeli yatırımlar şeklinde gelmesi için, sermaye piyasasının derinliğinin artırılacağını vurguladı. 
     Alınan tedbirlerin, sıcak paranın giriş-çıkışını engelleyecek tedbirler olmadığının altını çizen Bakan Türker, bunun engellenmesi için, faiz oranlarının uluslararası piyasalara yakın olması gerektiğini söyledi. 
     Nisan ayında faiz oranının yüzde 50'lere gerilediğini ve bundan bu sıcak paradan yüksek kazanç sağlayanların rahatsız olduğunu belirten Türker, hemen bir spekülasyon yapılarak ''belirsizlik var'' dendiğini ve faizlerin yükseldiğini anlattı. 
     Türker, bu nedenle temel çözümün reel ekonomiyi devreye sokmak ve yatırımların artmasını sağlamak olduğunu kaydetti. 
     IMF ile yürütülen programda insan boyutunun yeraldığına da işaret eden Devlet Bakanı Türker, programın sosyal boyutunun devreye girmesinin, programın bankacılık boyutunun tamamlanmasının ardından reel sektöre kaynak aktarıp orada bir istihdam yarattıktan sonra ortaya geleceğini söyledi. Türker, bu çerçevede Dünya Bankası ile işbirliği doğrultusunda ''alternatif ürün ve doğrudan gelir desteği'' uygulanmaya başlandığını vurguladı. 
     Bakan Türker bu arada, dün karara bağlanan memur maaşlarındaki iyileştirme konusuna değinirken, ''aslında bu yıl yapılmaması gerektiği halde, yine IMF ile yapılan program çerçevesinde olmuştur'' diye konuştu. 
     





</TEXT>
</DOC>
