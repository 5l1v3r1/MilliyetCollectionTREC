<DOC>
<DOCNO> 123143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sondun09.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Edmund Stoiber Türkiye'nin üyeliği, siyasi bütünlüğün sonu olur 
</HEADLINE>
<TEXT>

     Alman Hıristiyan Sosyal Birlik Partisi CSU Genel Başkanı ve Bavyera eyaleti Başbakanı Edmund Stoiber, Türkiye'nin AB üyeliğinin, Avrupa'nın siyasi bütünlüğünün sonu anlamına geleceğini söyledi. 
     Stoiber, Der Spiegel dergisine yaptığı açıklamada, Alman halkının çoğunluğunun Türkiye'nin AB üyeliğine karşı çıktığını savunarak, Türkiye'nin üye olarak alınması durumunda AB'nin, eskiden olduğu gibi sadece bir serbest ticaret bölgesi haline geleceğini ileri sürdü. 
     Türkiye'nin ekonomik durumunun da kötü olduğuna işaret eden Stoiber, ''Türkiye'nin üyeliği durumunda, AB siyasi ve mali açıdan imkanlarını aşmak zorunda kalır'' dedi. 
     Türkiye'nin farklı bir tarihi ve kültürel geçmişe sahip olduğunu ve ''Avrupa değerler topluluğunun bir parçası olmadığını'' savunan Stoiber, ''Ankara hükümetine karşı daha dürüst davranılmalı. Şimdi Başbakan Gerhard Schröder'in yaptığı gibi üyelik müzakerelerine başlanması için 2005 yılı olası bir tarih olarak verilirse artık bundan dönüş olmaz. Buna karşın AB, Türkiye'ye özel bir serbest ticaret bölgesinin yaratılmasını önerebilir'' diye konuştu. 
     Stoiber, Hessen ve Aşağı Saksonya eyaletlerinde yapılacak seçimlere de değinerek, seçim kampanyalarında Türkiye'nin AB üyeliği gibi önemli bir kararın partiler tarafından tartışılması gerektiğini savundu. 
     Stoiber ayrıca, partisi içinde bir Alman-Türk Forumu oluşturacağını ve bu forumun Bavyera Eyaleti İçişleri Bakanı Günther Beckstein tarafından yönetileceğini söyledi. 
     





</TEXT>
</DOC>
