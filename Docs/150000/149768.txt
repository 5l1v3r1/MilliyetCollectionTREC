<DOC>
<DOCNO> 149768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/soneko30.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
BTC Türk hükümetini rencide edecek açıklama yapmadık 
</HEADLINE>
<TEXT>

     Bakü-Tiflis-Ceyhan petrol boru hattının yapımından sorumlu olan BTC şirketi BTC Company , hiçbir iletişim sürecinde Türk hükümetini veya Türk bürokrasisini rencide edecek açıklama veya değerlendirmede bulunulmadığını bildirdi. 
     BTC şirketinden yapılan yazılı açıklamada, son günlerde bazı basın organlarında, BTC Projesi ve BTC şirketi ile ilgili gerçeği yansıtmayan bazı yorumların yer aldığının, üzülerek izlendiği kaydedildi. 
     Açıklamada, şunlar kaydedildi 
     ''BTC şirketinin, hiçbir iletişim sürecinde Türk hükümetini veya Türk bürokrasisini rencide edecek herhangi bir açıklama veya değerlendirmede bulunmadığını öncelikle vurgulamak isteriz. 
     Türkiye ve BTC şirketi açısından büyük önem taşıyan Bakü-Tiflis-Ceyhan Projesi'nin gerçekleşmesi için taraflar, projenin ilk aşamalarından bugüne kadar daima diyalog içinde bulunmuşlar ve gerekli tüm girişimleri birlikte hayata geçirmişlerdir. Projenin başarıyla gerçekleşmesinin de teminatı olan bu işbirliğinin, proje açısından bir katalizör işlevi üstlenmiş olmasından gurur duymaktayız.'' Türk hükümeti ve BTC arasındaki ilişkinin, kamu ve özel sektör işbirliğinin ideal bir örneğini oluşturduğu belirtilen açıklamada, ''Bu ortak iletişim ve girişimlerin temelinde ise evsahibi ve hükümetlerarası anlaşmalar yer almaktadır. Projenin Türkiye ayağıyla ilgili faaliyetlerini belirleyen evsahibi ülke anlaşması, Türkiye Cumhuriyeti hükümeti ve BTC şirketi arasında imzalanmıştır'' denildi. 
     Projeyi gerçekleştirecek müteahhitlerin sahada yerlerini alması, boruların Türkiye'ye nakliyesi, depolanması ve devam eden arazi edinimi süreciyle BTC Projesi'nin bugün inşaat aşamasına geldiği vurgulanan açıklamada, projenin bugün geldiği noktadan daha ileriye taşınması ve sağlıklı bir şekilde gerçekleştirilmesi açısından BTC ve Türk hükümeti arasındaki mevcut iletişimin sürekliliğinin hayati önem taşıdığı belirtildi. 
     Açıklamada, ''Türk hükümeti ile BTC şirketi arasında şu anda süregelen iletişim, projenin belirlenen takvim sürecinde gerçekleşmesini engelleyebilecek engellerin problemlerin ortadan kaldırılmasına yöneliktir'' ifadesi kullanıldı. 
     





</TEXT>
</DOC>
