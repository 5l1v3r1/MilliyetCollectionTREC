<DOC>
<DOCNO> 146876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sontur28.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitede yangın... Üst katlarda öğrenciler kaldı... 
</HEADLINE>
<TEXT>

     İstanbul Üniversitesi İÜ Edebiyat Fakültesi'nde Arkeoloji bölümünde yangın çıktı, üst katlarda mahsur kalan öğrenci ve öğretim üyeleri büyük tehlike atlattı. İtfaiye ekipleri binayı tahliye ederken bir öğrenci ile iki öğretim üyesi dumandan zehirlenip ambulansla hastaneye kaldırıldı. 
     Yangın, üniversitenin ikinci katında bilgisayarların bulunduğu bölümde başladı. Bir anda yayılan yangın üst kata da sıçradı. 
     İlk olarak yangına müdahale eden Fatih İtfaiye Grubu'na bağlı ekiplerin yardım istediği Beyoğlu ve Bakırköy itfaiye gruplarına bağlı ekipler de İÜ Edebiyat Fakültesi'ne ulaştılar. 
     Merdivenleri açan itfaiye ekipleri, Laleli ve Vezneciler tarafları ile fakültenin içindeki avludan, üst katlarda yoğun duman altında kalan öğrenci ve öğretim üyelerini tahliye etmeye başladılar. 
     İtfaiyece tahliye edilen ve dumandan etkilendikleri görülen öğrencilerden bazılarına ilk müdahale olay yerinde yapılırken, polislerce de fakülte çevresinde yoğun önlemler alındı. 
     Çalışmalarını sürdüren itfaiye ekipleri, yangının söndürüldüğünü, ancak yoğun dumanın sürdüğünü bildirdiler. 
     





</TEXT>
</DOC>
