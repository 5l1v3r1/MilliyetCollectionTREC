<DOC>
<DOCNO> 135570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sontur38.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Döverek öldürdüğü 8 yaşındaki çocuğu tandırda saklamış 
</HEADLINE>
<TEXT>

     Kars'ın Kağızman İlçesi'nde, döverek öldürdüğü 8 yaşındaki teyzesinin kızının cesedini çuvala koyarak tandırda saklayan bir kişi tutuklanarak cezaevine gönderildi. 
     Alınan bilgiye göre, Karagüney Köyü'nde ikamet eden Saim Aktaş, aralarında bir süredir arazi anlaşmazlığı bulunan kardeşi Kasım Aktaş ile tartıştı. 
     Tartışmanın büyümesi üzerine, Saim Aktaş, söz konusu arazinin kendine verilmemesi halinde, Kasım Aktaş'ı, evinde misafir olarak kalan teyzesinin kızı Cido Ulugel'i 8 öldürmekle tehdit etti. 
     Saim Aktaş bir süre sonra Kasım Aktaş'ın evinde kalan Ulugel'i, köy içinde yakalayıp döverek öldürdükten sonra, çocuğun cesedini bir çuvala koyarak kendi evindeki tandırın içinde sakladı. 
     Kasım Aktaş, Ulugel'in geç saatlere kadar eve gelmemesi üzerine durumu güvenlik güçlerine bildirdi. 
     Bunun üzerine şüpheli olarak savcılıkta ifade veren Saim Aktaş ve eşi G. Aktaş, delil yetersizliğinden önce serbest bırakıldı. 
     Daha sonra güvenlik güçlerinin Saim Aktaş'ın evinde yaptığı geniş çaplı araştırmanın ardından, Ulugel'in cesedi, çuvala konulmuş şekilde tandırda bulundu. 
     Saim Aktaş, ikinci kez çıkarıldığı savcılık tarafından tutuklanırken eşi G. Aktaş tutuksuz yargılanmak üzere serbest bırakıldı. 
     





</TEXT>
</DOC>
