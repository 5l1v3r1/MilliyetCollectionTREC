<DOC>
<DOCNO> 135931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/soneko04.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO raporu "Türkiye 6 bin 500 ton altın rezervine sahip" 
</HEADLINE>
<TEXT>

     Ankara Ticaret Odası ATO tarafından yapılan "Altın Fırsatlar" konulu rapor, Türkiye'nin sahip olduğu altın rezervinin değerinin 70 milyar dolar, bu rezervin ülke ekonomisine katılması durumunda yaratacağı katma değerin ise 300 milyar dolar olduğunu ortaya koydu. 
     Siyanür kullanıldığı gerekçesiyle altın çıkarılmaması yönünde yabancı ülkelerin Türkiye'de lobi faaliyetlerinde bulunduklarına dikkat çekilen rapora göre, 580 ayrı noktada 6 bin 500 ton altın rezervine sahip olan Türkiye'nin, bu rezervin 300 tonunu hemen işlemeye hazır durumda olduğu belirtildi. 
     ATO'dan yapılan açıklamada, dünyada bilinen 43 bin ton altın rezervinin 20 bin tonuna sahip Güney Afrika rezervlerde birinci sırayı alırken, Türkiye'nin 6 bin 500 ton ile ikinci, ABD'nin 4 bin 770 ton ile üçüncü sırada olduğu belirtildi. Altın konusunda dış ülkelere bağımlı olan Türkiye'nin sadece 2000 yılında 205 ton altın ve 113 ton gümüş ithal ederek 2 milyar dolar, 1991 yılından 2001 yılına kadar olan 10 yıllık dönemde 1350 ton altın ithal ederek 15 milyar dolar parayı yabancı ülkelere ödediği belirtildi. 
     Raporu değerlendiren ATO Başkanı Aygün, madenlerin sanayileşmenin ana girdisini oluşturduğunu belirterek, Türkiye'nin iki yıldır yaşadığı ekonomik kriz ortamından çıkması için altın madenlerini ekonomiye kazandırması gerektiğini söyledi. 
     





</TEXT>
</DOC>
