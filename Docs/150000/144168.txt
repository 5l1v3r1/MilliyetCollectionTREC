<DOC>
<DOCNO> 144168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun16.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerleri sınırdan 150 km içeride... 
</HEADLINE>
<TEXT>

     Amerikan ordusunun 3. Zırhlı Piyade Tümeni, hiçbir direnişle karşılaşmadan Irak içlerinde başkent Bağdat'a doğru 150 kilometre ilerledi. 
     Tümenle birlikte ilerleyen Reuters muhabiri, ''Şimdi 150 kilometre kadar Irak'ın içindeyiz. Hiçbir direnişle karşılaşmadık ve görebildiğim kadarıyla hiç esir almadık. Düzenli olarak ilerliyoruz. Apache helikopterleri, bizden birkaç mil ileride uçuyor ve ilerleyişimize koruma sağlıyor'' dedi. 
     3. Zırhlı Piyade Tümeni konvoyunda 2 binden fazla tank, Bradley tipi saldırı araçları, kamyonlar ve petrol tankerleri bulunuyor. 
     Kuveyt'ten Irak'a dün TSİ 21.00'de hareket eden konvoya şimdiye kadar hiç ateş açılmadığı da bildirildi. 
     
     6 bin ABD askeri de sınırdan giriyor... 

     Öte yandan 6 bin Amerikan deniz piyadesinin daha Kuveyt'ten Irak'a girmekte olduğu bildirildi. 
     Amerikalı bir subay, ''1. Deniz Piyade Alayı'ndan 6 bin asker şu anda sınırı geçmekte'' dedi. 
     Irak'ın güneyine dün gece on binlerce Amerikan ve İngiliz askeri geçmişti. 
     





</TEXT>
</DOC>
