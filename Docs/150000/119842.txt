<DOC>
<DOCNO> 119842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/ekonomi/eko01.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
800 trilyonluk pazarlık 
</HEADLINE>
<TEXT>

TMSF, yeni Bakanlar Kurulu’ndan, batık bankalar için kullandığı iç borçlanma senetlerinin 800 trilyon liralık ilk taksidinin tasfiyesini istedi 
     SEÇKİN ÜREY Ankara 

     Tasarruf Mevduatı Sigorta Fonu’nun TMSF batık bankaların sermaye ihtiyaçlarının karşılaması için kullandığı özel tertip devlet iç borçlanma senetleri nedeniyle Hazine’ye olan toplam 35 katrilyon liralık ikraz borçlarının ilk taksidinin aralık ayında ödenmesi gerektiği belirtildi. İlk taksidin toplam tutarının yaklaşık 800 trilyon lira olduğu öğrenildi. 
     
     Ödeyemeyiz’ demişti 
     Hazine ve Merkez Bankası tarafından AKP’ye sunulan ekonomi raporunda, borçlar zamanında ve tam ödenemez durumda olduğu için ivedilikle’ bir Bakanlar Kurulu kararı çıkartılarak belli koşullara bağlama kaydıyla tasfiyesi istendi. Eğer bu kararname 1 Ocak’tan önce Bakanlar Kurulu’na çıkarsa, Bankalar Kanunu’nun 15. maddesine göre en az 800 trilyon liralık batık bankaların zararlarının kapatılması için kullandırılan senetlerden kaynaklanan Hazine alacağı hiçbir karşılığı olmadan buharlaşacak. 
     
     Yılbaşından sonra bütçeye yük 
     1 Ocak’tan sonra yapılacak herhangi bir borç tasfiyesi ise ekonomik program nedeniyle sıkı disiplin altında olması gereken bütçeye yük getirecek. Bu tarihte 4749 sayılı Kamu Finansmanı ve Borç Yönetimi Kanunu yürürlüğe gireceği için tasfiye edilecek borç, kanun gereği tasfiye edildiği yılın bütçesine ödenek ayrılarak gider’ olarak kaydedilecek. Yani ilk taksit olan 800 trilyon lira veya herhangi bir miktar 1 Ocak’tan sonra tasfiye edilirse, 2003 bütçesine 800 trilyon lira ödenek ayrılarak gider hanesine yazılacak. 
     AKP iktidarı sert eleştiriler getirdiği TMSF’den borcu tahsil etmek isterse ve borç zamanında ödenemezse devreye 6183 sayılı Amme Alacaklarının Tahsil Usulü Hakkında Kanun girecek. 6183’ün ilgili hükümlerine göre ilk etapta vadesi gelen ve tahsil edilemeyen alacaklar için her ay için ayrı ayrı yüzde 9 oranında gecikme zammı uygulanacak. Yani 800 trilyonluk taksit aralık ayında ödenemezse, ocak ayına 872 trilyon lira olarak devredecek. 
     
Borç ertelenirse olumsuzluk önlenir’      Hazine ve Merkez Bankası’nın AKP yönetimine sunduğu raporda TMSF’nin borçlarının ödenemez durumda olduğu şu ifadelerle anlatıldı 
     "...TMSF’nin Hazine’ye olan ikraz borcu 35 katrilyon liraya ulaşmış bulunmaktadır. Yapılan ikraz sözleşmeleri uyarınca, TMSF ilk taksidi 2002 Aralık ayında gerçekleştirmek durumundadır. Ancak, mevcut koşullar altında TMSF’nin Hazine’ye olan borçlarını zamanında ve tam olarak ödemesinin mümkün olmadığı anlaşılmaktadır... Bu bağlamda meydana gelebilecek olumsuzlukların önlenebilmesi amacıyla TMSF’nin Hazine’ye olan ikraz borçlarının tasfiyesini belli koşullara bağlayan Bakanlar Kurulu kararı ivedilikle çıkarılması gerekmektedir." 
     



 EKONOMİ 





















</TEXT>
</DOC>
