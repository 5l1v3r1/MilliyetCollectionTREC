<DOC>
<DOCNO> 146735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sondun13.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD hassas bombaları 10'da 1 hedefi şaşırıyor.. 
</HEADLINE>
<TEXT>

     Amerika'nın Irak savaşında kullandığı hassas bombaların, 10'da 1 hedefi şaşırdığı bildirildi. 
     Amerikan askeri kaynakları, Irak'ta kullanılan bombaların, savaş tarihinin en hassas bombaları olduğunu belirtmelerine karşın, kullanılan 8000 bomba içinde yüzde 10 oranında hedeften sapma olduğunu kabul ettiler. Sapmaların insan hatası ya da teknik nedenlerden kaynaklandığı bildirildi. 
     Ancak bu sapma oranının, vurulacak hedeflerin yakınında yaşayan siviller açısından korkunç derecede risk taşıdığı uzmanlar tarafından vurgulandı. Bu tür hedeflerini şaşıran bombaların, Bağdat'taki pazaryerine ya da askeri hedeflerin yakınında bulunan sivillere ait evlere isabet ettiği kaydedildi. 
     
     TÜRKİYE'YE DÜŞEN TOMAHAWK FÜZELERİ 
     Amerikan kaynakları, Akdeniz, Kızıl Deniz ya da Basra Körfezi'ndeki gemilerden fırlatılan Tomahawk füzelerinin bazılarının da yollarını şaşırdığını ve bunlardan birkaçının Türkiye, İran ve Suudi Arabistan topraklarına düştüğünü itiraf ettiler. 
     Bu olaylardan sonra Türkiye ve Suudi Arabistan, Pentagon'a başvurarak söz konusu füzelerin kendi hava sahalarından geçirilmemesini istediler. İran'ın ise hedefini şaşıran 3 füze nedeniyle ABD'yi defalarca protesto ettiği bildirildi. 
     Buna karşılık Amerikalı füze uzmanı David İsby, ''Bu tür olaylar, uzun menzilli füzeler açısından skandal sayılmaz. Böyle şeyleri normal karşılamak gerekir'' diye konuştu. 
     ABD Irak'a karşı, belli bir lazer ışınını izleyerek hedefini bulan ya da uydulardan verilen komutları dikkate alarak belli bir coğrafi koordinatta bulunan hedefe ulaşan hassas bombalar kullanıyor. 
     Uzmanlar, ''hatanın yanlış koordinat verilmesinden ya da füzenin yanlış hedefe yönlendirilmesinden kaynaklanabileceğini'' ifade ettiler. Kuvvetli rüzgarın yanı sıra füzenin motoru veya dümeninin de bazen hataya yol açtığı bildiriliyor. Laser ışınını izleyen füzelerin ise ışının sis ya da duman yüzünden izlenemez hale gelmesi durumunda hedeften saptığı ve başka yere isabet ettiği belirtildi. 
     Eski verileri değerlendiren uzmanlar, örneğin Kosova savaşında, füzelerin hedefe isabet oranının yüzde 60-70 arasında değiştiğini söylediler. 
     





</TEXT>
</DOC>
