<DOC>
<DOCNO> 112021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/soneko10.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK, 9 ayda 2.4 katrilyon açık verdi 
</HEADLINE>
<TEXT>

     Sosyal Sigortalar Kurumu, bu yılın Ocak-Eylül dönemini kapsayan 9 aylık sürede 2.4 katrilyon lira açık verdi. 
     SSK verilerine göre, bu yılın 9 aylık bölümünde kurumun 7.1 katrilyon liralık gelirine karşılık, 9.5 katrilyon lira gideri oldu ve kurumun 9 aylık sürede finansman açığı 2.4 katrilyon lira olarak gerçekleşti. 
     Kurum gelirlerinin 6.6 katrilyon lirası prim geliri, 500 trilyon lirası diğer gelirlerden oluşurken, giderlerin 7.1 katrilyon lirası emekli aylıklarından, 2.4 katrilyon lirası ise sağlık giderlerinden oluştu. Verilere göre, 9 aylık sürede SSK'nın 1.9 katrilyon lira açık vermesi öngörülürken, bu sürede kurumun 500 trilyon lira daha fazla açığı oldu. 9 ayda ortaya çıkan 2.4 katrilyon lira düzeyindeki kurum açıklarının 1.8 katrilyon lirası Hazine Müsteşarlığı tarafından hazine yardımı olarak, 600 trilyon lirası ise Bağ-Kur'un müşterek emekli borçlarına mahsuben karşılandı. 
     Verilere göre, 9 aylık sürede 7.2 katrilyon lira prim geliri beklentisine karşılık 600 trilyon lira eksik tahsilat sonucu, SSK 9 ayda 6.6 katrilyon lira prim geliri tahsilatını gerçekleştirdi. 
     
     3.1 KATRİLYON LİRA AÇIK 
     Bu yılın tamamında SSK'nın 3.1 katrilyon lira finansman açığı vermesi öngörülüyor. Bütçeden kuruma ayrılan ödenek 2.5 katrilyon lira olduğundan 600 trilyon lira daha ek finansmana ihtiyaç bulunuyor. 
     Yine bu yılın 9 aylık süresinde anlaşmalı ilaç firmalarına SSK tarafından 718 trilyon lira ödeme yapılırken, kurumun ilaç firmalarına halen toplam 518 trilyon lira borcu bulunuyor. Ekonomik kriz nedeniyle SSK'nın 2001 yılından ilaç firmalarına olan 150 trilyon liralık borcu 2002 yılına devretti. İlaç firmalarına daha önce ayda ortalama 100 trilyon lira ödeme yapan kurum, ekonomik krizin sürmesi ve prim tahsilatındaki eksiklik nedeniyle ilaç firmalarına bu yıl ayda ortalama 65 trilyon lira ödeme yapabildi. 
     





</TEXT>
</DOC>
