<DOC>
<DOCNO> 132773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/dunya/dun01.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşın ayak sesleri 
</HEADLINE>
<TEXT>

Yakında Körfez bölgesine gidecek İngiliz askerleri eğitimlerini aralıksız sürdürüyor. 
Diplomatlar Irak’tan kaçıyor      Irak’ta bazı büyükelçilikler, olası operasyon endişesiyle, diplomat ve ailelerini ülke dışına çıkardı. Pakistan’ın Irak Büyükelçisi Manzar Şefik, ülkedeki 40 büyükelçilikten bazılarının, diplomat ailelerini ülkeden çıkardığını, bazı güney ve doğu Asya ülkelerinin elçiliklerinin, kısmen veya tamamen kapandığını, diğerlerinin de Şubat ortalarında çalışanlarını tahliye edeceğini söyledi. 
     
Kürt havaalanına ABD teftişi      ABD’de yayımlanan New York Times gazetesi, bir ABD istihbarat ekibinin, Kuzey Irak’ta Kürtlerin kontrolünde bulunan ve tamir edilmekte olan Bakrajo havaalanında inceleme yaptığını, bunun da savaş konuşmalarını alevlendirdiğini bildirdi. Uzun süredir ihmal edilmiş olan, Kerkük’e bir saat mesafedeki havaalanının etrafında piyade birlikleri için barakalar inşa edilmekte olduğunu yazan gazete, bunun, Saddam Hüseyin’e karşı savaşın Irak içindeki hazırlıklarının işareti olduğuna dikkat çekti. 
     
Uçan radyo yayında      ABD Savunma Bakanı Donald Rumsfeld, Savunma Bakanlığı’nın Pentagon , kendi konuşmalarını radyo aracılığıyla Iraklılara iletme kararı aldığını belirtti. "Commando solo" adı verilen psikolojik eylem operasyonu kapsamında, önceki günden beri özel C - 130 uçaklarından Iraklılara yayın yapıldığını belirten Rumsfeld, yayın frekanslarının uçuşa yasak bölgelerde Amerikan ve İngiliz uçaklardan atılan el ilanlarıyla duyurulduğunu söyledi. 
     
20 bin yedek daha çağrıldı      ABD’de, olası Irak savaşıyla bağlantılı olarak Ulusal Muhafız Kuvvetleri bünyesinde görev yapmak üzere 20 bin yedek asker daha silah altına alınacak. Halen silah altındaki yedek asker sayısını yaklaşık 79 bin olarak açıklayan Pentagon, son kararla birlikte bu rakamın 100 bine yaklaşacağını bildirdi. Yeni yedeklerin, ağırlıklı olarak silahlı kuvvetlere lojistik destek vermesi ve olası savaşta ülke içi güvenliğin sağlanmasında kullanılması bekleniyor. 
     



 DÜNYA 











</TEXT>
</DOC>
