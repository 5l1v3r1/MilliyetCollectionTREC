<DOC>
<DOCNO> 102769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sontur17.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı ''Akıllı Kart'' projesi hakkında bilgi verdi 
</HEADLINE>
<TEXT>

     Maliye Bakanı Sümer Oral, akıllı kart uygulamasıyla hastane işlemlerinden kaynaklanan kayıpların ve suiistimallerin önüne geçilmesinin hedeflendiğini belirterek, ''Bu bölüme ilişkin kayıpların yüzde 30 düzeyinde olduğu tahmin edilmektedir, projenin hayata geçirilmesiyle hastane harcamalarında da yıllık 100 milyon dolarlık tasarrufun sağlanacağı hesaplanmaktadır'' dedi. 
     Maliye Bakanı Oral ''sağlık ve akıllı kart projesi ile emekli maaş ödemeleri'' konulu bir basın toplantısı düzenledi. 
     Bakan Oral, emekli aylıklarıyla ilgili maaş ödemelerinde önemli iyileştirmeler yapıldığını ifade ederek, bu kapsamda aylıkların daha rahat ortamda alınmasını sağlamak ve banka şubeleri önündeki kuyrukları önlemek için 1 Ağustos 2002 tarihinde yeni bir uygulama başlatıldığını hatırlattı. 
     Uygulamada emekli dul ve yetimlerin doğum tarihine göre aylık aldıkları ayın ilk 5 gününe dağıtıldığını kaydeden Oral, böylece herkesin aynı anda banka şubelerine gitmelerinin önlendiğini söyledi. 
     Oral, emekli aylıklarıyla ilgili bir diğer projenin de aylıkların aktarıldığı hesapların yatırım ve tasarruf hesabı gibi kullanılmasını sağlamak olduğunu belirtirken, şöyle devam etti 
     ''Bu uygulamayla bir taraftan emeklilerimizin hesaplarına yatan paralar, aynı gün talimatla günlük repo ve vadeli hesaba aktarılarak gelir yaratır hale gelirken diğer taraftan da böylece bankalar önünde gereksiz maaş kuyruklarının azaltılması amaçlanmaktadır. 
     Emekli Sandığı'nın öncülüğünde bir kaç yıl önce başlatılan girişimler neticesinde Ziraat Bankası ile yürütülen yapıcı ve verimli çalışmalar sonucunda uygulamaya ilişkin esaslar üzerinde tam bir mutabakat sağlanmış olup, konuya ilişkin protokolün bu hafta içinde imzalanarak hemen yürürlüğe girmesi üzerinde Ziraat Bankası ile görüş birliğine varılmıştır.'' 
     
     "TÜRKİYE'DE YAPILAN VE DURMAYAN İŞLER ED VAR" 

     Maliye Bakanı Sümer Oral, son günlerde Türkiye'de sürekli siyasetin konuşulduğunu, ancak Türkiye'de yapılan ve durmayan işlerin de bulunduğunu kaydetti. 
     Sağlık Projesi çerçevesinde, Sandık'tan sağlık yardımı almaya hak kazanan 2 milyonu aşkın hak sahibine ait şahıs ve sağlık bilgilerinin aktarıldığı geniş bir ''sağlık kütüğü'' oluşturulduğunu, yurt çapındaki eczanelerin hemen hemen tamamının sandık ile on-line bağlantısının kurulduğunu anlatan Oral, tıbbi malzeme ve ilaç fiyatlarının, farklı tarihlerdeki fiyatlarıyla birlikte, sisteme aktarılarak güncelleştirildiğini söyledi. 
     Oral, fiyat, haksahipliği ve diğer unsurlar açısından denetim yanında, faturalama işleminin de bilgisayar ortamında yapıldığı bir sisteme geçildiğini, sistemin etkin ve hızlı bir şekilde çalışmasıyla birlikte, harcama artış oranının önemli ölçüde düşmeye başladığını kaydetti. 
     Uygulamanın başlamasından önceki dönemde, ilaç harcamalarındaki ortalama artış oranının ABD Doları cinsinden yüzde 26 iken, projenin ülke çapında yürütülmesi sonucunda bu oranın, ortalama yüzde 15'e gerilediğini bildirdi. 
     Oral, ''Böylece, sağlık yardımından yararlananların sayısı ve ilaç fiyatlarındaki artışa rağmen, yaklaşık yarı yarıya azalmasıyla sağlanan tasarruf, son üç yıl ortalaması üzerinden, yaklaşık 60 milyon dolar olmaktadır'' dedi. 
     Bakan Oral, projeden elde edilen başarı nedeniyle, diğer kamu kurum ve kuruluşlarından gelen talepler neticesinde, bu kurumların reçete kontrol işlemlerinin de sandık bilgisayar üzerinden yürütülmeye başlatıldığını da kaydetti. 
     
     ''PROJE KENDİSİNİ 20 KAT FAZLASIYLA GERİ ÖDEDİ'' 

     Sağlık Projesi kapsamında bugüne kadar toplam 8.2 milyon dolar tutarında bir harcama yapıldığını belirten Oral, projenin son halkası olan ''Akıllı Kart'' bölümü için de yaklaşık 25.2 milyon dolar tutarında bir harcama yapılacağını ve tüm proje maliyetinin 33 milyon dolar olduğunu bildirdi. 
     Bakan Oral, 8.2 milyon dolar tutarındaki yatırım harcamasına karşılık, projenin başlangıcından bugüne kadar geçen süre içinde, toplam 174.4 milyon dolar tutarında bir tasarrufun oluşmasının, proje sayesinde mümkün olabildiğini söyledi ve ''Proje kendisini yaklaşık 20 kat fazlasıyla geri ödemiştir'' dedi. 
     
     AKILLI KART PROJESİ 

     Oral, Sağlık Projesi'nin son bölümünü ''Akıllı Kart'' uygulamasının oluşturduğunu kaydederken, pilot uygulamanın gerçekleştirdiğini ve pilot uygulamayla doktor teşhis ve tetkikleriyle reçete yazımının akıllı karta işlendiğini, ilaçların yine akıllı kart kullanılarak eczaneler tarafından verildiğini anlattı. 
     Oral, 2 milyon 350 bin hak sahibini sağlık bilgi formunun dağıtıldığını, formların geri dönüşünün sağlandığını ve elektronik ortama aktarılmasına başlandığını anlattı. 
     Bakan Oral, Akıllı Kart uygulamasına yönelik hazırlıkların tamamlandığını ve hemen start verilmesinin mümkün olmasına rağmen, DPT'de, yapılan değişik akıllı kart yatırımlarının yoğunluk kazanması nedeniyle, bu alanda verilecek yatırım kararlarına ilişkin stratejilerin belirlenmesine kadar bu tür proje yatırımlarının bekletilmesinin kararlaştırıldığını da söyledi. 
     
     BAKAN SORULARI YANITLADI 

     ''SSK da bu tür bir proje uygulayacaktı. Bu ne durumda '' şeklindeki bir soru üzerine Oral, DPT'de bu tür proje uygulayacak kurumların taleplerinin toplanmış durumda olduğunu belirterek, SSK'nın projesinin kapsamı hakkında çok kesin birşey söylemesinin mümkün olmadığını, ancak bütün bu projelerin şu anda DPT'de değerlendirildiğini kaydetti. 
     Oral, ''Uygulama niye gecikiyor '' şeklindeki bir başka soru üzerine de, kendisinin konuyu bekletme olarak kabul etmediğini ifade ederken, akıllı kart uygulamasının çalışmalarının yapıldığını ve DPT'ye intikal ettiğini, makul bir süre içinde çıktıktan sonra da uygulamaya konacağını söyledi. Denetimle ilgili bir soru üzerine de Oral, projenin amacının kötü kullanımı, istismarı, suiistimali önlemek olduğunu belirtti. 
     
     "SİYASİ PARTİLERE YARDIM KONUSUNU HAZİNE'YE GÖNDERECEĞİZ" 

     Maliye Bakanı Sümer Oral, Meclis'ten geçen seçimin finansmanıyla ilgili kanunun uygulandığını belirterek, ''Onu bugün tahakkuk yaparak siyasi partilere yardım konusunu Hazine'ye göndereceğiz'' dedi. 
     Bakan Oral, ''Sağlık ve Akıllı Kart Projesi'' konulu basın toplantısının sonunda gazetecilerin sorularını yanıtladı. 
     Oral, ''Yeni Türkiye Partisi'ne yardım verilecek mi '' şeklindeki soru üzerine, hangi partilere verileceğini tek tek hatırlamadığını, ancak kanuna uyanların alma hakkını kazandığını söyledi. 
     
     BİLGİ NOTU 

     Öte yandan, basın toplantısı sırasında dağıtılan bilgi notuna göre, bugüne kadar 139 bin 690 adet geçersiz karne kullanımı tespit edilirken, bu karnelere yazılan reçetelerden sağlanan tasarruf ise 2001 yılı rakamları baz alındığında 3 milyon dolar oldu. 
     Projeyle, personel harcamalarında da 1 milyon dolar tutarında tasarruf sağlanacak. 
     





</TEXT>
</DOC>
