<DOC>
<DOCNO> 115780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/soneko05.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv yan sanayiinde "küresel" sancı... 
</HEADLINE>
<TEXT>

     Taşıt Araçları Parça Sanayicileri Derneği TAYSAD Genel Sekreteri Barbaros Demirci, küresel üretimlerde, artık yerli parça kullanımının dikkate alınmadığını belirterek, bu sürecin otomotiv yan sanayiinde yapısal değişime neden olacağını söyledi. 
     Demirci, A.A muhabirine yaptığı açıklamada, otomotiv sanayiinde küreselleşmenin hız kazanmasıyla birlikte, belirli bir ''yerlilik'' oranından bahsedilemeyeceğini kaydetti. 
     Otomobilde yapılan yerlilik oranı hesaplamalarının genellikle yanıltıcı olduğunu, bu hesaba işçiliğin de katıldığını ve olaya katma değer olarak bakıldığını anlatan Demirci, verilerin politik bir bakış açısıyla sunulduğunu ifade etti. 
     Demirci, otomotiv ana sanayii kuruluşlarının, küresel operasyonları yönetirken, çerçevesini, ''küresel rekabet kuralları''nın çizdiği kararlar aldığına dikkati çekerek, şunları söyledi 
     ''Küresel üretimlerde, artık yerli parça kullanımı dikkate alınmıyor. Çünkü, rekabet gücüne sahip ürün, dünyanın neresinde olursa olsun temin edilebiliyor. Mal verebilmeniz için herkesten ucuz ve kaliteli üretim yapmanız lazım. Bunun için teknolojimizi yenilememiz ve yeni yatırımlar yapmalıyız. Dünyada korkunç bir yatırım var. Ama, ekonomik sıkıntılarımız buna izin vermiyor. Bu aşamada devreye yabancı yatırımcılar giriyor. Eğer, yeterli potansiyel görürlerse Türkiye'de ortak yatırıma yöneliyorlar. Ya da daha sınırlı düzeyde partner buluyorlar. Buna göre ortak tasarım yapabiliyorsanız, ana sanayi kuruluşlarının tedarikçisi olabiliyorsunuz ya da doğrudan ihracat yapabiliyorsunuz. Dolayısıyla bu süreç, otomotiv yan sanayiinde yapısal değişime neden olacak.'' Demirci, Türkiye'de bin dolayında yan sanayii kuruluşu bulunmasına rağmen, bunlardan 300-350'sinin fabrikasyon düzeyinde üretim yaptığını ve belli ölçülerde ihracat gerçekleştirdiğini kaydederek, diğerlerinin yenileme pazarına çalıştığını belirtti. 
     
     JAPON YATIRIMCILAR 
     Demirci, Türkiye'de faaliyet gösteren yabancı otomotiv firmalarının yatırımlarını, yine aynı ülke kökenli yan sanayii kuruluşlarının takip ettiğini söyledi. 
     OYAK Renault ve FİAT Tofaş'a parça üreten çok sayıda Fransız ve İtalyan yan sanayii kuruluşunun Türkiye'de yatırım ya da ortaklıkları bulunduğunu anımsatan Demirci, son olarak Toyota için Japon yatırımcıların devreye girdiğini bildirdi. 
     Barbaros Demirci, Gebze'deki, TAYSAD Organize Sanayi Bölgesi'nde OSB Japon yan sanayii yatırım ve ortaklıklarının arttığını belirterek, bunun küreselleşmenin getirdiği bir süreç olduğunu sözlerine ekledi. 
     





</TEXT>
</DOC>
