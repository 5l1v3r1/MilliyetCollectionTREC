<DOC>
<DOCNO> 115455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/soneko03.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
2003'te bütçe açığı, bu yıla göre 9.3 oranında artacak... 
</HEADLINE>
<TEXT>

     Dolar bazında bütçe rakamlarına göre, 2003 yılında bütçe açığı bu yıla göre yüzde 9.3 oranında artacak. 
     Ortalama dolar kurları esas alınarak yapılan hesaplamalara göre, 2003 yılında harcamalar 72.4 milyar dolara çıkacak. 2002 yılında harcamaların 71.2 milyar dolar olarak gerçekleşeceği göz önüne alındığında, harcamaların yüzde 1.7 oranında artacağı görülüyor. 
     2001 yılında ise harcamaların 65.7 milyar dolar civarında olduğu dikkate alındığında 2003 bütçesi harcamalarında 2001 bütçesine göre dolar bazında yüzde 10.1 oranında yükseliş olacak. 
     Hesaplamalara göre, 2003 yılında bu yıla göre cari harcamalar yüzde 4.6, personel harcamaları yüzde 3.1, yatırıma ayrılan kaynak da yüzde 13.2 oranında artacak. 
     Buna karşılık diğer cari harcamalar yüzde 13, transfer harcamaları da yüzde 0.4 oranında gerileme hedefleniyor. 
     
     GELİR DÜŞÜYOR, VERGİ ARTIYOR 
     Aynı dönemde toplam gelirlerdeki yüzde 1.7'lik azalma öngörüsüne karşın, vergi gelirlerinde yüzde 3.8 artış planlanıyor. 
     Toplam gelirlerdeki azalış vergi dışı gelirlerin yüzde 28.4 oranındaki azalışı ile ortaya çıkıyor. 
     Nitekim 2003 yılında 48 milyar 736 milyon dolarlık bir toplam gelir, 41.2 milyar dolarlık vergi geliri hedefleniyor. 
     2002 yılında toplam 49 milyar 560 milyon dolarlık toplam gelir, 39 milyar 715 milyon dolarlık da vergi toplanacağı tahmin ediliyor. 
     
     BÜTÇE AÇIĞI ARTIYOR 
     Önümüzdeki yıl bütçe açığının 2002 yılına göre 9.3 oranında artarak 23 milyar 680 milyon dolara çıkması bekleniyor. Bu yıl ki bütçe açığının ise 21 milyar 673 milyon dolar civarında olacağı tahmin ediliyor. 
     Faiz dışı bütçe fazlasında da 2003 yılında dolar bazında azalış bekleniyor. Bu yıl 11 milyar 638 milyon dolar olması beklenen faiz dışı fazlanın gelecek yıl yüzde 15.1 oranında azalarak 9 milyar 878 milyon dolara gerileyeceği öngörülüyor. 
     





</TEXT>
</DOC>
