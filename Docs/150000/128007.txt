<DOC>
<DOCNO> 128007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/siyaset/siy02.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Solda güç birliği YSK'ya takıldı 
</HEADLINE>
<TEXT>

   YSK'dan vize alamayan SHP'de tepki var. DEHAP'la ortak çatı oluşturan SHP, ÖDP ve SDP ile de anlaşmıştı 
      Gökçer Tahincioğlu 

   
   Mahalli İdareler Genel Seçimi'ne girebilecek 21 partiyi belirleyen Yüksek Seçim Kurulu YSK , CHP ve DSP dışındaki sol partilerle uzlaşan ve DEHAP adaylarını kendi listelerinden gösterme konusunda anlaşan SHP'ye seçimden 6 ay önce 41 ilde örgütlenmesini tamamlamadığı gerekçesiyle vize vermedi. 
   SHP lideri Murat Karayalçın, "Çalışmalarımızı baştan beri başsavcılıkla birlikte yürütüyorduk. Karar şaşırtıcı. İtiraz edeceğiz" dedi. Vize alamayan bir diğer parti DTP'nin Genel Başkan Vekili Önder Günay da itiraz edeceklerini söyledi. 
   Seçime katılabilecek partileri belirlerken Yargıtay Başsavcılığı'ndan gelen örgütlenme listelerini esas alan kurula bir süre önce 48 partinin durumunu gösterir dosyalar ulaştı. Başsavcılık, büyük kongrelerini yapmadıkları için seçime katılamayacakları kesin olan partilerin durumunu bildirirken, kurul da kongrelerini yapan 23 partinin teşkilatlanma incelemesini yaptı. Kurul, inceleme sonucunda SHP ile DTP'nin örgütlenmelerini tamamlamadıklarını saptadı. 
   SHP'nin, bazı şehirlerde kurduğu teşkilatların, kuruluş tarihini değil, kuruluş için parti yetkili organlarının karar aldığı tarihi esas aldığı için 28 Mart'taki seçime girebileceğini düşündüğü, DTP'nin de yeniden yapılanmak için bazı illerdeki teşkilatları feshetmesine rağmen yenilerini süresinde kuramadığı belirlendi. 
   Karar, DEHAP için de sürpriz oldu. SHP ve DEHAP, Karayalçın'ın uzun süren çabaları sonucunda seçime SHP çatısı altında ortak listeyle katılma, EMEP, ÖDP, SDP ve YTP gibi sol partilerin listelerinin de çeşitli yerlerde desteklenmesi konusunda uzlaşmıştı. 
   
   Yargıtay'a SHP disketi 
   Bu arada, SHP'nin bugün Yargıtay Başsavcılığı'na örgütlenmesine ilişkin disketleri sunacağı öğrenildi. Yargıtay'daki kayıtlara göre 486, kendi kayıtlarına göre 600 birimde örgütlü olduklarını söyleyen SHP yetkilileri, sorunun, örgütlenme bilgilerinin yerel emniyet teşkilatlarına doğru ulaştırılamamış olmasından kaynaklandığını belirtti. 
   
   İtirazlar 26 Ocak'a kalmamalı    Yüksek Seçim Kurulu'nun seçimlere girmesine vize vermediği kararına SHP ve DTP'nin bugün veya yarın itiraz etmesi bekleniyor. YSK yetkilileri, karara ilişkin itirazların en geç, seçime katılabilecek partilerin oy pusulalarındaki yerlerinin belirlenmesi için yapılacak kura çekimi tarihi olan 26 Ocak'tan hemen öncesine kadar karara bağlanması gerektiğini belirtti. 
   Yetkililer, SHP ve DTP'nin itirazlarını hemen yapmaları halinde, cumartesi günü konuyla ilgili kesin kararın verilebileceğini dile getirdi. 
   
   
   
</TEXT>
</DOC>
