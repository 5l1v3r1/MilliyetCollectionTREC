<DOC>
<DOCNO> 106724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sondun06.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayan Bush "11 Eylül'de çocuklarınıza televizyon seyrettirmeyin" 
</HEADLINE>
<TEXT>

     ABD Başkanı George Bush'un eşi Laura Bush, 11 Eylül günü yarın anne babalardan, televizyon seyrettirmek yerine, çocuklarına kitap okumalarını ve 11 Eylül terör kurbanları için bir mum yakmalarını istedi. 
     Laura Bush, İspanyolca yayın yapan televizyon kanalı Univision'a verdiği demeçte, ''Çocuklarınızın 11 Eylül günü, bu korkunç olayın görüntülerini tekrar tekrar izlemesine izin vermeyin'' dedi. Amerikan televizyon kanalları, gazeteler ve dergiler, 11 Eylül terörist saldırılarının yıldönümü dolayısıyla, New York'taki ikiz kulelere çarpan uçakların görüntülerini yayınlamaya başladılar. 
     Laura Bush, ''Çocuklarının bu görüntüleri izlemesine izin veren aileler, en azından, çocuklarının televizyon başında geçireceği zamanı kısıtlamalılar. Çocuklar, güvende olduklarını hissetmeye ihtiyaç duyar. Ayrıca bu terörist saldırılarda ölenlerin yasını tutmak, kurban ailelerini desteklemek de çok önemli'' diye konuştu. 
     Bayan Bush, ABC televizyonuna yaptığı açıklamada ise 11 Eylül'ün, pek çok Amerikalı gibi kendisinde de güvensizlik yarattığını, ancak zaman içinde bu duygunun geçtiğini söyledi. 
     Bush, ''Çocuklarım yetişkin, ancak ben 11 Eylül'de, onlara güvende oldukları hissini vermem gerektiğini düşündüm. Dürüst olmak gerekirse, hemen arkasından, ben de kendi annemi aradım. Çünkü ben de annemin bana güven hissi vermesini istedim'' dedi. 
     George Bush ve Laura Bush'un, Jenna ve Barbara isminde, 20 yaşında ikiz kızları bulunuyor. 
     





</TEXT>
</DOC>
