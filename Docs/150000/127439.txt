<DOC>
<DOCNO> 127439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/sondun11.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin bölgeye hangi gemileri göndereceği açıklandı 
</HEADLINE>
<TEXT>

     ABD Savunma Bakanlığı ve Genelkurmay Başkanlığı Pentagon, ''Irak'a yönelik olası askeri harekat için'' uçak gemisi savaş filoları ile 2 amfibik taarruz birliğine emir çıkması durumunda, bölgeye hangi gemilerin gönderileceğini açıkladı. 
     Pentagon yetkilileri, ''savaşa en iyi hazırlıklı olan'', Ortadoğu bölgesinden 20 Aralık'ta üssüne dönen USS George Washington uçak gemisinin, Atlantik filosu mensubu olarak yeniden Ortadoğu denizlerine gönderileceğini bildirdiler. 
     ABD'nin Pasifik filolarından USS Kitty Hawk veya USS Abraham Lincoln uçak gemisi de Irak bölgesine sevk edilecek. 
     Abraham Lincoln şu anda Avustralya-Perth Limanı'nda, Kitty Hawk ise Japonya'da bulunuyor. 
     Amerikan uçak gemileri USS Constellation ile amfibi taarruz gemisi USS Nassau ise halen Basra Körfezi'nde konuşlanmış durumda. 
     ABD Deniz Kuvvetleri Kurtarma Operasyon Dairesi sözcüsünün verdiği bilgiye göre, Baltimore Limanı'ndan 1000 yataklı hastane gemisi Comfort da bir hafta içinde sefere çıkarak, savaş hazırlığına katılacak. Comfort, California-San Diego'da demirli benzeri Mercy hastane gemisi ile birlikte, petrol tankerinden türetilmiş bir gemi olarak türlerinde ''dünyanın en büyüklerini'' oluşturuyor. 
     Amfibi taarruz gemilerinin adları ise açıklanmadı. Bu taarruz gemileri, helikopter ve asker taşıyor. 
     





</TEXT>
</DOC>
