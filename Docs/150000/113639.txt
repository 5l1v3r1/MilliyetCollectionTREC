<DOC>
<DOCNO> 113639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/yazar/guclu.html </URL>
<DATE> 2002/10/18/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
ODTÜ bir dünya üniversitesi olmuş 
</HEADLINE>
<TEXT>

     İki gündür ODTÜ’deyim. Sürekli geziyoruz. Gelmeyeli, daha doğrusu böylesine detaylı gezmeyeli uzun süre geçtiği için aradaki farkı çok daha net görebiliyorsunuz... 
     Sonbaharı bir başka. İlk rektörlerden Kemal Kurdaş’ın diktiği yüz binlerce ağaç öylesine muhteşem bir görüntü sergiliyor ki yeşilin, sarının her tonunu görebilirsiniz. Dünyanın dört bir yanında pek çok üniversite kampüsü gezdim. En iyilerinden hiçbir farkı yok. Elbette sadece fiziki görünümüyle değil. Akademik birikimi, teknoparkı, yurtları, spor tesisleri ve her şeyden önemlisi pırıl pırıl öğrencileriyle bir başka havası var... 
     ODTÜ bir dünya üniversitesi. Çünkü bölümlerinin tamamına yakını dünyanın kabul ettiği uluslararası akreditasyon barajını aşan ender üniversitelerden birisi. ABET 2000’den bırakın Türk üniversitelerini ABD üniversitelerinin en önemlileri bile henüz geçmiş değiller. Bu çerçeveden bakıldığında elinde ODTÜ diploması olanın dünyanın herhangi bir yerine gittiğinde ne mastır ve doktoraya kabul sorunu oluyor ne de işe girişte denklik ve tanınmama kaygısı yaşanıyor... 
     9. Cumhurbaşkanı Süleyman Demirel, önceki gece ODTÜ’de konuğumuzdu. Genç Bakış’ta öğrencilerin sorularını cevaplandırdı. Demirel, her zamanki rahatlığı içerisinde öğrencilerden gelen her soruyu cevaplandırdı. Yahya Demirel’den Cavit Çağlar’a, Deniz Gezmiş’ten seçim ve savaş senaryolarına kadar her soruyu sabırla dinledi. Olabildiğince açık bir şekilde cevaplandırdı. 
     Onun yerinde bir başkası olsa azınlık bir grubun bazen saygı sınırlarını da aşan soruları karşında sük netini kaybedebilirdi. Ama o her defasında gençlerden yana tavır aldı. Ta ki bazı öğrencilerin ODTÜ’yü eleştirmelerine kadar. Bazı öğrencilerin ısrarla ODTÜ öğrencisi ya da mezunu olmanın kendilerine bir avantaj kazandırmadığını iddia etmeleri üzerine, aaa işte burada durun dedi ve sesini yükseltti. Tıpkı milletvekillerinin değil de parlamentonun hedef tahtası haline getirilmesinin yanlış olduğunu vurgularkenki kızgınlıkla karışık kırgınlığında olduğu gibi... 
     Demirel İTÜ’lü olmasına karşın ODTÜ ile de gururlandığını her vesile ile dile getirdi. Cumhuriyet’in en önemli projelerinden birisi olduğunu ısrarla vurguladı. Mezunlarının iş ve yeterlilik sorunu bulunmadığını, aksini düşünenlerin art niyetli olduğunu söyledi. Bu arada şu çok önemli mesajı verdi İş sizin ayağınıza gelmiyorsa, siz işin ayağına gidin. Ya da oturun kendi işinizi kendiniz kurun... 
     
     ODTÜ - Teknokent 
     Üniversite sanayi işbirliğinden yıllardır söz edilir. Ama bir türlü arkası gelmezdi. ODTÜ’deki Teknokent’i gezince bu hayali kuranların amaçlarına ulaştıklarını görmenin mutluluğunu yaşadım. Amerika’daki Silikon Vadisi’nin bir benzeri yaratılmaya çalışılıyor. Bilimi teknolojiye dönüştürmeye çalışanlara ve yaratıcılığını katma değere dönüştürmek isteyenlere müthiş bir ortam yaratılmış. KOSGEB destekli küçük ölçekli girişimciler için kurulan Teknoloji Merkezi TEKMER’in kapıları gelecek vaat eden araştırmacılara sonuna kadar açılmış. Önemli olan fikir. Para değil. Cebinizde beş kuruş olmasa da gelip burada hayali gerçeğe dönüştürme olanağına sahip olabiliyorsunuz. 
     TEKMER’de ODTÜ’nün de tüm olanaklarından yararlanarak projelerini hayata geçiren genç araştırmacılar, bir sonraki aşamada ya piyasaya atılıp ürettikleri yeni teknolojiyle para kazanıyorlar ya da hemen biraz ilerideki TEKNOKENT’te bilimsel arayışlarına devam ediyorlar. Teknokent’teki araştırmacılar 4 kategoride çalışıyorlar Yazılım, elektronik, yüksek teknoloji ürünü malzemeler ve biyo teknoloji. 100’e yakın firmada hani o uçuk kaçık genç bilim adamları var. Hayalleri müthiş. Çoğu üretim aşamasına geçmiş. Dünya devlerinin yarıştığı piyasalardan işler kapmaya başlamışlar. Rektör Ural Akbulut, dünyanın bilim ve teknoloji merkezi Silikon Vadisi’nin de böyle adım adım kurulduğuna dikkati çekerek, "ABD’den sonra Hindistan da insan beyniyle dünyanın sayılı ülkelerinden biri oldu. Yüksek teknoloji gerektiren alanlarda Batılı ülkelerle yarışmamız zor ama gençlerimizin kafasındakileri hayata geçirebilirsek Türkiye’ye büyük katkımız bu olur" diyor... 
     Özetin özeti Ankara’da çarpık siyasi gelişmelerin ötesinde çok ciddi adımlar da atılıyor. Hem de hemen herkesin her fırsatta tu kaka ilan ettiği devlet kurumlarının olağanüstü desteği ile. Türkiye sanayi devrimini kaçırdı ama bilişim devrimini ucundan, kıyısından yakalayabilir. İnanmak için yapılanları yerinde görmek yeter de artar .. 
     
     







Ne halt ettik 


Çözümsüz bir cinayet 


Sayın Hortumcu 


İzgi’nin mesajı 


PKK sopası, Kerkük havucu 


Hayırlara vesile mi 


ODTÜ bir dünya üniversitesi olmuş 


Borç yiğidin süvarinin kamçısı 


Türkiye federasyona karşı değil, ama... 


AKP, Başbakan adayını açıklamalı 


Şiddet kültürü 


Derviş’in turşusunu kuralım 


Cuma adlı hayatlar 


40 yıl önce de böyle olmuştu 


Özilhan AKP-CHP Avrupa’ya gitsin 


</TEXT>
</DOC>
