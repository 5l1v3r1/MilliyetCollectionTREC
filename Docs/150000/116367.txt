<DOC>
<DOCNO> 116367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sondun36.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da yine deli dana vakası 
</HEADLINE>
<TEXT>

     Hollanda'da 10 yaşında bir sığırda kısa adı BSE olan deli dana hastalığı tespit edildi. 
     Tarım Bakanlığı'ndan verilen bilgiye göre, Brandwijk kasabasında hastalığın ortaya çıktığı çiftlikteki 120 sığır, önlem olarak itlaf edilecek. 
     Ülkenin batı kesiminde yer alan Brandwijk'te Eylül ayı başında 103 sığırın bulunduğu bir çiftlikte yine deli dana hastalığına rastlanmıştı. 
     Ayrıca Salı günü, ülkenin orta kesimlerindeki Enspijk kasabasında 5 yaşında bir sığırda deli dana saptanmıştı. 
     Hollanda'da yılbaşından bu yana saptanan deli dana vakaları 19'a yükseldi. Hastalığın ilk kez görüldüğü 1997 yılından bu yana hastalığa yakalanan sığır sayısı ise 47 oldu. 
     BSE hastalığı, insanlarda öldürücü Creutzfeld-Jacob hastalığına yol açıyor. 
     





</TEXT>
</DOC>
