<DOC>
<DOCNO> 146433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/guncel/agun.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet, El Kaide alarmına geçti .. 
</HEADLINE>
<TEXT>

Emniyet, El Kaide örgütünün, Türkiye’de ABD ve İsrail hedeflerine yönelik eylemlere hazırlandığı uyarısı yaptı. İstanbul’da olağanüstü önlemler alındı 
     ERDAL KILINÇ İstanbul 

     Amerika’daki 11 Eylül saldırılarını gerçekleştiren Usame Bin Ladin’in El Kaide örgütünün, Irak’taki savaş nedeniyle Türkiye’de de özellikle ABD ve İsrail hedeflerine yönelik eylemlere hazırlandığı bilgisi güvenlik birimlerini alarma geçirdi. 
     Emniyet Genel Müdürlüğü’nün il emniyet müdürlüklerine gönderdiği uyarı yazısı doğrultusunda İstanbul’da da olağanüstü önlemler alındı. İstanbul’daki emniyet birimlerine 22 Mart’ta gönderilen yazıda, "ABD ve NATO üyesi ülkelerin temsilciliklerine yönelik muhtemel saldırılaröla ilgili uyarılarda bulunuldu. 
     
     Kasım ayından beri hazırlanıyorlar 
     El Kaide örgütünün eylem hazırlığını tamamlamak üzere olduğu, bu konudaki çalışmaların İran kökenli bir örgüt üyesi tarafından geçen yıl kasım ayından bu yana sürdürüldüğü belirtildi. Sağlanan maddi destek ve eğitim çalışmaları sonucu, teröristlerin çok geniş ve kapsamlı bir saldırı potansiyeline sahip oldukları kaydedildi. Örgütün eylemlerini mart ayı sonu itibariyle gerçekleştirebileceğine dikkat çekilerek, özellikle ABD ve İsrail’e ait büyükelçilik, konsolosluk ve ofislere yönelik muhtemel saldırılara karşı güvenlik önlemlerinin alınması istendi. 
     
     Yabancılara duyarlılık istendi 
     Emniyet yetkililerinden güvenlik önlemlerinin sık sık denetlenmesi istenilen uyarı yazısında, ayrıca şunlar kaydedildi 
     "Bu yerlerde çalışan yabancı personele karşı duyarlı bulunulması, ülkemizde turistik veya sportif amaçlı bulunan bu ülke vatandaşlarının konakladığı oteller, turistik tesisler, havalimanları ve alışveriş merkezlerinde gerekli güvenlik önlemlerinin aldırılması uygun görülmüştür." 
     
Önlemler üst seviyede      Emniyet Genel Müdürlüğü, il emniyet müdürlüklerini El Kaide saldırısına karşı uyardı. ABD ve İsrail’in yanı sıra, Kuveyt temsilcilikleri ile NATO üyesi ülkelerin elçilik, konsolosluk binaları, temsilcilikleri, tesisleri ve şirketlerinde de önlemlerin üst seviyeye çıkarılması gerektiğine dikkat çekildi. 
     


GÜNCEL 


























</TEXT>
</DOC>
