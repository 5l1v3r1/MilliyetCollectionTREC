<DOC>
<DOCNO> 126826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sonspo13.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Serhat ve Ogün istikrar abidesi... 
</HEADLINE>
<TEXT>

     Birinci Süper Lig'de ilk bölümün ardından, Fenerbahçe'de Serhat ve kaptan Ogün, takımın adeta istikrar abidesi oldu. 
     Sarı-lacivertli takımın genç forvet oyuncusu Serhat, sergilediği performansla en çok maçta forma giyen oyuncu olurken, yalnızca 10. hafta Gençlerbirliği maçında sakatlığı nedeniyle takımını yalnız bıraktı. 11'i 90 dakika olmak üzere toplam 16 maçta forma giyen Serhat Akın, 1343 dakika sahada kaldı. 
     Sezonun ilk bölümünü 1350 dakika sahada kalarak takımda en öne çıkan kaptan Ogün, forma giydiği 15 maçın hepsinde de 90 dakika sahada kalarak, üstün bir performans ortaya koydu. 
     Fenerbahçe'de bu 2 futbolcunun ardından, 14 maçta 90 dakika forma giyerek 1260 dakika sahada kalan Fatih, 13'ü 90 dakika olmak üzere 14 maçta forma giyerek 1219 dakika sahada kalan Ümit, 9'u 90 dakika olmak üzere 15 maçta 1170 dakika forma giyen Steviç ve 11 maçta 90 dakika olmak üzere 15 karşılaşmada yer alarak 1119 dakika forma giyen Johnson, takımı taşıyan oyuncular arasında yer aldı. 
     
     RAPAİÇ VE YUSUF HİÇİBİR MAÇI BAŞINDAN SONUNA TAMAMLAYAMADI 

     Fenerbahçe'de, performansları nedeniyle yedek kulübesinden kurtulamayan Rapaiç ve Yusuf, sezonun ilk bölümünde hiçbir maçı başından sonuna tamamlayamadı. 
     Geçen sezonlara göre performansında büyük düşüş gözlenen Hırvat oyuncu Rapaiç, 6 maçta toplam 167 dakika forma giyme şansı elde ederken, 9 maçta forma giyen Yusuf da 320 dakika sahada kaldı. 
     Fenerbahçe'de Oktay Derelioğlu, Ali Akdeniz, Semih Şentürk ve Erman Yıldırım da herhangi bir maçta 90 dakika boyunca sahada kalmadan sezonun ilk bölümünü tamamladı. 
     
     STEVİÇ, OĞUZ ÇETİN İLE İKİNCİ PLANA DÜŞTÜ 

     Teknik direktör Werner Lorant'ın isteği üzerine ligin 1. haftasındaki Trabzonspor maçı öncesi transfer edilen Yugoslav futbolcu Miroslav Steviç, Oğuz Çetin'in yönetiminde ikinci plana düştü. 
     Alman çalıştırıcının adeta gözbebeği olan Yugoslav oyuncu, ligin 2. haftasındaki Ankaragücü maçından Diyarbakırspor karşılaşmasına kadar ilk 11 kişilik kadroların vazgeçilmez oyuncusu olurken, Oğuz Çetin yönetiminde son 2 maçta yedek soyundu. 
     
     KALECİ OĞUZ'A ÇOK İŞ DÜŞTÜ 

     Fenerbahçe'nin yedek kalecisi Oğuz Dağlaroğlu, sarı-lacivertli forma altında en çok görev aldığı sezonu yaşıyor. 
     Rüştü'nün sakatlığı nedeniyle ligde bu sezon şu ana dek 6 maçta görev yapan Oğuz, kalesinde 8 gol gördü. 
     Genç kaleci, 1999-2000 ve 2001-2002 sezonlarında 4'er, 2000-2001 sezonunda da 3 maçta görev yapmıştı. 

     
</TEXT>
</DOC>
