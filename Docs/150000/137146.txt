<DOC>
<DOCNO> 137146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sontur06.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin iklimi değişiyor... 
</HEADLINE>
<TEXT>

     Devlet Meteoroloji İşleri Genel Müdürlüğü'nce yapılan bir araştırmada, Türkiye'nin ılıman ve sıcak koşullara doğru gittiği belirlendi. 
     Genel Müdürlük Araştırma ve Bilgi İşlem Dairesi Başkanlığı uzmanlarından Doç. Dr. Murat Türkeş, Utku Sümer ve İsmail Demir'den oluşan ''İklim Değişikliği ve Değişebilirliği Araştırma Grubu''nca, ''Türkiye'nin Ortalama Maksimum ve Minimum Sıcaklıklarındaki Eğilim ve Değişiklikler'' konulu bir araştırma yapıldı. 
     Türkiye'nin 70 istasyonunda 1929-1999 döneminde kaydedilen ortalama, gündüz ve gece hava sıcaklıkları ile günlük sıcaklık genişliklerine ilişkin istatistiki verilere dayanılarak yapılan araştırmaya göre, Türkiye'nin yıllık ortalama sıcaklıkları ''ısınma'' eğiliminde. 
     Özellikle Akdeniz ve Güneydoğu Anadolu bölgelerindeki ısınma oranları, her 10 yılda 0.07-0.34 derece arasında artıyor. 
     Yıllık ilkbahar ortalama sıcaklıkları artış gösterirken, yaz ortalama sıcaklıklarında da Karadeniz Bölgesi'nde ısınma eğilimi tespit edildi. 
     
     SONBAHARDA SOĞUMA EĞİLİMİ 

     Yıllık sonbahar ortalama sıcaklıkları azalırken, bu soğuma eğilimi Karadeniz ve Doğu Anadolu Bölgesi'nin orta bölümünde daha belirgin olarak ortaya çıktı. 
     Sonbaharda Türkiye'nin kuzey bölgeleri üzerinde egemen olan soğumanın, Doğu Akdeniz Havzası'nda artan kuzeyli dolaşım ile bağlantılı olabileceği belirtiliyor. 
     
     GÜNDÜZ SICAKLIKLARINDA ARTIŞ 

     Türkiye'nin batı ve doğu bölgelerinde gündüz sıcaklıklarında artış saptanırken, İç Anadolu Bölgesi'nde ise azalma eğilimi görüldü. 
     İlkbahar ve yaz gündüz sıcaklıklarında artış tespit edilirken, sonbahar gündüz sıcaklıkları Karadeniz, Marmara ve İç Anadolu bölgeleri ile Doğu Anadolu Bölgesi'nin güneydoğusunda azaldı. 
     
     GECE SICAKLIKLARINDA ISINMA 

     Türkiye'de gece sıcaklıklarında yıllık 0.01 düzeyinde ısınma tespit edildi. 
     Yaz gece sıcaklıklarındaki artış, ilkbahar ve sonbahar gece sıcaklıklarının oranından daha yüksek gerçekleşti. 
     Sonbahar gece sıcaklıklarındaki ısınma eğilimi batı ve güney bölgelerde, soğuma oranı ise Kuzey Marmara ve Doğu Karadeniz ile Doğu Anadolu'nun orta-kuzey bölümlerinde daha belirgin. 
     İlkbahar ve yaz gece sıcaklıklarındaki artış, gündüz sıcaklıklarından daha kuvvetli. 
     Gündüz ve gece sıcaklık farkının azalması, Türkiye'de sıcaklık rejimindeki değişimin başladığı ve daha ılıman-sıcak iklim koşullarına yöneldiği anlamına geliyor. 
     21. Yüzyıl için yapılan projeksiyonlarda küresel sıcaklıkların 1.4 ile 5.8 derece arasında yükselebileceği öngörülürken, değişimin daha çok Akdeniz iklimine sahip ülkelerde görüleceğinin altı çiziliyor. 

     
</TEXT>
</DOC>
