<DOC>
<DOCNO> 114506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sontur21.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanlığı'dan AB'ye uyum adına yeni yasaklar 
</HEADLINE>
<TEXT>

     AB ile uyum kapsamında yurttaşların hak ve özgürlüklerinin genişletilmesi amacıyla çalışmalarını sürdüren İçişleri Bakanlığı, 17 yıllık bir geçmişin ardından Toplantı ve Gösteri Yürüyüşleri Kanununun Uygulanmasına Dair Yönetmelikte kısmi değişiklik yaparak, yasaklama hükümlerini genişletti. Bugünden itibaren vali ve kaymakamlar, "Başkalarının hak ve özgürlüklerinin korunması amacıyla da" toplantı ve gösteri yürüyüşlerini yasaklayabilecek. Mülki amirler, yasaklama veya erteleme yetkilerini "milli güvenliğin korunması amacıyla da" kullanabilecek. 
     Toplantı ve Gösteri Yürüyüşleri Kanununun Uygulanmasına Dair Yönetmelikte Değişiklik Yapılmasına İlişkin Yönetmelik Resmi Gazete'de yayımlanarak yürürlüğe girdi. 8 Ağustos 1985'ten bu yana uygulanan yönetmelikte yapılan değişikle, tüzel kişiliklerin de toplantı ve gösteri yürüyüşü düzenleyebilmesinin yolu açıldı. 
     Toplantı ve gösteri yürüyüşünün yapılabilmesi için en 3 gün önce mülki amirliğe başvurulmasını gerektiren yönetmeliğin 5 maddesinde yapılan değişiklikle bu süre 48 saate düşürüldü. Yine aynı maddenin 3 bendinde yapılan değişiklikle getirilen bazı değişiklikler şöyle 
     "-Toplantı veya gösteri yürüyüşünü düzenleyeceklerin, etkinliğin yapılacağı yerde en az 6 aydan bu yana sürekli ikamet etme zorunluluğu kaldırıldı. 
     -Bildirimde bulunacak olanların 18 yaşını doldurduklarına dair şahsi beyan belgesi verme zorunluluğu getirildi. 
     -Düzenleme kurulunda yer alacakların yanı sıra bundan böyle topluluğa hitap edecek olanların, afiş, pankart, resim, flama, levha, araç ve gereçler taşıyacaklar için mahallin en büyük mülki idare amirliğine, toplantıdan en az 48 saat önce bildirimde bulunulduğunu gösteren belgenin de teslim edilmesi gerekiyor." 
     Yönetmelik değişikliğiyle mülki amirin, söz konusu toplantı ve gösteri yürüyüşü için 48 saat yerine 24 saat içerisinde bir hükümet komiserini görevlendirmesi gerekecek. 
     Ayrıca gerektiğinde askerlerin de emniyet güçlerine yardımcı olması için oluşturulabilen "Asayiş Harekat Merkezleri", mahallin mülki amirinin gerek görmesi halinde, etkinlikten 1 gün önce göreve başlayabilecek. Değişiklik öncesinde Asayiş Harekat Merkezleri 48 önceden göreve başlıyordu. 
     
     YENİ YASAKLAMA GEREKÇELERİ 
     Avrupa Birliği'ne uyum sağlamak amacıyla yapılan yönetmelik değişikliğiyle toplantı ve gösteri yürüyüşlerinin yasaklanabilmesi için yeni gerekçeler de yaratıldı. Buna göre, vali veya kaymakam, "suç işlenmesinin önlenmesi veya başkalarının hak ve özgürlüklerinin korunması amacıyla" düzenleme kuruluna herhangi bir bildirimde bulunmaksızın toplantı ve gösteri yürüyüşlerini yasaklayabilecek veya iki ayı geçmemek üzere erteleyebilecek. Değişiklikle, eski düzenlemede yer alan, "devletin ülkesi ve milleti ile bölünmez bütünlüğünü bozacak olayların çıkabileceği istihbaratı" alınması durumunda etkinliğin yasaklanması veya ertelenmesi yetkisini veren hükümde kaldırıldı. 
     Eski düzenlemede mülki amire, "Toplantıya içten veya dıştan saldırı yapılacağına ve topluluğun can ve mal güvenliğinin ciddi şekilde bozulacağına ilişkin belirtiler ortaya çıkması ve toplanan istihbaratın bu hususu doğrulaması" koşuluyla da benzeri yetkiler tanınmıştı. 
     
     MİLLİ GÜVENLİK YASAKLAMA GEREKÇESİ 
     Yapılan tüm bu değişikliğe karşın, vali ve kaymakama, toplantı ve gösteri yürüyüşünü herhangi bir bildirimde bulunulmaksızın yasaklama-erteleme yetkisi tanıyan düzenlemenin yeni hali şöyle 
     "Vali veya kaymakam a Milli güvenlik, kamu düzeni, suç işlenmesinin önlenmesi, genel sağlığın ve genel ahlakın veya başkalarının hak ve özgürlüklerinin korunması amacıyla, b Olağanüstü hal, sıkıyönetim, seferberlik veya savaş ilanı halinde, c Düzenlenen toplantıya ait yasaklama ve erteleme kararının düzenleme kurulu başkanlığına tebliği imkanı bulunmaması halinde, d Düzenleme kurulu başkan ve üyelerinin tamamının veya başkan dahil en az yedisinin toplantı yerinde hazır bulunmadıklarının tespiti veya toplantı yerine gelmeyeceklerinin kesin olarak anlaşılması durumunda, Gerektiğinde, alındı belgesi verilmiş olsa dahi, toplantı başlama saatinden geriye doğru 24 saatlik zaman içerisinde, tebligat şartı aranmaksızın, toplantı veya gösteri yürüyüşlerini yasaklamaya veya iki ayı geçmemek üzere ertelemeye yetkilidir." 
     





</TEXT>
</DOC>
