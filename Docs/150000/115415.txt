<DOC>
<DOCNO> 115415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/yazar/bila.html </URL>
<DATE> 2002/10/27/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Baykal ve Erdoğan 
</HEADLINE>
<TEXT>

     CHP lideri Deniz Baykal ve AKP lideri Tayyip Erdoğan’ın katıldığı, Uğur Dündar’ın Kanal - D’deki "Seçim Arenası" programı ilgiyle izlendi. 
     Şimdiden seçimin galipleri olarak ilan edilen iki liderin, seçime bir hafta kala televizyonda karşı karşıya gelmeleri iyi bir örnek oluşturdu. 
     Diğer liderlerin de aynı yöntemle halkın karşısına çıkmaları yararlı olur. 
     Baykal ve Erdoğan, çabuk sinirlenen ve hırçın tavırlar gösterebilen liderler olarak bilinirler. Ancak, önceki gece dört saatlik program boyunca her iki lider de sinirlenmeden, hırçınlaşmadan, sakin bir biçimde konuştular, tartıştılar. Düzeyli, saygılı, ağırbaşlı bir program izledik. Liderlerin gösterdiği özen kadar Uğur Dündar’ın deneyimi ve düzeyli yönetimi de kuşkusuz kaydedilmeli. 
     Baykal ve Erdoğan, birbirlerini küçük vuruşlarla yoklayan, rakibin etrafında dönen ama kıyasıya girişmeyen iki boksör gibiydiler. Açık gördükleri yerlere dolaylı göndermeler yapan ve sıkıştırmaya çalışmayan tutumlarıyla, olgun bir görüntü sergilediler. 
     Her iki lider de uygun soru bulduklarında düşük gelir grubuna mensup ailelerden geldiklerini, yaşam mücadelesinin ne demek olduğunu küçük yaşlardan beri bildiklerini, simit satarak, çalışarak büyüyüp okuduklarını anlattılar. Halktan biri olduklarını vurgulamaya özen gösterdiler. 
     Baykal’ın 12 Eylül sonrasında işsiz kalmasına karşın, hiç kimseden yardım almadığını, hiçbir işadamının önerisini kabul etmediğini, eşinin maaşıyla geçinmeye çalıştığını belirtmesi, Erdoğan’ın çocuklarını bir işadamının yurtdışında bursla okutmasına ince bir eleştiriydi. 
     Erdoğan’ın kızlarını türban nedeniyle, oğlunu da imam - hatipli olduğu için üniversite sınavında dezavantaj taşıdığı gerekçesiyle yurtdışında okuttuğunu açıklaması, Baykal’ın bu göndermesine yanıt niteliği taşımadı. Ayrıca, kamuoyuna iyi para kazandığını, ticaretle uğraştığını, belediye başkanlığından sonra ticarete yoğunlaşıp zenginleştiğini açıklamasına karşın, çocuklarını bir işadamının bursuyla okutmasının yarattığı çelişki dikkat çekti. Bu açıklamalar, "madem iyi para kazanıyorsunuz, çocuklarınızı neden bir işadamı okutuyor" sorusunu yanıtlamaktan uzak kalıyor. Ülkeyi yönetmeye aday liderlerin çok duyarlı olmaları gereken bir konu bu... 
     Programda, Erdoğan’ın iki radikal önerisi dikkat çekti. Biri kaçak çalışan yabancı işçilerin yerine Türk işçilerin alınmasına olanak sağlayacak bir önlem alınması, diğeri, büyük kentlere girişte vize uygulaması. Erdoğan birinci önerisini işsizliğe karşı bir önlem, ikincisini de çarpık kentleşmeye ve büyük kentlere yığılmaya karşı bir önlem olarak gündeme getirdi. 
     Baykal’ın ise sosyal demokratlığın dinimizle çatışmadığını vurgulamaya özen göstermesi dikkat çekiciydi. Dinimizin, "komşun açken tok yatmak günahtır" dediğini, Peygamberimizin de hizmetinde olan ancak hakkı olmadığı halde iki metre fazla kumaş alan birinin cenazesine katılmayı reddettiğini anımsattı. Baykal’ın bu mesajları, Ecevit’in yıllar önce başlattığı "sağ tabana sıkışıp kalmış mütedeyyin ama sola açık" seçmenle de köprü kurma, "inançlara saygılı laiklik" yaklaşımını çağrıştırdı. 
     İki liderin de farklılıklardan çok, ortak noktaları ve uzlaştıkları konuları öne çıkararak konuşmaları, seçim sonrasında koalisyon kapılarını kapatmak istemedikleri izlenimi verdi. 
     
     







Elemtere fiş, kem gözlere şiş... 


Şike oturum 


Baykal ve Erdoğan 


Tayyip’le Baykal’dan iyi bir başlangıç 


Ilık bal damlaları 


Avcı 


Derviş, Bahçeli’yi nasıl gülümsetmiş 


Baykal ve Erdoğan Arena’ya 19’uncu yüzyılda çıksalardı... 


Göz, katarakt, ofsayt, beleş... 


AKP - CHP, koalisyon provası 


Sol seçmenin kumar oynama lüksü var mı 


Yeni başlayan sersemler için faşizm 


Haklar sınırlı 


Piyasalar AKP’yi benimsedi, sorun kalmadı’ denebilir mi 


Bağrıma taş basarım demokrasi adına susarım 


Yerel yönetimi de seçmiş olacağız 


</TEXT>
</DOC>
