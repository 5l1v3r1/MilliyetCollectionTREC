<DOC>
<DOCNO> 108709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sonspo13.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 6 maçta 6 değişik kadroyla sahaya çıktı... 
</HEADLINE>
<TEXT>

     Beşiktaş'ta, teknik direktör Mircea Lusescu, ideal 11'ini arıyor. 
     Rumen teknik adam, siyah-beyazlıların bu sezon yaptığı 6 resmi maçta da sahaya farklı 11'ler sürdü. 
     Lucescu, sezon başından itibaren sakatlıklar, formsuzluk ve cezalı futbolcuların çokluğu nedeniyle ideal 11'ini bulamadı. 
     
     3 YABANCI 6 MAÇTA DA İLK 11'DE 

     6 resmi maçta farklı 11'lerle mücadele eden Beşiktaş'ta, sadece yabancı futbolcular Cordoba, Ronaldo ve Pancu, maçlara ilk 11'de başladı. 
     Siyah-beyazlılarda, Cordoba ve Ronaldo 6 maçta da 90'ar dakika mücadele ederken, golcü futbolcu Pancu, İstanbulspor ve Göztepe maçlarının 2. yarılarında yerini Nouma'ya bıraktı. 
     
     22 OYUNCU GÖREV YAPTI 

     Beşiktaş'ta bu sezon 6 maçta 22 futbolcu forma giydi. 
     ''Kara Kartallar''da kaptan Tayfur 3, Amaral ve Sergen 2 maçta sonradan oyuna girerek, 6 maçta da görev yaptı. 
     Kaleci Göksel, Ali Cansun ve Yasin Yıldız ise şu ana kadar forma giyemedi. 
     
     SAKATLAR SIKINTI YARATIYOR 

     Beşiktaş, sakat futbolcular nedeniyle sezon başından beri sıkıntı yaşıyor. 
     17. Dünya Kupası'nda milli takımda gösterdiği performansla büyük beğeni toplayan ve siyah-beyazlıların kendisinden çok şey beklediği İlhan Mansız, sakatlığı nedeniyle bu sezon sadece 16 dakika oynayabildi. Ligin ilk haftasında Bursaspor maçında sonradan oyuna giren İlhan, bu maçtan sonra sakatlığı nedeniyle forma giyemedi. 
     Siyah-beyazlılarda Ahmet Dursun ve Kaan Dobra da ilk lig maçında sakatlıkları nedeniyle oynamazken, sakat olan Bayram da son 5 maçta görev yapamadı. 
     Pascal Nouma hazır olmaması ve cezalı duruma düşmesi nedeniyle 4 maç, cezalı oldukları için Ali Eren 2, Tümer de 1 maçta görev alamadı. 
     
     TRABZONSPOR MAÇI HAZIRLIKLARI BAŞLADI 

     Siyah-beyazlılar, dünkü maçın ardından ara vermeden Trabzonspor ile 22 Eylül Pazar günü yapacağı lig maçının hazırlıklarına başladı. 
     Teknik direktör Mircea Lucescu yönetiminde, BJK Nevzat Demir Tesisleri'nde basına kapalı yapılan antrenmanda, dünkü maçta ilk 11'de oynayan futbolcuların, koşunun ardından tesislere gittiği bildirildi. 
     Hafif sakatlıkları bulunan Ronaldo ve Ahmet Yıldırım'ın antrenmana çıkmayarak, tesislerde tedavi olduğu, iki futbolcunun da durumlarının önemli olmadığı öğrenildi. 
     Beşiktaşlı futbolcular, yarın öğlen saatlerinde tesislerde kampa girecek ve akşam yapacakları antrenmanla Trabzonspor maçının hazırlıklarını tamamlayacak. 
     





</TEXT>
</DOC>
