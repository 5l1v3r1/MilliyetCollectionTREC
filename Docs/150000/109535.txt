<DOC>
<DOCNO> 109535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/sonspo11.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonlar İlhan Mansız'ı antrenmanda izledi... 
</HEADLINE>
<TEXT>

     Beşiktaş, Ankaragücü ile oynayacağı lig maçının hazırlıklarını, bugün yaptığı idmanla sürdürdü. 
     Teknik direktör Mircea Lucescu yönetiminde, BJK Nevzat Demir Tesisleri'nde gerçekleştirilen idmanda siyah-beyazlı futbolcular kondisyon çalışmasının ardından, 3 gruba ayrılarak dar alanda çift kale maç oynadı. 
     İdman maçlarında Cordoba, Tayfur, Nouma, Yasin Sülün, Tamer, Kaan Dobra ve Tolga'dan oluşan mavi takım birinci oldu ve maç bitiminde büyük sevinç yaşadı. Kaptan Tayfur, birinci olarak bin dolarlık iddiayı kazandıklarını söyledi. 
     
     CORDOBA FORM TUTUYOR 

     Yediği hatalı gollerle tepki toplayan ve son maçta yedek kalan kaleci Cordoba, form tutmaya başladı. 
     Kolombiyalı kaleci, bugünkü idmanda yaptığı kurtarışlarla göz doldurdu. 
     Bu arada ayak parmaklarında sorun olan Ronaldo, antrenman maçlarının büyük bir bölümünde ayakkabısız oynadı. 
     Antrenmana, hafif sakatlığı bulunan Ahmet Dursun katılmazken, dün İstanbul'a gelen İlhan Mansız, takımdan ayrı, fizyoterapist eşliğinde çalıştı. 
     Sağ dizlerinde sakatlıkları bulunan Tümer ve Ali Cansun ise salonda çalıştılar. 
     
     JAPONLAR ÜMRANİYE'DE 

     Öte yandan siyah-beyazlıların bugünki idmanında Japon konuklar da vardı. 
     BJK Nevzat Demir Tesisleri'ne, menajer Sinan Engin'in konuğu olarak İlhan Mansız'ı görmek amacıyla gelen bir grup Japon taraftara Beşiktaş formaları hediye edildi. 
     Diğer yandan siyah-beyazlılar bu akşam 2 grup halinde çalışacak, teknik direktör Lucescu önce savunma oyuncularını saat 16.00'da çalıştırdıktan sonra, saat 17.00'de de forvet oyuncularına idman yaptıracak. 

     
</TEXT>
</DOC>
