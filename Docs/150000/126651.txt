<DOC>
<DOCNO> 126651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sontur34.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Derya Tuna'yı vuran Bozan, gasp suçundan beraat etti... 
</HEADLINE>
<TEXT>

     Derya Tuna'ya silahlı saldırı olayından tutuklu bulunan Hüseyin Bozan, ''gasp'' suçundan yargılandığı başka bir dava kapsamında beraat etti. 
     İstanbul 4. Ağır Ceza Mahkemesi'ndeki duruşmaya, tutuklu sanık Hasan Altunok katıldı. Bu davanın tutuksuz sanığı Hüseyin Bozan ise duruşmaya gelmedi. 
     Duruşmada kararını açıklayan mahkeme heyeti, sanık Hasan Altunok'u ''gasp'' ve ''adam yaralamak'' suçlarından 12 yıl 6 ay ağır hapis cezasına çarptırdı. Mahkeme heyeti, Hüseyin Bozan'ın ise cezalandırılması için hakkında kesin ve inandırıcı delil bulunamadığı gerekçesiyle beraatını kararlaştırdı. 
     Davanın 26 Ekim 2002 tarihli duruşmasında esas hakkındaki görüşünü açıklayan Cumhuriyet Savcısı İlker Yaşar, sanıklardan Hasan Altunok'un, Cezayir uyruklu Hassen Kamel'in 900 milyon lirasını bıçak tehdidiyle aldığının, kaçarken de Ercan Atasoy'u yaraladığının belirlendiğini anlatmıştı. 
     Altunok'un ''gasp'' ve ''adam yaralamak'' suçlarından cezalandırılmasını isteyen Savcı Yaşar, Altunok'a yardım ettiği öne sürülen sanık Hüseyin Bozan'ın ise delil yetersizliğinden beraatını talep etmişti. 
     





</TEXT>
</DOC>
