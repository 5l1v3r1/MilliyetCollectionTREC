<DOC>
<DOCNO> 129814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sonspo18.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü, Belek'te yoğun tempoyla çalışmaya başladı... 
</HEADLINE>
<TEXT>

     Ankaragücü, ikinci yarı hazırlıklarına, Antalya'nın Belek turizm bölgesinde yoğun tempoyla başladı. 
     Kampın ilk antrenmanını bu sabah yapan sarı-lacivertliler, düz koşunun ardından savunmaya yönelik alan daraltma, pres ve defans organizasyonları üzerinde çalıştılar. 
     Kuvvet ve saha çalışması olarak günde 2 antrenman yapacak sarı-lacivertliler, Belek kampında 3 hazırlık maçı oynayacak. 15 Ocak'ta Kayserispor, 19 Ocak'ta Büyükşehir Belediye Ankaraspor ile karşılaşacak başkent ekibi, son hazırlık maçını ise yabancı bir takımla yapmak istiyor. Ankaragücü, 14 gün sürecek kampın ardından 22 Ocak'ta Ankara'ya dönecek. 
     
     ANTRENMAN SAATLERİ ÇAKIŞTI 
     Ankaragücü'nün antrenman programı, kamp yapılan Arcadia Otel'de Fenerbahçe'nin de bulunması nedeniyle aksama tehlikesi geçirdi. 
     Özellikle 2 takımın programlarındaki kuvvet çalışmalarının aynı saate denk gelmesi problem oldu. 
     Ankaragücü Teknik Direktörü Tevfik Lav'ın her saati ayrıntılarla hazırlanmış 14 günlük antrenman programı, baştan aşağı değişme tehlikesi geçirirken, otel yönetiminin ortaya koyduğu çözümle sorun giderildi. 
     
     DOĞUM GÜNÜ PARTİSİ 
     Sarı-lacivertli futbolcular, Arcadia Otel'e gelir gelmez, sürpriz bir doğum günü partisiyle karşılaştılar. 
     Son 1 ay içinde doğum günleri olan kaleci Sunay, Hüseyin, Augustine, Adem Dursun, İsmet ve Hakan Keleş'in doğum günleri otel yönetimi tarafından hazırlatılan 6 adet pastanın kesilmesiyle kutlandı. 
     





</TEXT>
</DOC>
