<DOC>
<DOCNO> 103399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sonspo16.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollandalı futbolcular, üst düzey yöneticilerden fazla kazanıyor 
</HEADLINE>
<TEXT>

     Hollanda'da yıldız futbolcular, yılda, bütçeleri milyarlarca doları bulan şirketlerin üst düzey yöneticilerinden daha çok kazanıyor. 
     Mali konulara yer veren Geld en Beleggen adlı dergide yer alan bilgiye göre, İspanya'nın FC Barcelona takımında oynayan Patrick Kluivert, yılda ortalama 7 milyon Euro para kazanırken, başta ABD olmak üzere değişik ülkelerde şubeleri olan süpermarket zinciri Albert Heijn zincirinin direktörünün yıllık net kazancı 5.5 milyon Euro dolayında bulunuyor. 
     Hollanda'nın yıldız oyuncularından Bergkamp, Cocu, Overmars, Boer kardeşler, Davids, Stam ve Hasselbaink gibi futbolcuların kazançları da yılda 5 ile 7 milyon Euro arasında değişiyor. Buna karşılık, Unilever, Heineken, Aegon, Reed Elsevier ve Fortisbank gibi şirket ve finansman kuruluşlarının en üst düzeydeki yöneticileri ise yılda 2 ile 4 milyon Euro arasında ücret alabiliyor. 
     





</TEXT>
</DOC>
