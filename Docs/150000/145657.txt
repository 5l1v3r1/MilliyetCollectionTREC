<DOC>
<DOCNO> 145657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/yazar/kohen.html </URL>
<DATE> 2003/03/27/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Asker güvencesi 
</HEADLINE>
<TEXT>

     Org. Özkök’ün söylediklerinden şu sonuçlar çıkıyor 
     TSK "şu anda" Kuzey Irak’a "ilave kuvvet" göndermeyi düşünmüyor... Zaten bölgede bir miktar kuvvet bir "tampon bölge" var. Eğer mevcut güçlerin olası göç ve güvenlik sorunları ile baş edemeyeceği anlaşılırsa, ek kuvvet gönderilecek. Ama bu da, ABD ile eşgüdümlü olarak yapılacaktır... 
     Org. Özkök’ün üstünde durduğu diğer bir nokta da, Türkiye’nin Kuzey Irak politikası ile ilgili. Türkiye’nin gizli bir gündemi, bölgeyi işgal etmek niyeti yok. Bu da son zamanlarda Iraklı Kürtlerin yansıttığı ve dış dünyada birçok çevrelerin paylaştığı kuşku ve kaygılara verilen bir karşılıktır... 
     
     UMARIZ Org. Özkök’ün açıklaması Kuzey Irak sorunu konusunda Türkiye’ye karşı yöneltilen iddia ve eleştirilere son verir. 
     Gerçi Türk hükümet yetkilileri çeşitli vesilelerle Kuzey Irak’taki Türk askeri varlığının daha çok "insancıl" mülteci akını ve "güvenlik" terörist saldırılar faktörleri ile ilgili olduğunu söylemişlerdir. Ama buna rağmen, Türkiye’nin esas hedeflerinin oradaki Kürtleri kontrol altında tutmak istemeyen bazı oluşumları engellemek, hatta Kerkük ve Musul üzerinde hak iddia etmek olduğu yolunda dışarıda duyulan kuşkular giderilememiştir. 
     Ancak Türkiye’de son zamanlarda böyle şüpheleri körükleyecek sözlerin söylenmesinin hükümet politikasının ne olduğunun tam açıklık kazanmamasının da bunda payının bulunduğu bir gerçek... 
     
     ASLINDA Kuzey Irak konusunda öteden beri taraflar arasında bir güven bunalımı var. 
     Türkiye Iraklı Kürtlerin son 12 yılda adım adım bağımsızlığa doğru yürüdüklerini dikkate alarak, esas amaçlarının Irak’tan ayrılıp bağımsızlıklarını ilan etmek olduğu kaygısını taşıyor. Ankara, Kürt liderlerinin bunun böyle olmadığı yolundaki demeçlerine inanmıyor ve hatta federal bir sistemin dahi, sonunda bağımsızlık için bir basamak olarak kullanılacağını düşünüyor. Tabii bu arada gene bazı Kürt grupların zaman zaman Türkiye’ye karşı aldığı tavır ve hele Kerkük’ü Kürdistan’ın başkenti olarak sayma eğilimi, Ankara’daki kuşkuları ve güvensizliği büsbütün artırmış bulunuyor. 
     Buna karşılık Kürtler de, Türkiye’nin sistematik olarak Kürt aleyhtarı bir politika izlediğine, Irak’ta federal bir yapı içinde dahi kendi emellerini engellemeye çalıştığına ve bunun ötesinde kendi toprakları üzerinde iddiaları bulunduğuna inanıyorlar. 
     Önemli olan bir husus da, ABD’den Avrupa’ya, Rusya’dan İran’a kadar birçok ülkede de bu izlenimin paylaşılması ve özellikle son günlerde görüldüğü gibi saldırgan bir üslupla dile getirilmesidir. 
     Buna son vermek için ne yapılabilir Türkiye’nin politikalarını açık - seçik belirlemesi ve ilan etmesi, ayrıca diyalog başta olmak üzere çeşitli kanalları kullanarak bunu tüm ilgililere ve dünyaya inandırıcı argümanlarla anlatması lazım. Org. Özkök’ün demecini bu yolda atılan önemli bir adım sayabiliriz. 
     
     
     







</TEXT>
</DOC>
