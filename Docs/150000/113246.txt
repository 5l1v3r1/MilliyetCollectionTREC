<DOC>
<DOCNO> 113246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sondun16.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da 18 Ekim'de hayat duracak 5 milyon işçi greve gidiyor 
</HEADLINE>
<TEXT>

     İtalya'nın 5 milyon üyeli en güçlü işçi sendikası CGIL, 18 Ekim Cuma günü birçok sektörde greve gidiyor. 
     Silvio Berlusconi hükümetinin hazırladığı, Çalışma Yasası'nın 18. maddesinde değişiklik öngören yasa tasarısını ve Fiat Oto'nun 8 bin 100 işçiyi çıkaracağı yolundaki açıklamasını protesto eden CGIL, ulaşımdan sağlığa, eğitimden sanayiye çeşitli sektörde grev yapacak. 
     Berlusconi hükümetinin, değiştirilmesi halinde istihdam sağlayacağını ve işsizlik oranını düşüreceğini savunduğu 18. maddeyle ilgili tasarının yıl sonuna kadar parlamentoda tartışılarak oylanması bekleniyor. 
     Sol muhalefetin desteğini alan CGIL ise 18. maddede değişikliğin işten çıkarılmayı kolaylaştıracağını savunuyor. 
     CGIL ve diğer sendikalar, Çalışma Yasası'nın 18. maddesinde değişiklik yapılmasına karşı geçen 16 Nisan tarihinde genel greve gitmişlerdi. 
     Geçen aylarda yapılan anlaşmayla, Başbakan Silvio Berlusconi, CISL ve UIL adlı diğer sendikaları kendi tarafına çekmeyi başararak, CGIL'ı yalnız bırakmıştı. 
     CISL ve UIL Cuma günkü greve katılmayacaklarını duyurdu. 
     Grev nedeniyle, İtalya'nın devlet havayolları şirketi Alitalia, Cuma günü 157'si ulusal, 114'ü uluslararası ve 4'ü kıtalararası olmak üzere 275 seferini iptal edeceğini, 119 seferin saatlarinde ise değişiklik yapacağını açıkladı. 
     





</TEXT>
</DOC>
