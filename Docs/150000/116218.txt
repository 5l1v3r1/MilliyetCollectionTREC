<DOC>
<DOCNO> 116218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur17.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişli'de kuyumcu soyuldu 
</HEADLINE>
<TEXT>

     Şişli'de bir kuyumcu dükkanı silahlı 2 kişi tarafından soyuldu. 
     Ziya Tokuç'un sahibi olduğu Halaskargazi Caddesi 209 numarada bulunan "Cem Kuyumculuk"a saat 11.25 sıralarında gelen ve birinin elinde tabanca, diğerinde de sert bir cisim bulunan 2 kişi, işyerinde olan Cem Tokuç ve Hüseyin Mert'i silah tehdidiyle etkisiz hale getirmek istedi. 
     Kendilerine direnen Hüseyin Mert'i kafasına, Cem Tokuç'u da koluna sert cisimle vurarak yaralayan 2 kişi, vitrinde bulunan ve miktarı henüz belirlenemeyen altını alarak dışarı çıktı. 
     Kapıda kendilerini bekleyen 34 THF 58 plakalı taksiye binen 2 kişi, bu sırada bir belediye otobüsüne çarpmalarına rağmen olay yerinden uzaklaştı. 
     Yaralanan Mert ile Tokuç ise polislerce hastaneye kaldırıldı. 
     Olayla ilgili araştırma başlatan polis, soygunda kullanılan otomobili Feriköy'de bir ara sokakta terk edilmiş olarak buldu. Çevrede yapılan uygulamalarda da eşkale uyan bir kişi gözaltına alınarak, Feriköy Polis Karakolu'na götürüldü. 
     





</TEXT>
</DOC>
