<DOC>
<DOCNO> 110537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sondun08.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Kudüs'ü İsrail'in başkenti olarak tanıyan tasarıyı onayladı 
</HEADLINE>
<TEXT>

     ABD Başkanı George Bush, Kudüs'ün İsrail'in başkenti olarak tanınmasının istendiği yasa tasarısını imzaladı. 
     ABD Başkanı, Dışişleri Bakanlığı'nın yurtdışındaki harcamaları için 8.6 milyar dolarlık kaynağın verilmesine de imkan tanıyan Dış İlişkiler Yetki Yasası'na imzasını koydu. 
     Bush, Kongre'den geçen yasa tasarısını imzalamasına karşın, yaptığı açıklamada, ABD'nin Kudüs ile ilgili politikasının değişmediğini belirterek, Kudüs'ün İsrail'in başkenti olarak tanınmasının tavsiye edildiği maddeyi, ''Başkan'ın dış ilişkileri yürütme anayasal yetkisine müdahale'' olarak nitelendirerek eleştirdi. 
     Dışişleri Bakanlığı Sözcüsü Richard Boucher da Kudüs'ün statüsüne İsrailliler ile Filistinliler arasındaki ''daimi statü'' görüşmelerinde karar verilmesi gerektiğine inandıklarını belirtti. 
     Boucher, ''Bölgedeki çıkarlarımızı geliştirmede ve acil, kalıcı bir barış sağlamada Başkan'ın imtiyazını engelleyen yasamaya her zaman karşıyız'' dedi. 
     Arap Amerikan Enstitüsü, cuma günü Bush'a gönderdiği mektupta, Başkan'dan yasa tasarısını veto etmesini istemiş ve ''Yasa çıkarsa bunun Arapların ve Arap devletlerinin ABD'ye duydukları kızgınlığı derinleştireceğini'' belirtmişti. 
     Bush'un yasa tasarısını veto hakkı bulunuyordu, ancak Kudüs ile ilgili madde yasa tasarısının yalnızca küçük bir parçasını oluşturuyor. Tasarı tüm dünyayı kapsıyor ve yönetime diplomasiyi yürütmesi için ihtiyacı olan parayı sağlıyor. 
     





</TEXT>
</DOC>
