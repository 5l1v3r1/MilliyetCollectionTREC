<DOC>
<DOCNO> 117121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/yazar/zbirand.html </URL>
<DATE> 2002/11/05/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Bu bir sivil darbedir 
</HEADLINE>
<TEXT>

     Bu sonuçlar bir sivil darbedir. Yoksul, itilmiş, devlet tarafından cezalandırılmış ve devlete kızgın, susturulmuş, fakirleşmiş insanların başkaldırısıdır. Bu bir toplum ayaklanmasıdır. 75 yıllık bir sistemin çökmesidir. 
     Bu gelişmeyi hafife almamak gerekir. 
     Türkiye’de bir toplum ayaklanması ile karşı karşıyayız. 
     Bu sonuç AKP’nin çok örgütlü, Tayyip Erdoğan’ın son derece yetenekli bir lider olduğu anlamına gelmemektedir. 
     Bu sonuç "Sen beni dinlemedin, beni iyi yönetmedin ve beni fakirleştirdin, bana tepeden baktın..." diyen milyonların yanıtıdır. 
     Bu sonuç, hem bürokrasiyi, hem askeri, özetle hepimizi düşündürmelidir. Laik kesimi, iş çevrelerini, egemen güçleri korkutmalıdır. İstediğimiz kadar gerekçe bulalım, AKP’ye verilen oyları başka türlü anlatamayız. 
     AKP politikalarıyla bu oyları acaba haketti mi 
     Bence hayır... Daha dünkü parti... Ne yapacakları da belli değil. Ancak bir değişim istendiğinin simgesi oldu. 
     Aman, sakın bu partiyi "Türkiye’yi İslamcılar bastı" diye de nitelemeyelim. AKP’ye giden İslamcı oy oranı yüzde 17 civarında. Gerisi tümüyle diğer partilerden geldi. 
     Seçim sonuçlarının tartışılacak yanı yok. Bu sonuçları içimize sindirmek zorundayız. 
     Gelelim bir de kaybedenlere... 
     Geleneksel partiler kendi kazdıkları baraj kuyusuna, göz göre göre kendilerini düşürdüler. Meheldir onlara... Ülke değişti farkına varmadılar. 
     Ayrıntıya girmeyelim. 
     Şu andaki durumda, en onurlu adımı Bahçeli attı ve görevini bırakabileceğinin işaretini verdi. Seçimi tahrik eden, ancak kaybeden bir lider olarak çok doğru hareket etti. Uygarca davrandı. 
     
     
     
AKP bu şansı kaçırmamalı...      Seçimin ertesi sabahı birçok yönden farklı bir Türkiye ile karşı karşıya kaldık. Bu sonuç, büyük oranda bekleniyordu. Fazla sürpriz olmadı. Ancak, son 30 yıllık siyasi yaşamımızla karşılaştırırsak, bambaşka bir manzara ile karşı karşıya kaldığımız apaçık ortada. 
     Türk seçmeni tepkisini sandıkta gösterdi. Bu oylamayı iyi okumak ve doğru değerlendirmek gerekir. 
     Önümüzdeki günlerde bu değerlendirmeler yapılacak, ancak ben bugün en önemlisinden başlamak istiyorum. O da, AKP’nin aldığı oylar ve AKP’den beklentiler. 
     AKP yepyeni bir partidir. Refah’ın politikalarını beğenmeyenlerin bir araya gelip oluşturdukları, özellikle başlangıçta Refah’ın bir devamı gibi görünen bir partidir. Gencecik, kadroları ve politikaları yeterince tanınmayan bir parti olmasına rağmen, AKP tahminlerin ötesinde oy almıştır. 
     Neden 
     AKP oylarının tamamen eski Refah taraftarları veya dinci çevrelerden geldiğini de söyleyemeyiz. AKP oylarının yarısı Refah’tan kaynaklandıysa, geri kalan bölümü toplumun tepki oyudur. 
     Devlete kızan, işini kaybeden, geliri azalan, ülkenin yönetimine tepki gösteren herkes AKP’ye oy vermiştir. 
     Bundan dolayı, AKP’ye eski Refah’a yaptığımız muameleyi yapmamamız gerekmektedir. 
     "Biz" derken, laik çevrelerden söz ediyorum. Yani üniversiteden, askerden, yargıda çalışanlardan, medyadan, iş çevrelerinden, ilkelere sahip çıkanlardan söz ediyorum. 
     Eğer AKP’yi ilk günden itibaren hırpalamaya başlarsak, hata etmiş oluruz. Zaman kredisi vermeli ve ne yapmak istediklerini, söylemlerini görmeli ve ona göre karar vermeliyiz. İlk günden kafatası avcılığına çıkmamalıyız. 
     
     AKP de adımlarına dikkat etmeli 
     Laik kesim nasıl savurganlık etmemeliyse, AKP de aynı şekilde duyarlı hareket etmeli ve adımlarını dikkatle atmalıdır. Önceliklerini doğru saptamalı ve duyarlı konularda son derece duyarlı tutumlar almalıdır. 
     Kahramanlık yapmak, seçmenin ince duygularına hitap etmeye çalışmak belki alkış toplar, ancak sonuç hepimiz için felaket olur. 
     AKP büyük bir şans elde etmiştir. 
     Refah döneminde Erbakan eline geçirdiği şansı, laik kesimin büyük baskısıyla maalesef kullanamamış ve elinden kaçırmıştır. 
     Şimdi AKP bu şansı kullanmalıdır. 
     Her şeyin başında, AKP’nin Refah Partisi ve yandaşlarının hatalarını tekrarlamaması gerekmektedir. Din sömürüsü kokan konuşmalar, cihat bayrağı açmalar, Taksim’de cami gibi projelerle bu toplumun yarısını rahatsız edici eylemlere girmemelidir. Dinci çevrelere çok doğal gelecek konuşma veya tutumlara kapılıp ucuz politika yapmamalıdır. 
     AKP laik sistem içinde kaldığı sürece inandırıcılığını arttıracaktır. İnandırıcılığını arttırdığı oranda da, iktidarını uzatabilecektir. 
     Ülkemiz son derece önemli bir deneyimden daha geçmektedir. Farklı ideolojilerin partileri MHP ile DSP nasıl ortak bazı değerleri paylaştılarsa, AKP de bu ülkenin laikleriyle bazı ortak değerleri paylaşmak zorundadır. 
     Aksi halde ülkede gerginlik başlayacak, karşılıklı suçlamalar, cepheleşmeler artacak ve 1994-97 dönemindeki günlere dönülecektir. Oysa toplum bunu istememektedir. 
     Toplum, iş bulmak, evine para götürmek, ailesini geçindirmek istemektedir. Öncelik türban değil, işsizlik ve açlıktır. 
     Özetle, esas sorumluluk ağırlıkla AKP’nin omuzlarındaysa, laik çevrelere de bu geçiş döneminde bu partiye zaman kredisi açma ve temel ilkelerden ödün vermeden anlayışlı davranma sorumluluğu düşüyor. 
     
     
     Bu yazi, Posta Gazetesinde ve ayni gün Hürriyet Gazetesinin tüm dış yayınlarında, Milliyet internet sitesinde www.milliyet.com.tr Hürriyet internet sitesinde www.hurriyetim.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
     







Baykal’a Avrupa daveti 


Yasağın durumu 


Baykal Yol gösteririz 


Her başlangıç yeni bir umut 


Dalga ve kara 


Öpüşme zamanı 


Çıkarılacak dersler 


AKP’nin önündeki fırsat 


Bırakmayı bile bilmiyorlar 


Ya Anayasa değişikliği ya ara seçim... 


Tasfiye seçimi 


AKP ateşten gömleği giyerken... 


Düzenli değişim için ciddi fırsat 


Doğu AKP’den çok şey bekliyor 


</TEXT>
</DOC>
