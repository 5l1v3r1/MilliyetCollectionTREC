<DOC>
<DOCNO> 145219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sondun16.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li istihbarat yetkilisi "Saddam'ın yaralandığını biliyoruz" 
</HEADLINE>
<TEXT>

     Amerikalı bir istihbarat yetkilisi, Irak lideri Saddam Hüseyin'in geçen hafta koalisyon güçlerinin saldırısı sırasında yaralandığını ileri sürdü. 
     USA Today gazetesine açıklama yapan ve adının saklı kalmasını isteyen yetkili, Saddam Hüseyin'in Bağdat'ın güneyindeki bir hükümet binasına düzenlenen saldırıda yaralandığını belirterek, ''Onu vurduğumuzu ve yaralı olduğunu biliyoruz'' dedi. 
     Saddam Hüseyin'i izleyen istihbarat görevlilerinden biri olduğu bildirilen yetkili, Irak liderinin Bağdat'tan ayrıldığını sanmadığını da belirtti. 
     Gazete, Delta Force adı verilen istihbarat kaynaklarına dayanarak, Saddam Hüseyin'in gizli telefon hatlarının dinlendiğini ve Amerikan Merkezi Haberalma Teşkilatı'nın CIA Iraklı bir yetkiliyi kendi hesabına çalıştırarak Saddam Hüseyin'i izlediğini yazdı. 
     Amerikan Savunma Bakanlığı yetkilisi Dan Hetlage ise gazete haberi hakkında yorum yapmaktan kaçınırken, Savunma Bakanı Donald Rumsfeld'in harekatın başlangıcında ''Saddam Hüseyin'in binalarına düzenlenen saldırılar başarılı oldu'' dediğini hatırlattı. 
     Hetlage, ''Saddam Hüseyin tek hedef değil. Hedef tüm yönetimin iktidardan uzaklaştırılması'' dedi. 
     Washington Post gazetesi de, CIA yetkililerinin Saddam'ın yaşadığına kani olduklarını yazdı. 
     Gazeteye demeç veren bir CIA yetkilisi, ''Saddam, dünkü TV konuşmasında tipik Saddam'a o denli benziyordu ki, sesin ona ait olup olmadığını araştırmaya bile gerek görmüyoruz'' dedi. 
     Gazeteye göre, CIA, Saddam'ın iki oğluyla birlikte geçen Perşembe bombalanan Bağdat'ın güneyindeki başkanlık sarayında bulunduğunu düşünüyor. 
     Irak liderinin Perşembe günü başlayan saldırılardan sonra akıbeti hakkında çeşitli dedikodular çıkmıştı. 
     Bazı haberlerde, Saddam Hüseyin'in ölmüş olabileceği ileri sürülmüş, bazılarında ise ağır yaralandığı ve kendisine kan verildiği bildirilmişti. 
     




</TEXT>
</DOC>
