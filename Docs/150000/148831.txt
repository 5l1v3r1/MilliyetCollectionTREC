<DOC>
<DOCNO> 148831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/soneko01.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Hazine'de bir görev devir-teslimi düşünüyoruz 
</HEADLINE>
<TEXT>

     Devlet Bakanı Ali Babacan, Hazine Müsteşarı Faik Öztrak'ın görevden alınmasına ilişkin olarak, ''Biz, Hazine Müsteşarlığı ile ilgili önümüzdeki dönemde bir görev devir teslimi düşünüyoruz. O kesinleşti diyebilirim'' dedi. 
     Babacan, Washington'da yapılacak IMF-Dünya Bankası yarıyıl toplantılarına gitmek üzere geldiği Esenboğa Havalimanı'nda basın mensuplarına açıklamalarda bulundu. 
     Ali Babacan, Hazine Müsteşarı Öztrak'ın görevden alınıp alınmayacağına ilişkin soru üzerine, şunları söyledi 
     ''Öztrak, Ankara'da kalıyor. Görevinin başında olacak. Biz, Hazine Müsteşarlığı ile ilgili önümüzdeki dönemde bir devir teslim düşünüyoruz. O kesinleşti diyebilirim. Değişiklik oluncaya kadar, Öztrak görevinin başında olacak. Her hükümet, her bakan, daha uyumlu bir ekiple, daha verimli bir çalışmayı ortaya koyar. Bugüne kadar yapılan tüm atamalar, verimlilik ve kalitenin daha da artırılmasına yönelik olmuştur. Bunu bir kadrolaşma olarak görmek yerine, bayrak yarışına yeni bir bayrak eklemek olarak görmek daha sağlıklı. 
     Hükümet olarak yaptığımız ve yapacağımız tüm atamalar, daha iyi hizmet vermek amacına yöneliktir. Atamalarda liyakat, tecrübe gibi unsurlar önem taşıyor.'' Babacan, ''Hazine Müsteşarlığı için yeni bir isim belirlendi mi '' sorusu üzerine de, yeni bir isim konusunda kesin karar verilmediğini ifade etti. Babacan, Hazine'deki değişikliğin bir iki hafta içinde gerçekleştirileceğini de vurguladı. 
     Ali Babacan, ABD'den gelecek 1 milyar dolarlık yardım konusundaki soruyu yanıtlarken de, bu konunun şu an gündemlerinde bulunmadığını belirtti. 
     
     ''GÜNÜ KURTARACAK ÇÖZÜMLER PEŞİNDE DEĞİLİZ'' 

     Devlet Bakanı Babacan, Irak savaşına rağmen ekonomide oldukça olumlu gelişmeler gözlendiğini, zaman içerisinde ekonomide daha hızlı bir iyileşme beklediklerini söyledi. 
     Babacan, hükümetin kararlı adımlarla kalıcı çözümler üretmeye çalıştığını kaydederek, ''Popülist yaklaşımlar ve günü kurtaracak çözümler peşinde değiliz'' dedi. 
     IMF ve Dünya Bankası toplantılarına ilişkin bilgi de veren Babacan, toplantılar sırasında IMF ve Dünya Bankası Başkan ve başkan yardımcılarıyla görüşmelerde bulunacağını, aynı şekilde Almanya ve Fransa maliye bakanlarıyla da biraraya geleceğini bildirdi. 
     
</TEXT>
</DOC>
