<DOC>
<DOCNO> 110622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sontur20.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan ''DSP'lilerin çoğu seçimlerin ertelenmesi için oy verecek'' 
</HEADLINE>
<TEXT>

     SP Genel Başkanı Recai Kutan, Siyasi Partiler ve Seçim kanunlarında değişiklik yapılmasını, daha sonra seçime gidilmesini istedi. 
     Kutan, Kocatepe Konferans Salonu'nda, Camiler Haftası dolayısıyla düzenlenen törene katılarak, konuşma yaptı. 
     Camilerin öneminin kolayca ifade edilemeyeceğini, camilerin Allah'ın evi olduğunu vurgulayan Kutan, camilere buna göre özen gösterilmesi gerektiğini, camilerin paylaşım ve kardeşlik duygularını artırdığını kaydetti. 
     Türkçe ezan konusundaki tartışmalara değinen Kutan, her konuda uzmanlık aranırken bu konuda her önüne gelenin görüş belirttiğini, ''herkesin haddini bilmesi'' gerektiğini ifade etti. 
     Kutan törenden ayrılırken, gazeteciler, bazı partilerin ''seçimin ertelenmesi partimizin lehine ama ülkenin aleyhine'' görüşünü anımsatarak, bu görüşe katılıp katılmadıklarını sordu. 
     Vatandaşların büyük bölümünün seçime neden ihtiyaç duyulduğunu henüz anlamadığını, Seçim ve Siyasi Partiler kanunları değişmeden seçime gidilmesi halinde arzu edilen neticenin alınamayacağı endişesini taşıdıklarını anlatan Kutan, şunları söyledi 
     ''Bu itibarla bir erken seçim olabilir, ancak şartı Seçim ve Siyasi Partiler kanunlarında, gelsinler uzlaşalım. Çok kısa sürede değişiklik yapalım, ondan sonra da bir erken seçime gidelim. Bir arkadaşımızın da ifade ettiği gibi... '3 Kasım'da yapılacak seçimin, mesela 23 Kasım'da veya Aralık ayı başında yapılması halinde kıyamet kopar mı' diye sormuştu. Aynı görüşleri ifade ediyorum.'' DSP'nin bugün Meclis'te nasıl bir tavır içinde olacağının sorulması üzerine Kutan, ''Hiç bilemiyorum ama zannediyorum ki DSP'den de oldukça önemli sayıda milletvekili arkadaşlarımız, seçimin ertelenmesi istikametinde oy kullanacaklar'' dedi. 
     
     ÇİNİ SERGİSİ AÇILIŞI 

     Kutan, daha sonra Kütahya Belediyesi tarafından Zafer Çarşısı'nda düzenlenen çini sergisinin açılışına katıldı. 
     Türkiye'de uzun yıllardır kültür emperyalizmi yaşandığını ve Türk kültürünün ihmal edildiğini savunan Kutan, ülkenin beton yığını haline getirildiğini, hat, ebru ve çinicilik gibi sanatlarına gereken ilginin gösterilmediğini kaydetti. 
     Konuşmasının ardından serginin açılışını yapan Kutan, Ankara Büyükşehir Belediye Başkanı Melih Gökçek ve Kütahya Belediye Başkanı Süleyman Canan ile sergiyi gezdi ve bilgi aldı. 
     
     TÜRKÇE EZAN VE TÜRKÇE İBADET 

     Türkçe ibadet ve Türkçe ezan konusunda görüş istenmesi üzerine Kutan, ''Benim görüşüm yok ama gerçek alimlerin bu konudaki görüşlerini biliyorum. Onların görüşlerini nakletmek gerekirse ezanın Arapça okunması lazım'' dedi. 
     Kutan, ''Hakikaten 'ezan Türkçe olsun, Türkçe ibadet yapmak istiyoruz' diyenler varsa organize olsunlar, kendileri bir mescit inşa etsinler, orada dedikleri gibi ibadet etsinler de bizim ibadet şeklimize karışmasınlar'' diye konuştu. 
     





</TEXT>
</DOC>
