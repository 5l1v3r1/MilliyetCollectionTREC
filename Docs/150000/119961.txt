<DOC>
<DOCNO> 119961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/soneko09.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Unakıtan Vergi dairesi vatandaşın ikinci yeri olacak 
</HEADLINE>
<TEXT>

     Maliye Bakanı Kemal Unakıtan, önce fakir fukaraya, garip gurabaya kimsesiz bakacaklarını, bu kesimlerin durumlarını iyileştireceklerini bildirdi. 
     Bakan Unakıtan, yeni dönemde bütçe ve bazı vergi düzenlemelerine öncelik vereceklerini belirtti. 
     Bütçe büyüklüğünden yakınan yeni Maliye Bakanı, ''Bütçe rakamlarının bu kadar büyük olmaması lazım. Bizim bütçemiz, GSMH'ye baktığımız zaman yüzde 40'ları geçiyor. Ekonominin yüzde 40'larına hakim bir kamu olmaması lazım. Kamuyu küçültelim derken, bunun ismini değil, kendisini yapmamız lazım. Devleti küçültme dediğimiz şey, buradan geçer'' dedi. 
     Bütçenin yarısını faizin, yarısını da diğer harcamaların oluşturduğuna dikkati çeken Unakıtan, Türkiye'de herkes herşeyi bildiğini ama devleti gerçek anlamda kendilerinin küçülteceğini ifade etti. 
     Unakıtan, memur ve emekliler ile diğer dar ve sabit gelirlilerin durumlarına ilişkin soru üzerine de, ''Önce fakir fukara, garip gurabaya bakacağız. Bunların durumlarını iyileştirmeye bakacağız. Onların durumunu iyileştirme bizim önceliklerimizden olacak'' açıklamasında bulundu. 
     
     VERGİ REFORMU YAPILACAK 
     Yeni dönemde vergi reformu ve vergi idaresi reformunu gerçekleştireceklerini de kaydeden Maliye Bakanı Unakıtan, verginin tabana yayılmasına dönük önlemler alacaklarını belirtti. 
     Vergide ''Mükellef memnuniyeti''nin sağlanmasının çok önemli olduğuna işaret eden Unakıtan, ''Türkiye'de inşallah bunu sağlayacağız. Yani millet vergi dairesinden bıkarak gelmeyecek. Benim ikinci yerim diye gelecek. Çayını, kahvesini içmeye gelecek'' dedi. 
     
     MALİ MİLAD KALDIRILACAK 
     Vergi oranlarında indirime yönelik, gerekli çalışmayı yapmadan şu aşamada birşey söylemeyeceğini ifade eden Maliye Bakanı, mali miladı kaldıracaklarını da hatırlatarak, ''İlk çıkaracağımız kanunlardan bir tanesi o olacak. Mülga dedik mi, olay bitti'' dedi. 
     Unakıtan, ''gelirin tanımıyla ilgili nasıl bir düzenlemeye gidilecek'' şeklindeki soruya da, ''teknik çalışmaları arkadaşlarımız yapıyor. Bunları Sayın Başbakanımıza, hükümete sunacağız. Orada şekillenince kamuya duyuracağız'' karşılığını verdi. 
     Vergi reformunun biraz daha zaman alacağını vurgulayan Maliye Bakanı, ''Seçim beyannamemize, acil eylem planımıza bakınız. Sonra hükümet programına bakacaksınız. Oradaki vaadlerimizi bir bir yerine getireceğiz'' açıklamasında bulundu. 
     
     BDDK YENİ İNCELEME YAPTIRDI 
     Maliye Bakanı Unakıtan, kendi adının da geçtiği Family Finans ile ilgili iddialar konusunda da, Bankacılık Düzenleme ve Denetleme Kurumu'nun BDDK yeni bir inceleme yaptırdığını bildirdi. 
     Olayla ilgili kendisine önyargılı gelindiğini kaydeden Unakıtan, şöyle konuştu 
     ''BDDK o konuyla ilgili tekrar özel inceleme yaptırdı. Önceki suçlama iddialarında bulunan arkadaşlar, yetkisiz müfettiş arkadaşlar. Önceki incelemeyi onlar yapmış. Onlar doğru mu, değil mi diye BDDK yeniden inceleme yaptırdı. 
     Benim şahsımla ilgili zaten bir şey yok. Genelde kuruluşla ilgili var. Ben de yönetim kurulu üyesi olduğum için içindeyim. Şahsımla ilgili değil. Yönetim Kurulunda ben değil B şahsı olsa, bu defa o suçlanacak. Mesele o. Bunun o şekilde ortaya konulmasını arzu ederim ben. 
     BDDK'nın inceleme raporuna yeniden bakılsın, suç varmıymış yokmuymuş. Her önüne gelen, araştırmadan söylüyor. Ama yarın mahçup olacaklar.'' 
     





</TEXT>
</DOC>
