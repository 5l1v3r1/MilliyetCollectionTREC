<DOC>
<DOCNO> 110828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sontur23.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
8 kişinin öldüğü otobüsteki yolcunun valizinde esrar bulundu 
</HEADLINE>
<TEXT>

     Yozgat'ın Saraykent İlçesi yakınlarında dün gece takla atarak devrilen ve 8 kişinin ölümüne, 38 kişinin yaralanmasına neden olan otobüste, bir yolcunun valizinden 3 kilo 600 gram esrar çıktı. 
     A.A muhabirinin edindiği bilgiye göre, Kars'tan Ankara'ya giden Cafer Ölmez yönetimindeki 36 AD 666 plakalı otobüs, dün gece saat 01.30 sıralarında, Yozgat'ın Saraykent İlçesi'ne bağlı Ozan Beldesi yakınlarında, karşıdan gelen kamyonun kendisini sıkıştırması sonucu bankete kaçmış, ancak yağış sonucu yolun kaygan olması nedeniyle şarampole yuvarlanarak takla atmıştı. Kazada 8 kişi ölmüş, 38 kişi yaralanmıştı. 
     Kazadan sonra olay yerinden kaldırılan otobüsün bagajında bulunan eşyaların sahiplerinin belirlenmesi için yapılan araştırmada, bir valizden esrar çıktı. 3 kilo 600 gram ağırlığındaki esrarın bulunduğu valizin, kazada yaralanan yolculardan Sorgun Devlet Hastanesi'ne kaldırılan Halis Ç'ye ait olduğu belirlendi. 
     Tedavisi tamamlanarak taburcu edilen Halis Ç, polis tarafından gözaltına alındı. Halis Ç, ifadesinde, esrarın kendisine ait olmadığını, kaza sırasında karışmış olabileceğini belirtti. Halis Ç, Saraykent'te çıkarıldığı mahkemece tutuksuz yargılanmak üzere serbest bırakıldı. 
     





</TEXT>
</DOC>
