<DOC>
<DOCNO> 114118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/guncel/gun05.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Otoları çalıp, burada hız yapıyorlar 
</HEADLINE>
<TEXT>

Yaşları küçük 100 kişilik bir çete, zarar vermeden sırf gezmek için araba çalıyor 
     ELVAN EZBER 

     Polisin başı, "joy rider" adı verilen, çaldıkları otomobilleri, benzini bitinceye kadar dolaştıktan sonra terk eden 15 - 25 yaş grubu gençlerle dertte. İstanbul’da son 9 ayda 10 bin 200 otomobil çalındı. Bu araçlardan 8 bin 200’ü terk edilmiş bulundu. Araçlardan 6 binine hiçbir zarar verilmediği, teyplerinin yerinde olduğu, sadece yakıtlarının bitmiş olduğu dikkat çekti. 
     Oto hırsızı gençlerin çoğunlukla Gaziosmanpaşa 2. Cebeci Yolu’nda toplandıkları anlaşıldı. Gençlerin çalıntı otomobillerle geç saatlerde burada buluştukları, kendi aralarında eğlendikleri, gece yarısından sonra ise hız denemesi yaptıkları kaydedildi. 
     Bu istihbarat üzerine 2. Cebeci Yolu için özel bir ekip göreve başladı. Buradan geçen otomobillerin plakalarını kontrole başlayan polis, sürdürülen çalışmalar sonucu yakalanan "joy rider" gençlerin sayısının 100’e yaklaştığını belirtti. Yetkililer, "Yaşı küçük olanlar hakkında işlem yapamıyoruz. Çocukları Koruma Şube Müdülüğü’ne gönderiyoruz. Pek tutuklanan olmuyor. Maddi durumları iyi olmadığı için otomobil kullanma isteklerini giderdiklerini söylüyorlar. Hiç zarar vermeden benzini bitince terkediyorlar" dedi. 
     



 GÜNCEL 



















</TEXT>
</DOC>
