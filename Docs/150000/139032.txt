<DOC>
<DOCNO> 139032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sontur43.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Maça giderken "serseri kurşun"a kurban gidiyordu... 
</HEADLINE>
<TEXT>

     Balıkesir'de, aralarındaki ''alacak-verecek meselesi yüzünden'' sokak ortasında silahlı saldırıda bulundukları bir kişinin yanı sıra 10 yaşındaki bir öğrencinin de ağır şekilde yaralanmasına neden oldukları gerekçesiyle yakalanan 2 kişiye, olay yerinde tatbikat yaptırıldı. 
     Balıkesir İl Halk Kütüphanesi önünde alacak-verecek meselesi yüzünden tartıştıkları Osman Tekin'e silahlı saldırıda bulunan Süleyman E. ile arkadaşı Hüseyin K, Tekin'in diz kapağından yaralanmasına neden olurken, kurşunlardan biri sekerek yoldan geçmekte olan ilköğretim okulu öğrencisi Mert Kaya'ya isabet etti. 
     Kaya'nın ağır yaralandığı olaydan sonra kaçan zanlılar, Balıkesir Emniyet Müdürlüğü Organize Suçlarla Mücadele Şubesi ekiplerince yakalandı. 
     Sorgulama çerçevesinde bugün olay yerine götürülerek tatbikat yaptırılan Süleyman E. ve Hüseyin K, ifadelerinde, çocuğun vurulduğunu görmediklerini savundular. 
     Zanlılardan Hüseyin K, kendisinin olay sırasında sadece otomobil kullandığını, silahlı saldırıyla ilgisinin bulunmadığını öne sürerken, Süleyman E, ''Osman Tekin'in bana otomobil satışından 2 milyar lira borcu vardı. İstedim, ödemeyeceğini söyleyince ruhsatsız tabancamla ateş ettim. Çocuğun yaralanmasına neden olduğum için pişmanım'' dedi. 
     Zanlıların sorgulamalarının sürdüğü belirtilirken, olaydan sonra Balıkesir Devlet Hastanesi'ne kaldırılan yaralıların tedavileri sürüyor. 
     Osman Tekin'in durumunun iyi olduğu, sırtına isabet eden tek kurşunla ağır yaralanan ve iki kez ameliyat edilerek kaburgasındaki kurşun çıkarılan 10 yaşındaki Mert Kaya'nın durumun da iyiye gittiği öğrenildi. 
     Bu arada, Genç Parti Savaştepe İlçe Başkanı Mehmet Kaya'nın oğlu olduğu öğrenilen Mert Kaya'nın, olay günü, Balıkesir 100. Yıl Endüstri Meslek Lisesi'nde yapılacak futbol turnuvasına katılmak üzere, arkadaşları ve öğretmenleriyle birlikte Savaştepe'den geldiği ve maça giderken yaralandığı bildirildi. 
     





</TEXT>
</DOC>
