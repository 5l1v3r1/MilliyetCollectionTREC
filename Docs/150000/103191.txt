<DOC>
<DOCNO> 103191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sonspo20.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst "Dani ile ilgilenmiyoruz, Küçük Hakan için Terim devrede" 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, İspanyol futbolcu Dani ile ilgilerinin bulunmadığını söyledi. 
     FC Barcelonalı futbolcuyla, medyaya yansıdığı gibi ilgilerinin hiç olmadığını vurgulayan Ali Dürüst, ''Transferde arayışlarımız sürüyor. 1-2 gün içinde, yapacağımız transferleri sonuçlandırmayı umuyoruz. Ancak, Dani ile ilgimiz olduğu gerçek değil'' dedi. 
     
     HAKAN ÜNSAL İÇİN TERİM DEVREDE 
     Dürüst, Galatasaray'dan Blackburn Rovers'a giden Hakan Ünsal'ın transferi için, teknik direktör Fatih Terim'in girişimde bulunduğunu bildirdi. 
     Hakan Ünsal için bir görüşmelerinin bulunmadığını da dile getiren Dürüst, ''Bu futbolcuyu sattığımızda aldığımız miktar 500 bin dolardı. Bu fiyatın üstünde bir ücret vermemiz söz konusu olamaz'' diye konuştu. 
     
     AVRUPA ŞAMPİYONLAR LİGİ MAÇLARI ALİ SAMİ YEN STADI'NDA 
     Dürüst, Galatasaray'ın bu sezon Avrupa Şampiyonlar Ligi maçlarını yine Ali Sami Yen Stadı'nda oynayacağını yineledi. 
     Ali Sami Yen Stadı'nın 1.5 ay önce UEFA yetkililerinin denetiminden geçtiğini ve herhangi bir sorun çıkmadığını belirten Dürüst, ''Biz maçlarımızı Ali Sami Yen Stadı'nda oynayacağız. Atatürk Olimpiyat Stadı'nda oynama mecburiyetimiz yok, ama tercihimiz olabilir. Eksikler kısa zamanda gidirilebilirse oynayabiliriz, fakat bunun olacağına inanmıyorum'' diye konuştu. 
     Yeni Ali Sami Yen Stadı Projesi için çalışmalarının sürdüğünü de anlatan Dürüst, bu konuyla ilgili olarak bir Japon firmasının yetkilileriyle görüştüklerini ve bir an önce sonuçlandırmaya çalıştıklarını sözlerine ekledi. 
     





</TEXT>
</DOC>
