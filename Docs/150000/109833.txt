<DOC>
<DOCNO> 109833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/spor/spo02.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
OĞUZ’A VİZE YOK 
</HEADLINE>
<TEXT>

Lorant’ın veliahtı olarak gösterilen genç çalıştırıcının hocalık diploması bulunmadığı ortaya çıktı. Oğuz Çetin, göreve getirilirse takımın başında sahaya çıkamayacak 
     CEMAL ERSEN 

     Ciddi engel 
     FENERBAHÇE’DE Teknik Direktör Lorant’ın görevinden ayrılması durumunda takımın başına getirilmesi planlanan Oğuz Çetin’in, A diploması sahibi olduğu ve teknik direktör olarak çalışamayacağı ortaya çıktı. Sarı - Lacivertli takımın Avrupa ve Süper Lig’de aldığı başarısız sonuçlardan sonra eleştirilerin odağı haline gelen Alman hocanın, veliahtı olarak gösterilen Çetin önünde ciddi bir engel bulunuyor. 
     
     Kursa gidecek 
     OĞUZ Çetin’in, teknik direktörlük kursunu başarıyla bitirmeden herhangi bir takımda tek yetkili olarak görev alması şu an için mümkün görünmüyor. Teknik direktör kursuna gidebilmek için 4 vize döneminde çalışmış olmak koşulunu yerine getiren Fenerbahçe yardımcı antrenörünün, Ocak ayında açılacak teknik direktörlük kursunun ilk bölümü için müracaat edebileceği belirtildi. 
     
     Aykut formülü 
     KURSUN ikinci bölümü 2003 Haziran ayında yapılacağı için Oğuz bu sezon kesinlikle teknik direktörlük diploması alamayacak. Çetin, eski takım arkadaşı Aykut Kocaman gibi başka bir teknik direktörün lisansı altında ise çalışabilecek. Kocaman da İstanbulspor’da Hasan Meriç Uyan’ın teknik direktör diploması altında sahaya çıkarak takımını yönetebiliyor. 
     
     
İşbaşı yaptı      SAKATLIĞI nedeniyle uzun süredir antrenmanlara katılmayan ve düz koşu yapan Rapajc dün takımla birlikte çalıştı. Kulübü şikayet ederek Başkan Aziz Yıldırım’ı sinirlendiren ve tüm okları üzerine çeken Hırvat futbolcu papucun pahalı olduğunu anladı ve soluğu antrenmanda aldı. Teknik Direktör Lorant’ın, Rapajc’i düzelmesine rağmen kadroya almayacağı belirtildi. 
     
Kötü başladı iyi bitecekSavunmanın iki etkili ismi Ümit Özat ile Fatih üç kupayı da alacaklarını iddia etti 
     YALÇIN TÜRK 

     ON yıldır arkadaş olan ve aynı takımda oynama şansını geçen yıl Fenerbahçe’de yakalayan Ümit Özat ile Fatih, Feyenoord maçının kendilerini bitirdiğini söyledi. Şampiyonlar Ligi’ne kalamadıkları için büyük bir çöküşe girdiklerini belirten tecrübeli oyuncular, "Herşeye rağmen, bu pahalı ve kaliteli kadronun, başarısız neticeler almaması gerekirdi. Ama olan oldu. Üç kupayı da kazanarak kendimizi affettireceğiz. Kötü başladık ama sezon sonunda camiayı güldüreceğiz" diye konuştular. 
     FATİH, Fenerbahçe’nin Beşiktaş ve Galatasaray’a oranla daha acımasız eleştirildiğini kaydetti, "Bu takımın güveni ve cesareti kayboldu. Lorant ve yönetimin eleştiri almasının sebebi bizleriz." dedi. Uzun süredir yedek kalan Ümit Özat ise "Takımın patronu hocadır. Onun kararına saygı duymak lazım. Yedek kalan futbolcuların yapacağı tek şey çalışmaktır. Ama benim şu anda kafamda tek bir şey var o da Fenerbahçe’nin şahlanması" ifadelerini kullandı. 
     
Buzlar eridi      YUSUF DURSUN 

     ELAZIĞSPOR maçının hazırlıklarını sürdüren Fenerbahçe’de, teknik heyet ve futbolcular, dün akşam moral yemeği yedi. Park Orman’daki yemeğe, yöneticilerden sadece Murat Özaydınlı katılırken, teknik heyet ve futbolcular tam kadro hazır bulundu. Yemekte, neşeli tavırlarıyla dikkat çeken Lorant üç gündür antrenmanlara almadığı basın mensuplarıyla da şakalaştı. Bu arada yemeğe geç katılan Ali Güneş, Stevic ve Johnson’a 200’er dolar ceza kesildi. Medya ile arasındaki buzları eriten Alman hoca bugünkü idmanı da medyaya açtığını söyledi. Bu arada dünkü çalışmaya Ogün ve Mustafa Doğan katılmadı. Sakatlığı düzelen Rüştü, idmana çıktı. 
     
Biletler satılmıyor      ELAZIĞSPOR maçının biletlerini dün satışa çıkaran Fenerbahçe yönetimi hayal kırıklığı yaşadı. Kale arkası 10, maraton 30 - 70, numaralı ise 30 - 50 milyon liradan satılırken, takımın gösterdiği kötü performans nedeniyle Sarı - Lacivertli taraftarların ilk gün biletlere fazla ilgi göstermediği belirtildi. 
     
İsmail ilk yarıyı kapadı      GENÇLERBİRLİĞİ’NDEN transfer edilen ancak sakatlığı nedeniyle giyemeyen İsmail Güldüren’in üç ay daha sahalardan uzak kalacağı belirtildi. Fenerbahçe yönetiminin bir an önce iyileşmesi için ABD’ye gönderdiği genç oyuncunun hafta sonu İstanbul’a döneceği belirtildi. Bir kez daha ameliyat olan İsmail Güldüren’in form tutmasının dört ayı bulabileceği açıklandı. 
     
AIK son anda      FENERBAHÇE’NİN UEFA Kupası’ndaki rakibi AIK Solna, İsveç Kupası maçında deplasmanda Elfsborg’u 1 - 0 mağlup etti. Sarı - Lacivertliler’in golünü 86.dakikada Andreas Alm attı. 
     



 SPOR 



























</TEXT>
</DOC>
