<DOC>
<DOCNO> 124684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/ekonomi/eko06.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu vakıfları kapatılıyor 
</HEADLINE>
<TEXT>

Kamudaki bütün vakıf ve dernekler kapatılıyor. Maliye bunun için altı ay içinde yasal düzenleme yapacak 
     Kamu kurum ve kuruluşlarının bünyelerinde faaliyet gösteren dernek ve vakıflar, 1 Ocak 2004’ten itibaren faaliyetlerine son verecek. Acil Eylem Planı içinde yeralan düzenleme uyarınca Maliye Bakanlığı, 3 ile 6 aylık süreç zarfında, kamu dernek ve vakıflarını tamamen kaldıran yasal bir düzenlemeye gidecek. Düzenleme çerçevesinde, buradan sağlanan gelirler açısından devamında yarar görülenler kurum için ödenek kaydedilerek muhafaza edilecek. Döner sermayelerin gelir ve harcamaları da yeniden düzenlenecek. 
     Kamudaki vakıf ve dernekler bağış olarak trilyonlar topluyor. Halen kamuda Adalet Teşkilatını Güçlendirme Vakfı, Danıştay Hizmetlerini Güçlendirme Vakfı, Karayolları Vakfı, Sanayi ve Ticaret Bakanlığı Güçlendirme Vakfı, BOTAŞ Vakfı, Polis Teşkilatını Güçlendirme Vakfı, Tapu Kadastro Personeli Yardımlaşma Vakfı gibi birçok vakıf faaliyet gösteriyor. Bütün üniversiteler de birer vakfa sahip. Kamu kuruluşlarına ait çok sayıda dernek de faaliyet gösteriyor. 
     



 EKONOMİ 
















</TEXT>
</DOC>
