<DOC>
<DOCNO> 101381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/spor/yozer.html </URL>
<DATE> 2002/08/12/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Eksiklere dikkat 
</HEADLINE>
<TEXT>

     Galatasaray Ali Sami Yen Stadı’nda yeniden perde alırken, bu kez sahneye koyduğu "farklı güçleri" ile sonuca gitti. Öyle bildiğiniz yoğun baskı veya pres yapmadılar. Rakibin üstüne "kabus" gibi çöküp, bunaltmadılar. Ve hatta rakibin bile zaman zaman oynamasına izin verdiler. Ama bu kez Galatasaray oyunun belli bölümlerinde gaza basarak ve attığı çalışılmış ölü toplarla farklı bir skor elde etti. 
     Örneğin birinci gol. Ortalıkta hiçbir pozisyon kokusu yoktu. Ama kanattan öyle bir top geldi ki, uyuyan defans uyanamadı. Ve ikinci gol Galatasaray beraberlik golünü yedikten sonra Samsun bile "Tamam durdular" diye düşündü. İşte o anda Felipe’nin araya attığı nefis pas, penaltıyı ve golü getirdi. 
     Ama kuşkusuz Terim’in istediği futbol durarak ve zaman zaman yapılan tempolu futbol değil. O’nun istediği dün yapılmayanlardı. Ama Galatasaray’da özellikle Arif’in gününde olması, Ümit Karan’ın fırsatçılığı ve Batista’nın inatçılığı Galatasaray’ın lehine gelişen olaylardı. 
     Hasan Şaş durgun, Berkant hazırlık maçlarının aksine isteksiz, Felipe uyumsuz olunca zaten gol kişisel beceriye kalmıştı. Bu kadar aksayan adamın olduğu yerde, Terim’in kafasındakilerin gerçekleşmesi zordu. 
     Ümit Karan iki gol attı, ama Galatasaray’a bir santrfor ihtiyacı olduğu her maçta "bas bas" bağırıyor. Ayrıca bir ihtiyaç daha kendini gösteriyor. Dün Batista’nın dışında rakibe fazla basan, hareketli oynayan, rakibin ensesinde kendini hissettiren oyuncu fazla yoktu. Böyle olunca Batista gücünü ekonomik harcayamıyor ve kart görme ihtimali artıyor. O yüzden ille de santrfora kilitlenenler, her halde bunu da görmüşlerdir. 
     Galatasaray’ın bir diğer şansı da karşısında Samsun gibi halen hazırlık döneminde olan bir takımın mücadele etmesidir. Hiçbir varlık gösteremediler, ama 21 numara ile oynayan Sinan Ertan’a buradan "dikkat" çekelim. Işığı gördük. 
     Hakem Erol Ersoy, 1,5 yıl aradan sonra Ali Sami Yen’e çıkmanın sıkıntısını belli ki, herşeyi ile yaşadı. Galatasaray’ın dördüncü golündeki kaleciye pas kararı amatör bir hakemin bile yapacağı hata değildi. Bu pozisyonda, bu kararı vermek, korkudan gelen yanlış mıydı acaba Ama ne olursa olsun, Galatasaray aksasa da, hakem de hata yapsa, Samsunspor kötü de olsa, Sarı - Kırmızılılar lige damgasını vuracak ekip olduğunu ilan etti. 
     



 SPOR 






























</TEXT>
</DOC>
