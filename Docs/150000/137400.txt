<DOC>
<DOCNO> 137400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/ekonomi/eko03.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Divan sazıyla yol gösterildi yerine Gündoğdu getirildi 
</HEADLINE>
<TEXT>

Görevden ayrılması istenince emekliye ayrılan THY Genel Müdürü Bolayırlı, Divan sazıyla yol gösterildi’ sözüyle kırgınlığını dile getirdi. Yerine Ulaşım AŞ eski Genel Müdürü Gündoğdu geldi 
     SİNAN TOROS İstanbul 

     Emekliye ayrılan Yusuf Bolayırlı’nın yerine, Türk Hava Yolları THY Genel Müdürlüğü görevine Abdurrahman Gündoğdu getirildi. 
     Bolayırlı için, Atatürk Havalimanı’ndaki THY Hangarı’nda, Uçak Teknisyenleri Derneği’nce tören düzenledi. Bolayırlı, "Görevler, hizmetler gelip geçicidir. Divan sazıyla yol gösterilmiş olsa da emekli olarak ayrılıyorum. Sizinle bu şirkette çok iyi şeyler yaptık. THY çok iyi noktalara geldi" diye konuştu. 
     Bolayırlı, 29 yıl önce THY’de göreve başladığını hatırlatarak, en alt kademeden gelmesinden dolayı, genel müdürlük görevinde daima çalışanların önünü açtığını söyledi. Hangarda görevli 200 personel Bolayırlı’nın elini tek tek öperek veda etti. 
     
     THY, Et Balık Kurumu değil’ 
     THY Genel Müdürlüğü Uçuş İşletme Yardımcılığı tarafından düzenlenen törene de katılan Bolayırlı, şöyle konuştu "Kimseye karşı kinimiz ve düşmanlığımız olmadı. THY çalışanları şirketi çok iyi noktalara getirdiler. Bundan sonra emekli hayatı yaşayacağım." 
     Gazetecilerin sorularını da yanıtlayan Bolayırlı, "Divan sazıyla yol gösterilmiş olsa da" sözünün hatırlatılması üzerine, "Emekli olurken çeşitli vesileler olur. Bu da o anlamdadır. Herhangi bir burukluk ve kırgınlık yok. Başarılı bir dönemde ayrılmanın benim açımdan daha yararlı olduğunu düşünüyorum" dedi. "THY özelleştirilmeye hazır mı " şeklindeki soru üzerine de Bolayırlı, şunları kaydetti "THY özelleşmeye hazırdır. THY, Lufthansa, British Air gibi şirketlerle yarışıyor. Ama o şirketler THY gibi kanunlara tabi değil. Et Balık Kurumu’nda uygulanan kanunlar, THY’de aynı şekilde uygulanıyor. THY diğer kurumlarla bir değil. Özelleştirilirse bunlardan kurtulur." 
     
Yeni genel müdür, 24 yıl önceki stajyeri      THY’nin yeni Genel Müdürü Abdurrahman Gündoğdu, sekiz yıl çalıştığı İstanbul Büyükşehir Belediyesi bünyesindeki Ulaşım AŞ’nin genel müdürlük görevinden 2 Ocak 2003’te ayrıldı. İTÜ Uçak Mühendisliği Bölümü mezunu Gündoğdu, Massachussets Teknoloji Enstitüsü’nde havacılık ve uzayda yolculuk bilimi alanında doktora yaptı, Advanced Innovative Technology’da İleri yenilikçi teknoloji araştırma mühendisi, Kale Kalıp’ta proje mühendisi, Arçelik Ar-Ge bölümünde uzman mühendis olarak çalıştı. 
     Bolayırlı, dün gerçekleşen devir teslimin ardından THY Genel Müdürlüğü görevini devralan Gündoğdu için "Onun, şirketi çok daha iyi noktalara götüreceğine inanıyorum. Kendisi 1979’da yanıma stajyer olarak gelmiş. Zaten kendisi uçak mühendisi" dedi. 
     



 EKONOMİ 

















</TEXT>
</DOC>
