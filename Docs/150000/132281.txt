<DOC>
<DOCNO> 132281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/ekonomi/eko05.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Projeler duracak, duble’ sürecek 
</HEADLINE>
<TEXT>

Hükümet faiz dışı fazla hedefini tutturabilmek için bazı projeleri durdurmaya veya yavaşlatmaya hazırlanırken, Bayındırlık Bakanı, AKP’nin seçim beyannamesinde yer alan duble yol yapımından vazgeçilmeyeceğini açıkladı 
     Enerji ve Tabii Kaynaklar Bakanı Hilmi Güler, bu yıl öngörülen yüzde 6.5’lik faiz dışı fazla hedefini tutturabilmek için, bazı projeleri durdurmak ya da yavaşlatmak durumunda olduklarını söyledi. 
     Türkiye İnşaat Sanayicileri İşveren Sendikası’nın İNTES Çözüm Arama Konferansı’nda konuşan Güler, hangi projelerin durdurulacağının sorulması üzerine, otoyol, enerji ve sulama projelerinin üzerinde çalıştıklarını ve çalışmanın ay sonuna kadar netleşeceğini bildirdi. İNTES Başkanı Şükrü Koçoğlu ise "148 projeden üçünün bu yıl bitirilmesi, geri kalan 145 projeye ise 12 ay boyunca sadece 5 milyar verileceği" duyumunu aldıklarını belirterek, bunu eleştirdi ve "facia" olarak niteledi. 
     
     İkili anlaşmalarda fiyatlar şişirilmiş’ 
     Bakan Güler, konuşmasında enerji maliyetlerine ilişkin bilgi verirken, sübvansiyona karşı olduklarını belirtti ve bilhassa ikili anlaşmalarla yapılan bazı projelerde "çirkinlikler" bulunduğunu söyledi. Güler, "Hem maliyetler yüksek, hem de yatırımlar biraz şişirilmiş" dedi. Güler ayrıca, Rus yetkililerle doğalgaz fiyat görüşmelerini sürdürdüklerini de belirterek, pazartesi yeniden bir araya geleceklerini kaydetti. 
     Enerji Bakanı bu açıklamaları yaparken, Bayındırlık Bakanı Zeki Ergezen’de dün yaptığı açıklamada kaynak sorunu nedeniyle duble yol yapımının askıya alınmasının söz konusu olmadığını söyledi. Ergezen, "Bizim hedefimiz 5 yılda, 15 bin kilometre duble yolu bitirmek" dedi. Bütçeden yatırımlara ayrılan pay nedeniyle duble yol yapımının bir süre askıya alınacağı’ yönündeki haberlerle ilgili bir açıklama yapan Ergezen, "Bu konuyla ilgili bir tartışma yok. Yol projesinin askıya alınması gündeme gelmedi. Yatırımlara ayrılacak para henüz görüşülmedi. Yapılan sadece bir bilgilendirme toplantısıydı. Yol yapımı çalışmaları planlı bir şekilde devam ediyor" diye konuştu. 
     
     10 kilometre tamam 
     Ergezen, duble yol maliyetinin geçmişle kıyaslanamayacak kadar ekonomik olduğunu belirterek, "Zaten şu anda elimizde para pul yok. Buna rağmen 20 küsur yerde çalışmamız var. Karayolları kışın ilk defa yol yapıyor. Oysa bu mevsimde sadece kar mücadelesi için çalışmalar yapılırdı" dedi. 
     Ergezen yaklaşık duble yol yapım çalışmalarında 10 kilometrelik bölümünün tamamlandığını söyledi. 
     



 EKONOMİ 























</TEXT>
</DOC>
