<DOC>
<DOCNO> 103428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sontur24.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçükçekmece'de evde yangın çıktı, 3 çocuk öldü 
</HEADLINE>
<TEXT>

     Küçükçekmece'de 3 çocuğun dumandan boğularak öldüğü yangının, anne Songül Türkmen'in komşularından su almak amacıyla evden çıktığı sırada başladığı belirtildi. 
     Türkmen ailesinin oturduğu Yeni Mahalle Sel Sokak 48 numaralı Burhan Tabak'a ait 3 katlı binanın çatı katının elektrik ve suyu, yaklaşık 1 yıl önce borcundan dolayı kesildi. 
     Seyyar satıcılık yapan baba Tekin Türkmen ile anne Songül Türkmen, maddi durumları bozuk olduğu için ihtiyaçlarını komşularından aldıkları suyla gidermeye çalıştılar. 
     Bugün de evdeki LPG tüpü bittiği gerekçesiyle ocağı açık bırakan Songül Türkmen, oturma odasında oynayan Oğuzhan 5 , Yağmur 4 ve Melisa'yı 2 yalnız bırakarak, su almak amacıyla evden çıktı. 
     Kısa bir süre sonra da, Türkmen ailesinin kaldığı dairede önce bir parlama, ardından da yangın çıktı. Yangını dışarıdayken gören Songül Türkmen'in eve girişinin komşularınca engellendiği belirtildi. 
     Olay yerine gelen itfaiye ekipleri, bir yandan söndürme çalışması yürütürken, diğer yandan Oğuzhan, Yağmur ve Melisa'yı odada kendilerinden geçmiş halde buldu. 
     Dumandan boğuldukları anlaşılan Oğuzhan, Yağmur ve Melisa, Özel Doktor Sadık Ahmet Hastanesi'ne kaldırılmalarına rağmen kurtarılamadı. 
     Sinir krizleri geçiren anne Songül Türkmen de, aynı hastaneye kaldırılarak müşahade altına alındı. 
     İtfaiye yetkilileri, yangının, anne Songül Türkmen'in açık bıraktığı LPG tüpünden sızan gazın, çocukların kibritle oynamaları sonucu parlamış olabileceğini belirterek, kesin çıkış nedenine ilişkin araştırmaların sürdüğünü kaydettiler. 
     





</TEXT>
</DOC>
