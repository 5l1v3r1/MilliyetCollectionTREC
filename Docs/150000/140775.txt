<DOC>
<DOCNO> 140775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/soneko14.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Enflasyonda yıl sonu hedefinin tutması açısından sorun yok. 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, enflasyonda yıl sonu hedeflerinin tutması açısından herhangi bir sorun olmadığını söyledi. 
     Şener, Ankara Sanayici ve İşadamları Derneği ASİAD Başkanı Cengiz Bozbeyoğlu ve beraberindeki heyeti kabulünün ardından gazetecilerin sorularını yanıtladı. 
     Yıllık enflasyon hedefleriyle ilgili bir soru üzerine Şener, toptan eşya fiyatları endeksi TEFE açısından bakıldığında da yapılan hesaplamalarla ortalama TEFE ile yıl sonu TEFE kıyaslandığında aynı şeyin görüleceğini belirtti. Şener, ''Yılın ilk aylarından sonra TEFE'nin düşeceği hesaplandı'' dedi. 
     Zaten 6-7 puan önümüzdeki 10 ayda aşağı çekildiği takdirde yüzde 20'lik hedefe gelinmiş olacağını kaydeden Şener, tüketici fiyatları endeksi TÜFE rakamlarının yıl sonu açısından hiçbir sorun teşkil etmediğini söyledi. 
     Şener, ''enflasyon ve büyüme hedeflerimiz gerçekleştirilecek'' dedi. 
     
     "BÜTÇEDE REVİZYON DİYE BİRŞEY YOK" 

     Devlet Bakanı ve Başbakan Yardımcısı Abdüllatif Şener, bütçede revizyon diye birşeyin olmadığını söyledi. 
     Şener, Cengiz Bozbeyoğlu başkanlığındaki Ankara Sanayici ve İşadamları Derneği'ni ASİAD heyetini kabulünün ardından gazetecilerin sorularını yanıtladı. 
     Bakan Şener, yüzde 5'lik büyüme nasıl sağlanacak, bütçede bir revizyon var mı '' şeklindeki bir soru üzerine, bütçe rakamları ve ekonomiyle ilgili alınan diğer tedbirlerde yüzde 5'lik bir büyüme oranının öngörüldüğünü belirterek, bu hedefin yıl sonu itibariyle tutturulacağını ve hatta daha fazla da çıkabileceğini söyledi. 
     Şener, büyümenin gayri safi milli hasıla GSMH artışı olduğunu, tarımın, sanayinin ve hizmet sektörünün büyümeyi etkileyeceğini belirtti. 
     Başbakan Yardımcısı Şener, tezkerenin ikinci kez Meclis'e sunulup sunulmayacağına ilişkin bir soru üzerine de tezkereyle ilgili konuya bugün girmek istemediğini bildirdi. 
     Şener, dün yapılan hazine ihalesinde faizlerin birkaç puan yükseldiğini ve bunun bir güvensizlik anlamına gelip, gelmediğinin sorulması üzerine de şu yanıtı verdi 
     ''Hayır, tezkerenin Meclis'te görüşülmesinden sonra piyasalar ortaya çıkan durumu zaten satın almıştır. Önümüzdeki süreç içinde piyasalar daha da rahatlayacak.'' Başbakan Yardımcısı Şener, aynı gazetenin, aynı köşe yazarlarının tezkerenin oylanmasından önce ''bu tezkere niye geçiyor'' dediğini, ertesi günü ise ''tezkere niye reddediliyor'' dediğini de anlatırken, burada bazı etik sorunların bulunduğunu, herkesin kendi yaptığı işi gözden geçirmesi gerektiğini de söyledi. 
     
     PİYASALAR 

     Şener, piyasalara bakıldığında Pazartesi günü bir hareketlenmenin yaşandığını, Salı gününün onun yansıması olarak değerlendirilebileceğini ifade ederken, ama sürekli olarak piyasalarda bir rahatlama ortamının bulunduğunu söyledi. 
     Abdüllatif Şener, ''dünkü ihaledeki bir-kaç puanlık değişim, 2003 yılı dengeleri açısından önemli değil. Önümüzdeki günlerde daha düşük faizlerin ortaya çıkması hesaplarımız arasında'' diye konuştu. 
     Şener, niyet mektubuyla ilgili bir başka soru üzerine de, niyet mektubunun bitmek üzere olduğunu kaydederek, ''taslak bellidir, taslak üzerindeki son çalışmalar da yapılıyor'' dedi. 
     
     PETROL FİYATLARI 

     Devlet Bakanı ve Başbakan Yardımcısı Şener, kamu zamlarıyla ilgili soru üzerine de, ilk aylardaki enflasyon üzerindeki etkisinin büyük oranda petrole bağlı olduğunu belirtirken, hükümetin kurulduğu günlerde 20 dolar olan ham petrolün varil fiyatının 36 dolara çıktığını, tezkerenin reddedilmesinden sonra ise 33 dolara indiğini anlattı. 
     Şener, herhangi bir savaş durumunun olması durumunda 15-20 gün fiyatların kontrolsüz olarak biraz çıkabileceğini belirtirken, ancak bir ay sonra petrol fiyatının 20 doların altına düşeceğini ifade etti. 
     Abdüllatif Şener, şu anda dezavantaj gözüken ham petrolün fiyatındaki kıpırdanmaların daha da aşağı noktaya düşecek noktaya gelmesinin ekonominin yıl sonu hedefleri açısından da önemli olduğunu söyledi. 
     
     MEMUR ZAMLARI 

     Şener, memur zamlarıyla ilgili bir soru üzerine de kamu çalışanlarının refah düzeyini, ülkede yaşayan her insanın refah düzeyini ciddiye aldıklarını belirterek, kamu görevlilerinin enflasyon sebebiyle reel gelir kaybına uğramamaları gerektiğine inandıklarını kaydetti. 
     Bütçe dengelerinde bunun sürekli olarak gözetildiğini belirten Şener, 2003 bütçesinin de bu temel çerçeve dahilinde ülkenin içinde bulunduğu bütün boyutların da dikkate alındığını söyledi. Şener bu konuda gerekli çabanın gösterileceğini de sözlerine ekledi. 
     Başbakan Yardımcısı Şener, savaş durumunda bu memura zam yapılıp, yapılmayacağına ilişkin bir soru üzerine de çok olağanüstü durumların ortaya çıktığı ortamda maliyetlerin toplumdaki herkes tarafından paylaşıldığını söyledi. 
     





</TEXT>
</DOC>
