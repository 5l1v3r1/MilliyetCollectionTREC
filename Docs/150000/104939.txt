<DOC>
<DOCNO> 104939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/spor/ymese.html </URL>
<DATE> 2002/08/31/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
90 Dakika 
</HEADLINE>
<TEXT>

     Sezon başından bu yana savunmayı "dörtlü" oynatan Lucescu, Diyarbakırspor karşısında bu düşünceyi rafa kaldırdı, savunma blokunu üç oyuncudan oluşturdu. Orta sahayı kalabalık tutan Lucescu’nun, Amaral’ı ön liberoya çekmesi doğru bir taktik olarak önümüze çıktı. Amaral, savunma - orta alan arasında müthiş bir diyalog kurdu, sahada basmadık alan bırakmazken, hem takımı ayağa kaldırdı, hem de tribünleri. 
     Lucescu’nun "hücum" futboluna dayanan oyun sistemi, konuk takım Diyarbakırspor’un adama adam markajında uzun süre sıkıntı çekti. Kartal’ın etkili silahları Tümer, Ahmet Dursun ve Pancu "tutukluk" yaptı. Buna bir de kanat oyuncuları Tamer ve Serdar eklenince, Kartal rakip kalede ilk yarıda bir golün dışında pozisyon bulamadı dersek, abartmış olmayız. Hatta 31. dakikada Praklli’nin şutunu Cordoba güçükle kornere çeldi. 
     Diyarbakırspor’un savunma ağırlıklı oyun taktiğini 37.dakikada Pancu bozdu. Nuri’nin sıkı markajında kalan Pancu, Tamer’in sağdan ortasında Tümer’den seken topa gelişine sert vurdu ve perdeyi açtı 1-0. 41.dakikada sahanın yıldızı Amaral sağdan hareketlenen Tümer’in koşu yoluna topu bıraktı, tecrübeli futbolcu dönerek sert vurdu, kaleciden döndü. 
     İlk yarıyı 1-0 önde, ancak "sıkıntılı" kapayan Beşiktaş, Lucescu’nun yaptığı iki değişiklikle oyuna ağırlığını tamamen koydu. Rumen hoca, ilk yarıda "iflas" eden iki kanat oyuncusu Tamer ve Serdar’ı 58.dakikada oyundan alması ve Sergen ile Tayfur’u sahaya sürmesi çok doğru bir değişimdi Kartal adına. Nitekim 60.dakikada sağdan kazanılan serbest atışı Sergen, ön direğe kesti, iki dakika önce oyuna giren Tayfur uçarak kafayı çaktı 2-0 
     Beşiktaş’ın Tayfur’la ikinci golü bulması, Diyarbakırspor’un çok adamla "direnişini" ortadan kaldırdı. Konuk takım, iki farkı kapatabilmek için adam markajını bıraktı, çok adamla Beşiktaş kalesine indi. Ne var ki, Diyarbakırspor’un cılız atakları, tecrübeli Kartal savunmasında eriyip gitti. 
     Evet, Beşiktaş dünkü doksan dakikalık mücadelede sadece üç puan buldu. Ortaya koyduğu futbol göze hoş gelmedi. Sadece Amaral tekniği ve çabuk oyunuyla tribünlerin "tesellisi" oldu. 90.dakikada Yasin Sülün’ün pasıyla kaleci ile karşı karşıya kalan Sergen, farkı üçe çıkaramadı. 
     



 SPOR 



























</TEXT>
</DOC>
