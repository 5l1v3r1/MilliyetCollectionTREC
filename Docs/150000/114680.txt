<DOC>
<DOCNO> 114680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sonspo13.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor'da sakatlar, Trabzonspor maçına yetişiyor... 
</HEADLINE>
<TEXT>

     Trabzonspor maçı hazırlıklarını sürdüren İstanbulspor'da, sakatlıkları bulunan 5 oyuncudan 4'ünün hafta sonundaki maça yetişebileceği bildirildi. 
     Sakatlığı süren futbolculardan Selçuk, Cenk, Ali Uyanık, Bekir takımdan ayrı koşu yaparken, Deniz Uygar ise tesislerde tedavi oldu. 
     Üst adalesinde ağrı olan Selçuk, bileği burkulan Cenk, ayak tarak kemiği ezilen Ali Uyanık'ın Trabzonspor maçında oynayabileceği, arka adalesinde sorun olan Deniz Uygar'ın ise tedavisinin sürdüğü, Nijeryalı futbolcunun da büyük bir olasılıkla hafta sonunda oynayabilecek duruma geleceği bildirildi. 
     Kasığında ağrı olan Bekir'in ise takımla birlikte idmanlara gelecek hafta başlayabileceği, deneyimli oyuncunun Trabzonspor karşısında forma giyemeyeceği kaydedildi. 
     
     NEŞELİ İDMAN 
     İstanbulspor, Trabzonspor ile yapacağı lig maçının hazırlıklarını yaptığı antrenmanla sürdürdü. 
     Teknik direktör Aykut Kocaman'ın yönetiminde Ataköy Tesisleri'nde yapılan idmanda futbolcular, 4'erli 4 takım halinde ''ayak voleybolu'' oynadı. 
     ''Ayak voleybolu''nda Saidou, Pinto, Kona ve İlker'den oluşan ''Fransız Takımı'' adlı takım birinci olurken, 4 futbolcu oyun sonunda birinciliği kutlarken, ''Fransız takımı''nı tutan menajer Sinan Dinler lehine tezahürat yaptı. 
     İdmanda neşe kaynağı olan Saidou'ya arkadaşları takılırken, Kamerunlu futbolcu da koşu yapan Selçuk'a ''Selçuk sen yoksun, kazanıyoruz. Sen en iyisi yedek kal'' diye takıldı. 
     





</TEXT>
</DOC>
