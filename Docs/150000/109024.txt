<DOC>
<DOCNO> 109024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/ekonomi/aeko.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC’den imaj yatırımı 
</HEADLINE>
<TEXT>

HSBC Genel Müdür Yardımcısı Hüseyin Özkaya, banka hakkında oluşan önyargıları kırmak için imaj ve doğru iletişime de ağırlık vermeye başladıklarını söyledi 
     ŞULE YÜCEBIYIK 

     İki yıl önce fona devredilen Demirbank’ı satın alarak finans dünyasının "büyükleri" arasına giren HSBC, hakkında en çok dedikodu yapılan bankaların başında geliyor. 
     Demirbank’ı "kelepir" fiyata aldığı, geçen yılki döviz krizinde ve devalüasyonda rol oynadığı, küçük işletmelere kredi vermek istemediği, İstanbul Yaklaşımı’na katılmayarak zordaki şirketlere darbe vurduğu iddiaları, HSBC hakkında yapılan spekülasyonların birkaçı... 
     HSBC Kurumsal Bankacılıktan sorumlu Genel Müdür Yardımcısı Hüseyin Özkaya, bu dedikoduların nedenini "kriz döneminde yatırım yaparak ve büyüyerek başka bankaları rahatsız etmelerine" bağlıyor. 
     
     2 bin şirkete kredi 
     HSBC’nin gerçek bankacılık yaptığını anlatan Özkaya "Geceyarılarına kadar çalışıp, kredi onaylıyoruz. Son birkaç aydır 2 bine yakın işletmeye kredi verdik" diyor. 
     Özkaya, HSBC’nin İstanbul Yaklaşımı’na katılmamasının nedenini şöyle açıklıyor "Başta, zordaki şirketlere kaynak sağlayıp, ekonomiye kazandırmak için başlatılan bu girişime destek verdik. Ama sonra iş sulandırıldı. Zorda ama zayıf bilançolu şirketler çıktı. Biz, verimsiz şirketleri kurtarmak zorunda değiliz. Amacından saptığını düşündüğümüz bu girişimden çekildik." 
     Özkaya, birçok bankanın küçük ve orta ölçekli işletmelere KOBİ destek verdiğini beyan edip aslında vermediğini ileri sürerek şöyle diyor "Biz KOBİ popülizmi yapmıyoruz. KOBİ olsun olmasın, bilançosu sağlam, dürüst olan her şirkete kapımız açık." 
     
     Köklü kurumuz’ 
     HSBC’nin hakkında pek çok yanlış ve olumsuz önyargı bulunan bir kurum olduğunu kabul eden Özkaya, bunu yok etmek için banka yönetimi olarak yeni stratejiler benimsediklerini anlatıyor 
     "Gerçek bankacılığın peşinde olduğumuzun, köklü kurumsal yapımızın altını çizmek istiyoruz. Müşterilerimizle birebir görüşmelerimizde kendimizi anlatıyoruz. Ön yargıları yıkmak için iletişim kurmayı, TV ve basına poz vermeyi bile öğrendik." 
     



 EKONOMİ 


















</TEXT>
</DOC>
