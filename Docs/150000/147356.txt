<DOC>
<DOCNO> 147356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/dunya/dun04.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell Kıbrıs’ta Türkiye’ye destek verecek... 
</HEADLINE>
<TEXT>

Türkiye, Kıbrıs için ABD’den destek istedi. Powell, "Türkiye’ye büyük görev düşüyor. Çözüm için ABD Türkiye’nin yanındadır" dedi 
     ABDULLAH KARAKUŞ UTKU ÇAKIRÖZER Ankara 

     ABD Dışişleri Bakanı Colin Powell, Kıbrıs konusunda yeni açılımlar sağlayacağını söyleyen Başbakan Tayyip Erdoğan’a "Yanınızdayız" mesajını verdi. Annan Planı üzerindeki anlaşmazlığın ardından çözümsüzlüğün AB ile ilişkileri etkilemesinden kaygı duyan Ankara, yeni adım atma kararı aldı. İlk adımı önceki gün Powell’a açıklayan Erdoğan, "Irak’a odaklanınca Kıbrıs geride kaldı. Yunanistan’la Belgrad’da görüşeceğiz. Yeni çözüm girişimimizde ABD’den de destek bekliyoruz" dedi. 
     Annan Planı çerçevesinde çözüm beklediklerini, ancak girişimi destekleyeceklerini belirten Powell, "Plan yeniden masaya yatırılarak revizyon yapılmalı. Türkiye’ye de bu konuda büyük görev düşüyor. Çözüm için ABD hükümeti Türkiye’nin yanındadır" karşılığını verdi. 
     Dışişleri Bakanı Abdullah Gül de, "Çözüm için gayret içindeyiz. 8 Nisan’da iki tarafın Başbakan ve Dışişleri bakanları Belgrad’da toplanacak. Umuyorum ki önemli gelişmeler söz konusu olacaktır" diye konuştu. Yunanlı kaynaklar ise, Belgrad’da "Kıbrıs zirvesi" yapılmayacağını, sorunun ikili konular arasında görüşüleceğini belirterek, "Yakınlaştırıcı bir toplantı olacak, ama büyük kararlar çıkmasını beklemiyoruz" dediler. Gül’ün, "En üst bürokratlarımız Kıbrıs için buluşsun" önerisine de Yunanlı muhatabı Yorgo Papandreu olumlu yanıt vermedi. 
     


DÜNYA 


















</TEXT>
</DOC>
