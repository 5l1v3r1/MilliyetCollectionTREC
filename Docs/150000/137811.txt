<DOC>
<DOCNO> 137811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sontur39.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara Washington'un yanıtını değerlendiriyor 
</HEADLINE>
<TEXT>

     Olası Irak operasyonu çerçevesinde Türkiye'nin ABD'ye ilettiği beklentilerine yönelik bugün Washinton'dan gelen yanıt, Ankara'da değerlendiriliyor. 
     Edinilen bilgiye göre, bu sabah ABD'nin Ankara Büyükelçisi Robert Pearson, Dışişleri bakanlığı'na ''Ankara'nın taleplerine karşı kendi taleplerini içeren sözlü bir yanıt'' getirdi. 
     Yanıtın ''değerlendirilmeye alındığını'' belirten diplomatik kaynaklar, sürecin devam ettiğini kaydettiler. Ancak kaynaklar, ABD'nin zaman baskısına karşılık, ''zaman onlar için bu kadar önemliyse, bir an önce harekete geçsinler'' görüşündeler. 
     Bu çerçevede, Türkiye ile ABD arasındaki askeri, ekonomik ve siyasi alanlardaki görüşmelerin süreceğini kaydeden kaynaklar, bu alanlarda üzerinde görüşülen konuların hala ''ortada ve oynak'' olduğuna işaret ederek, ''her şey limbo'' ifadesini kullandılar. 
     Bu üç alanda henüz bir mutabakata varılmadığı, ancak bazı konularda ilerleme sağlandığı belirtilirken, heyetlerin bu çerçevede çalıştıkları bildirildi. 
     Gelişmelerin daha çok siyasi ve askeri konularda olduğuna işaret eden kaynaklar, Türkiye'nin Irak'ın geleceğine ilişkin hassas olduğu konularda büyük ölçüde görüş birliği sağlandığını, bu çerçevede Irak'ın toprak bütünlüğü ve siyasi birliğinin korunması, Türkmenler, enerji kaynaklarının paylaşımı gibi konularda uzlaşmaya varıldığını belirttiler. 
     Askeri konularda ise ''komuta'' alanında anlaşmaya varıldığı, bu çerçevede operasyon durumunda Türk askerine Türk komutanın, Amerikan askerine de Amerikalı bir komutanın komuta edeceği ve 2 askeri gücün faaliyetlerini bir merkezde eşgüdüm haline getirileceği üzerinde uzlaşıldığı kaydedildi. 
     Bu arada, Dışişleri Bakanlığı'nda yapılan ''askeri'' alandaki görüşmelerin yarın da devam edeceği öğrenildi. 
     Ekonomi alanında ise ABD'nin yanıtındaki öneriler arasında ABD'nin Türkiye'ye dışarıdan borç bulmasına yardım etmesi de bulunuyor. 
     





</TEXT>
</DOC>
