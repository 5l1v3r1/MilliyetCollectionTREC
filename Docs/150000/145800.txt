<DOC>
<DOCNO> 145800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sontur09.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik'te sükunet, İskenderun limanında tatbikat... 
</HEADLINE>
<TEXT>

     TBMM'nin verdiği izin ve bu çerçevede açılmış ihaleler doğrultusunda üs ve limanlarda gerekli yenileştirme, geliştirme, inşaat ve tevsi çalışmaları sürdürülüyor. 
     Bu kapsamdaki İskenderun Limanı, askeri araç ve malzeme ile demonte vaziyette helikopter getiren ve 11 gün boyunca ''konuk edilen'' İtalyan bandıralı ''Repubblica Di Roma'' adlı geminin dün akşam ayrılmasıyla güne ''iskelesi boş'' başladı. Bu gemiden indirilen demonte durumdaki helikopterlerin ise halen liman sahasında bekletildiği görüldü. 
     Herhangi bir sevkıyatın yaşanmadığı limandaki ABD'li askeri personele ise ''ilk yardım'' tatbikatı yaptırıldı. Senaryo gereği iki hummer cipin temsili çarpışmasına, ilk yardım ekiplerince müdahale edildi. Yaralıların nakil ve tedavileri gerçekleştirildi. 
     
     İNCİRLİK'TE DURUM 
     Adana'nın Merkez Yüreğir İlçesi'ne bağlı İncirlik Beldesi'ndeki Hava Üssü de, gece olduğu gibi günün ilk saatlerini de sakin geçirdi. 
     Akşam, bir nakliye, bir C-130 kargo, bir keşif ve bir tanker uçağının indiği Üs'ten, sabaha karşı bir kargo ile bir tanker uçağı havalandı. 
     Üs'te yenileştirme ve geliştirme çalışmaları sürdürülürken, 5-6 kamyondan oluşan konvoyun, batı nizamiye yakınında beklediği dikkati çekti. 
     




</TEXT>
</DOC>
