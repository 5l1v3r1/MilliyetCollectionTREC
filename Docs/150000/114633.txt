<DOC>
<DOCNO> 114633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sondun14.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurt Cobain eroine mide ağırısı nedeniyle başlamış 
</HEADLINE>
<TEXT>

     Grunge modasının öncüsü ünlü rock grubu Nirvana'nın yıldızı Kurt Cobain, geroin kullanmaktan pişmandı, ancak kendini kontrol edemiyordu. 
     Cobain, 1980'lerden intihar ettiği 1994'e kadarki günlük ve mektuplarından seçmelerin yer aldığı kitapta, mide ağrılarını dindirmek için uyuşturucuya başlamasını, intiharın eşiğine gelişini, aşklarını ve kızgınlıklarını anlatıyor. 
     Bazı alıntıları Newsweek tarafından yayınlanan "Journals" Günlükler adlı 288 sayfalık kitabın 4 Kasım'da piyasaya çıkması bekleniyor. 
     Cobain, günlüğünün klinikte uyuşturucu tedavisi görürken yazdığı bir bölümünde, "Son 5 yıldır çektiğim ve kelimenin gerçek anlamıyla beni kendimi öldürmeyi isteyecek noktaya getiren sürekli mide ağrısı nedeniyle günlük olarak eroin kullanmaya karar verdim" diyor. 
     Silahla intihar eden ünlü yıldız, daha sonraki bölümde ise "İntihar için silah satın aldım, ama onun yerine ilacı seçtim" diye yazıyor. 
     Yine tedavi görürken, hayranlarına yazdığı ama göndermediği bir mektubunda uyuşturucu bağımlısı olarak görülmekten yakınan Cobain, mide ağrılarını dindirmek için uyuşturucuya başlamasının aptalca bir şey olduğunu kabul ediyor ve "Aptalca bir şeydi. Bir daha asla yapmayacağım. Uyuşturucuyu ilaç olarak kullananlar için üzgünüm, çünkü, ne demeli, işe yaramıyor" ifadelerini kullanıyor. 
     Ama uyuşturucuyu bırakamayan Cobain, intiharından birkaç ay önce "eroine başlarsan bir daha bırakamazsın diyenlere güldüğünü, ama bunun gerçek olduğunu gördüğünü" belirtiyor. 
     Cobain'in mektupları arasında eşi Courtney Love'a yazdığı bir aşk mektubu ve ayrı yaşadığı babasına yazdığı, ancak göndermediği kızgınlık dolu mektup da bulunuyor. 
     Nirvana'nın yıldızı, kendilerinin başka rock gruplarıyla karıştırılmasına da kızıyor ve bunlar arasında en çok, kendileri gibi yine Seattle'dan çıkan ve Nirvana'nınkilere çok benzeyen parçalar seslendirmekle eleştirilen Pearl Jam grubuna karşı özel bir nefret duyuyor. 
     





</TEXT>
</DOC>
