<DOC>
<DOCNO> 110793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sonspo16.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Inzaghi, Müller'in 67 gollük rekorunu kırabilecek mi 
</HEADLINE>
<TEXT>

     Avrupa Şampiyonlar Ligi'nde dün gece deplasmanda Bayern Münih'i 2-1 yenen AC Milan'ın 2 golünü de atan İtalyan forvet Filippo Inzaghi, gözlerini Gerd Müller'in 67 gollük rekoruna dikti. 
     Inzaghi, La Gazetta Dello Sport'a yaptığı açıklamada, Avrupa kupalarında şu ana kadar 42 golü bulunduğunu belirtti. İtalyan futbolcu, kariyerinin sonunda bu sayının giderek artacağına dikkat çekerek, ''Hayalim Müller'in rekoruna erişmek'' dedi. 
     İlk maçta İspanya'nın Deportivo Coruna takımı karşısında ''hat-trick'' yapan Inzaghi, geçen hafta İtalya'nın Avrupa kupalarındaki en üretken golcüsü olarak gösterilmişti. 
     AC Milan'ın bu sezon attığı 17 golün 12'sinde imzası bulunan Inzaghi, ''Bu takımda oldukça garip bir atmosfer var. Futbol yaşantımın en tatmin edici günlerini yaşıyorum. Doğru zamanda doğru bir yerdeyim'' dedi. 
     Almanlar'ın ünlü golcüsü Gerd Müller, 1974-76 yılları arasında üste üste 3 kez Avrupa şampiyonu olan Bayern Münih'in en başarılı dönemlerinde 15 yıl forma giymişti. 
     -ANCELOTTİ TEMKİNLİ- Bu arada, Avrupa Şampiyonlar Ligi'nde 3 maçını da kazanan AC Milan'ın G Grubu'nda lider olmasına rağmen, teknik direktör Carlo Ancelotti, oldukça temkinli konuşuyor. Ancelotti, matematiksel olarak henüz kesinleşmiş bir şey olmadığını belirterek, turun garanti olmadığını söyledi. 
     Carlo Ancelotti, 1980'li yılların sonunda ve 1990'lı yılların başında Avrupa kupalarında oldukça başarılı bir dönem yaşayan ünlü AC Milan ile şimdiki takımı karşılaştırmadıklarını kaydederek, ''Bizim takımımız yeni doğdu. Bu takımın ileride daha iyi şeyler yapmasını sağlayacağım'' dedi. 
     





</TEXT>
</DOC>
