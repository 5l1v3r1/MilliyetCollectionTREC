<DOC>
<DOCNO> 147916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/soneko15.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Başkanı Köhler 4. gözden geçirmenin tüm ön koşulları tamam 
</HEADLINE>
<TEXT>

     Uluslararası Para Fonu IMF Başkanı Horst Köhler, Dördüncü Gözden Geçirme'nin tüm ön koşullarının, Türkiye tarafından, halihazırda yerine getirildiğini bildirdi. 
     IMF Başkanı Köhler'in açıklaması, IMF'nin Ankara Temsilciliği tarafından yayınlandı. 
     Köhler açıklamasında, şunları söyledi 
     ''Türk Hükümeti'nin, Niyet Mektubu'nu imzalamasını memnuniyetle karşılıyoruz. Bu mektup, ekonomik programın tüm önemli alanlarında güçlü uygulama taahhütlerini ortaya koyuyor. Bu taahhütler, 2003 ve ileriki dönemde, Gayri Safi Milli Hasıla'nın GSMH yüzde 6.5'i oranında faiz dışı fazlanın elde edilmesi, kamu maliyesini güçlendirecek önlemlerin alınması, Bankacılık Düzenleme ve Deneteleme Kurumu'nun BDDK güçlendirilmesi, KİT'lerdeki atıl istihdamın azaltılması ve özelleştirmenin sürdürülmesi gibi taahhütlerdir. 
     Bu taahhütlerin tam olarak uygulanması, istikrarlı bir makro ekonomik çevreye katkıda bulunacak ve temel yapısal reformları güçlendirecek, Hükümet'in enflasyonu indirme hedefine yardımcı olacak, borçların azaltılmasını sağlayacak ve hızlı büyüme gerçekleştirecektir. Programın odak noktası, uzun dönemli performans ve büyümeyi sağlamaktır.'' IMF'nin, Hükümet'in, kredi dilimleri ödemesinin, program çerçevesinde yeniden vadelendirilmesini memnuniyetle kabul ettiğini bildiren Köhler, şöyle devam etti 
     ''Özellikle, yeni Niyet Mektubu, Dördüncü Gözden Geçirme çerçevesinde, daha önceki 1.6 milyar dolar yerine, 700 milyon dolarlık kredinin serbest bırakılmasını istemektedir. Programın sonuna kadar geri kalan yedi gözden geçirmenin her birinde 500'er milyon dolarlık kredi dilimleri serbest bırakılacaktır. Bu, programın geri kalan 20 aylık dönemi boyunca, yetkililerin kararlılığını gösteren cesur bir adımdır. 
     Biz, bu uygulama taahhütlerinin tam olarak yerine getirilmesiyle, Hükümet'in, ihtiyari kamu harcamalarının küçüleceğine ve Türkiye ekonomisindeki güveni daha da güçlendireceğine inanıyoruz.'' Bu Niyet Mektubu'nun, şimdi IMF İcra Direktörleri Kurulu'na iletileceğini bildiren Köhler, ''bu çerçevede, Kurul, yetkililerin Dördüncü Gözden Geçirme'nin tamamlanması isteğini, 18 Nisan 2003'te yapacağı toplantıda görüşecektir'' dedi. 
     





</TEXT>
</DOC>
