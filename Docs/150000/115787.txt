<DOC>
<DOCNO> 115787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/soneko12.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Air Holland isflastan kurtuldu 
</HEADLINE>
<TEXT>

     Hollanda'nın turist taşımacılığı yapan ve son iki yıldır uçuşlarını Türkiye üzerine yoğunlaştıran havayolu şirketlerinden Air Holland iflastan kurtuldu. 
     Bir süredir maddi sıkıntı içinde bulunan havayolu şirketi, Maastricht'te bulunan Hava Kontrol Merkezi tarafından iflas istemiyle mahkemeye verilmişti. 
     Air Holland'ın Genel Müdürü Cees Runge, Amsterdam'da yaptığı açıklamada, kontrol merkezinin mahkemeye yaptığı iflas başvurusunu geri çektiğini bildirdi. 
     Maastricht Hava Kontrol Merkezi'ne olan toplam 1.7 milyon euro tutarındaki borcun, taksitler halinde ödenmeye başlandığın bildiren Cees Runge, bu borcun, 10 ay içinde tamamen bitirileceğini belirtti. Finansman arayışlarının şu aşamada olumlu sonuç verdiğini bildiren Genel Müdür Runge, geleceğe dönük iyimser olduklarını, iş anlaşmasını durduran büyük tur operatörleriyle tekrar çalışmaya başlayacaklarını umduğunu dile getirdi. 
     Air Holland'ın maddi sıkıntı içinde olması dolayısıyla ülkenin en büyük tur operatörleri arasında kabul edilen ''OAD Reizen'' ve ''Hotelplan'' adlı şirketler, geçen Eylül ayı ortasından itibaren Air Holland ile birlikte çalışmayı durdurmuşlardı. 
     Air Holland, geçen yıldan bu yana turist taşımacılığında Türkiye'ye ağırlık vermiş ve geçen yıl, Türkiye'ye 140 bine yakın turist taşımıştı. Air Holland, bu yıl da Komfor Tours aracılığıyla Türkiye'ye yoğun şekilde turist taşımaya devam ediyor. 
     Air Holland şirketinin kendine ait üç Boeing tipi yolcu uçağı ve 200 çalışanı bulunuyor. 
     





</TEXT>
</DOC>
