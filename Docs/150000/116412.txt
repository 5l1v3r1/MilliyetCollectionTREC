<DOC>
<DOCNO> 116412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sonspo17.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan taraftarlar 15 bin dolarlık hasar verdiler... 
</HEADLINE>
<TEXT>

     Fenerbahçe'nin Panathinaikos ile yaptığı UEFA Kupası 2. tur ilk maçında Yunan taraftarların, maçı izledikleri numaralı tribüne yaklaşık 15 bin dolarlık hasar verdikleri belirlendi. 
     Karşılaşmanın ardından hasar hakkında rapor tutan UEFA gözlemcisinden sonra bugün de sarı-lacivertli kulüp, İstanbul 6. Noteri'ni stada getirerek, tespit yaptırdı. 
     Fenerbahçe Şükrü Saracoğlu Stadı Müdürü Mürşit Tarhan ile birlikte stadı gezen noter, tribünde ve tuvaletlerde oluşan hasar hakkında ayrıntılı tespit yaptı. Tarhan, maçtan önce her şeyiyle yeniledikleri tribünlerde yaklaşık 15 bin dolarlık hasarın oluştuğunu söyledi. 
     Çok sayıda koltuğun hasar gördüğü tribünde, 163 adet koltuk da yerinden sökülerek tamamen kullanılamaz hale getirildi. Tuvaletlerde ise 4 büyük aynanın yanı sıra 4 bin dolar değerindeki bir kapı dedektörü, pisuar aralıkları, tuvalet kapıları ve büyük bir lavabonun kırıldığı, elektrik kablolarının koparıldığı görüldü. Ayrıca tuvalette duvarları kaplayan fayanslarda da kırıklar oluşurken, Yunan taraftarlar, tuvalet duvarlarına Yunanca şiddet içeren yazılar yazdıkları gözlendi. 
     Panathinaikoslu taraftarlara yiyecek ve içecek hizmeti vermek için tribünün altında bulundurulan satış reyonlarındaki ürünlerin maç sırasında talan edildiğini kaydeden Tarhan, ''Rakibimizin seyircisine daha iyi hizmet verebilmek için yabancı dil bilen kişileri de görevlendirdik. Ancak çıkan olaylar nedeniyle onlar da görevlerini yapamadı. Hatta canlarını zor kurtardıklarını söylediler'' diye konuştu. 
     Rakip takımın taraftarlarına gereken bütün dostluk mesajlarını vermek istediklerini anlatan Tarhan, ''Tuvaletlerdeki birçok malzemeyi yenileyip, tribünü de boyatmıştık. Ancak her şey ortada. Biz Yunan taraftarlara dostluk göstermek için tribünlerine Yunanca pankart bile astık. Değeri bilinmedi'' dedi 
     





</TEXT>
</DOC>
