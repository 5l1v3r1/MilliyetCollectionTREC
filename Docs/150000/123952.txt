<DOC>
<DOCNO> 123952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/soneko19.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul, "alışveriş kenti" olma yolunda... 
</HEADLINE>
<TEXT>

     İstanbul'u yılın dört mevsimi alışveriş yapılabilir, gezilebilir bir marka kent olarak tanıtmayı amaçlayan alışveriş festivalinin ikincisi, önümüzdeki yıl 15 Şubat-15 Mart tarihleri arasında düzenlenecek. 
     İstanbul Büyükşehir Belediyesi öncülüğünde, İstanbul Ticaret Odası İTO , Türkiye Seyahat Acentaları Birliği TÜRSAB ve Türkiye Otelciler Birliği TÜROB tarafından düzenlenen ''İstanbul Shopping Fest 2003'' etkinliği, bir basın toplantısı ile tanıtıldı. 
     İstanbul Büyükşehir Belediye Başkanı Ali Müfit Gürtuna, toplantıda yaptığı konuşmada, İstanbul'u İstanbullular ve Türkiye için bir dünya markası haline getirmeyi hedeflediklerini söyledi. 
     Seçimlerin ardından yaşanan olumlu gelişmelerin, çeşitli konularda dönüm noktası yaşanacağının sinyallerini verdiğini vurgulayan Gürtuna, ekonomideki canlanma işaretlerinin görüldüğü bu dönemde, düzenlenecek etkinliğin büyük önem taşıdığını kaydetti. 
     Gürtuna, seyahatten alışverişe, kültür ve sanattan eğlenceye kadar her alandaki mevcut ekonomik potansiyelin değerlendirilmesinin amaçlandığı uzun soluklu projeyle, İstanbul'un ve Türkiye'nin ekonomik hayatının güçlendirilmesinin hedeflendiğini belirterek, şöyle dedi 
     ''Halkımızın ekonomik kriz sebebiyle birçok harcamadan haklı olarak kaçındığı ortadadır. Kış aylarında dış turizmimizde de yaşanan düşüklük sebebiyle şehrimizin genelinde göze çarşan durgunluk da bu festivali düzenleme sebeplerinden birisidir. Festival süresince uzun ve kaliteli bir standartla tanışması hedeflenen İstanbullu'nun, bu yolla pazara hızlı sirküle olarak, bir nakit girdisini de sağlaması hedeflenmektedir.'' Bu etkinliğin bir şemsiye olarak algılanmasını isteyen Gürtuna, ''Yerli ve yabancı tüketiciler için İstanbul'u diğer özelliklerinin yanında alışveriş kültüründe de bir cazibe merkezi haline döndürecektir. Yani, İstanbul'u İstanbullular için, Türkiye için, uluslararası bir marka haline dönüştürmek, bir dünya markası oluşturmak hedeflediğimiz budur'' dedi. 
     
     TANITIM BÜTÇESİ 1 MİLYON DOLAR 
     İTO Başkanı Mehmet Yıldırım da ''İstanbul'a yılda 2.5 milyon turist geliyor, bu 10 milyona çıktığı zaman İstanbul'u, 20 milyona getirdiğimiz zaman Türkiye'yi kurtarırız'' dedi. 
     Bunun uzun soluklu bir hedef olduğunu, İstanbul'u bir marka yapma yolundaki gayretlerin henüz başında bulunulduğunu belirten Yıldırım, ''Londra, Paris, Roma bu kadar turist çekiyor. Bizim ne eksiğimiz var Fazlamız var'' dedi. 
     Alışveriş turizminde Dubai örneğini de veren Yıldırım, bu hedefe ulaşılması için tüm kurum ve kuruluşların yanı sıra İstanbullular'ın da projeye sahip çıkmasını istedi. 
     Mehmet Yıldırım, İstanbul Shopping Fest 2003'ün yurtdışı tanıtımı için 1 milyon dolarlık bütçe ayrıldığını kaydetti. 
     Bayram öncesi Marmara Bölgesi'ndeki 26 Ticaret Odası'nın desteğiyle gerçekleştirilen Tüketici Günleri Fuarı'nı 1 milyon kişinin ziyaret ettiğini bildiren Yıldırım, fuarda 200 trilyon liralık ciro oluştuğunu, devletin de 36 trilyon liralık KDV geliri sağladığını söyledi. 
     TÜRSAB VE TUROB yetkililerinin de hazır bulundukları basın toplantısında, etkinlikle ilgili detaylar da açıklandı. 
     
     ÖNCELİKLİ BÖLGELER 
     Verilen bilgiye göre, etkinliğin öncelikli bölgeleri, alışveriş merkezleri ve çevreleri, Sultanahmet, Kapalıçarşı, Mısır Çarşısı, Eminönü, Taksim, Beyoğlu, İstiklal Caddesi, Şişli, Nişantaşı, Bakırköy, Laleli, Zeytinburnu, Etiler, Beşiktaş, Bağdat Caddesi ve Kadıköy olarak belirlendi. 
     İndirimler, hediyeler ve sürprizlerin sunulacağı, en çok alışveriş yapan 50 yabancı çiftin Türkiye tatili ile ödüllendirileceği etkinliğe, mağazalardan alışveriş merkezlerine, çarşılardan restoranlara, müzelerden galerilere, gece kulüplerinden güzellik merkezlerine, spor salonlarından otellere ve konser salonlarına kadar İstanbul'da faaliyet gösteren firma ve kuruluşlar katılabilecek. 
     Etkinliğin hedef kitlesini de yabancı turistler, yurtdışında yaşayan Türkler, İstanbul halkı ile yerli turistler oluşturuyor. 
     İsrail, Yunanistan, Rusya ve diğer BDT ülkeleri, Bulgaristan, Macaristan, Romanya, Polonya, Yugoslavya, Suriye, İran, Arnavutluk, Ürdün ve Lübnan öncelik taşıyacak. Başta Almanya olmak üzere İngiltere, Fransa, İtalya gibi Avrupa ülkeleri de dikkate alınacak. 
     





</TEXT>
</DOC>
