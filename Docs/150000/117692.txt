<DOC>
<DOCNO> 117692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/siyaset/asiy.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, Erdoğan’ın adayını seçecek... 
</HEADLINE>
<TEXT>

Seçim öncesinde Sezer’le Erdoğan arasında başbakan adayı konusunda yaşanan tartışmada buzlar çözüldü. Çankaya Köşkü’ndeki zirvenin ardından Sezer’in, AKP lideri Erdoğan’a danışarak başbakan atamasını yapacağı açıklandı 
     ANKARA Milliyet 

     Çankaya Köşkü’nde dün bir araya gelen Cumhurbaşkanı Ahmet Necdet Sezer ile AKP lideri Recep Tayyip Erdoğan’ın görüşmesinden, Sezer’in Anayasa’nın "başbakan atamayı" düzenleyen 109. maddesindeki yetkisini AKP’ye danışarak kullanacağı sonucu çıktı. Cumhurbaşkanlığı Özel Kalem Müdürü ve Dışişleri Başdanışmanı Tacan İldem, görüşmenin ardından yapılan basın toplantısında, Sezer’in hükümet kurma konusundaki görevlendirmeyi, yemin töreninden sonra yapacağını, başbakan ismi konusunda da AKP’ye danışmasının doğal olduğunu söyledi. 
     
     ERDOĞAN’A CHP TELKİNİ 
     Sezer-Erdoğan görüşmesi olumlu bir havada geçti. Sezer’in Erdoğan’a başta AB olmak üzere ulusal sorunlarda CHP ile birlikte hareket etmesi telkininde bulunduğu öğrenildi. 
     Görüşmeden sonra İldem tarafından yapılan açıklamadaki 109. madde anımsatmasına dikkat çekildi. Sezer’in başbakanın belirlenmesinde AKP’nin görüşünü dikkate alacağı, ancak son kararı "kendi yetkisi" çerçevesinde vereceği mesajının parti yönetimine yansıtıldığı kaydedildi. 
     
     109. MADDE AÇIKLAMASI 
     İldem’in "Sayın Cumhurbaşkanımız, Cumhuriyet Bayramı Resepsiyonu’nda bir soruyu yanıtlarken Anayasa’nın 109. maddesinde Cumhurbaşkanı’na başbakan ataması konusunda verilmiş olan yetkiyi hatırlatmakla yetinmiştir. Bu tutumunda bir değişiklik yoktur. Anayasamızın 109. maddesi açık. Cumhurbaşkanımıza verilmiş bir yetki var. Bu yetkiyi de Cumhurbaşkanımız iktidara gelmiş olan partiyle danışma halinde, ama o yetkiyi gözardı etmeyecek bir çerçevede kullanacaktır" sözlerinin bu mesajı içerdiğine işaret edildi. Kulislere, Sezer’in 109. maddede yapılması olası bir anayasa değişikliğini, "kişiye özel düzenleme yapılmamalı" şeklinde yorumladığı, Cumhurbaşkanı’nın ayrıca "yürütmenin bir bütün olduğu" görüşünü taşıdığı bilgileri yansıdı. 
     
     YEMİN TÖRENİNİ BEKLİYOR 
     Öte yandan İldem açıklamasında, "Seçimde ortaya çıkan ulusumuzun iradesine herkes tarafından saygı gösterileceğinden kuşku yoktur" dedi. Cumhurbaşkanı’nın AKP ve CHP’nin AB konusunda ortak bir çaba içinde olmalarını takdirle karşıladığını dile getiren İldem, başbakanın görevlendirilmesi konusunda TBMM’deki yemin törenini beklemenin yerinde olacağını söyledi. Cumhurbaşkanı’nın AKP ile danışma içinde bulunmasının doğru bir düşünce olacağını kaydeden İldem, şöyle konuştu 
     
     İSİM KONUŞULMADI 
     "AKP yetkililerin açıklamaları, Cumhurbaşkanı’nın Anayasa’daki yetkisinin bilinci içinde olduklarını göstermektedir. Görüşmede, başbakanlığa atanması olası isimler gündeme gelmemiştir. Cumhurbaşkanı anayasadaki yetkisi çerçevesinde elbette iktidar partisi ile danışma içinde olacaktır." İldem, "Eşi başörtüsü takmayan bir milletvekilinin başbakan olacağı belirtiliyor. Cumhurbaşkanı’nın yaklaşımı nasıl olacak " sorusuna, "Ben, başbakanlık ölçütlerini açıklayacak durumda değilim. Cumhurbaşkanı Anayasa’daki yetkisini kullanacaktır" yanıtını verdi. 
     
Uyarı almadık’Sezer’le görüşen Erdoğan, hiçbir konuda uyarı almadıklarını söyledi 
     ANKARA Milliyet 

     Cumhurbaşkanı Sezer, Çankaya Köşkü’nde kabul ettiği Recep Tayyip Erdoğan’a önce Deniz Baykal’la sergilediği uzlaşmacı tavırdan duyduğu memnuniyeti iletti. Genel Başkan Yardımcıları Abdülkadir Aksu, Vecdi Gönül ve Genel Sekreter Ertuğrul Yalçınbayır’la Çankaya Köşkü’ne çıkan Erdoğan, 35 dakika süren görüşmeden sonra bilgi verdi. Sezer’in seçim sonuçları nedeniyle kendisini kutladığını belirten Erdoğan, Cumhurbaşkanı’nın tek partili iktidar ve tek partili muhalefet döneminin hayırlı olması temennisinde bulunduğunu kaydetti. 
     Sezer’e AB’yle ilgili çalışmalarını aktardığını anlatan Erdoğan, "Kendisi de bu konuya hassasiyet gösteriyor" dedi. Erdoğan, AB konusunda muhalefet, parlamento dışı partiler ve sivil toplum örgütleriyle görüşeceklerini kaydettiğini söyledi. Sonra soruları yanıtlayan Erdoğan, başbakan adayının gündeme gelip gelmediğinin sorulması üzerine "Hiç girmedik bu konuya. Meclis Başkanlık Divanı teşekkül ettikten sonra, sanıyorum" diye konuştu. 
     
     ADAY SORUSU YANITSIZ 
     Erdoğan, "Aksu, Gönül ve Yalçınbayır başbakan adayları olarak görülebilir mi " sorusunu yanıtlarken de akıllarından böyle bir şey geçmediğini belirtti. Erdoğan, "Kıbrıs konusunda herhangi bir uyarı aldınız mı " sorusu üzerine de "Hayır, herhangi bir uyarı almadık" dedi. 
     
G.Saray hükümet partileri gibi bitti      Baykal, FB-GS derbisiyle ilgili ne düşündüğü sorulunca şunları söyledi "Soruya cevap vermemek için bahanem var. Cumhurbaşkanlığı sınırları içindeyiz. Türkiye’yi bölücü tartışmalara sürüklememeliyiz. Bir Galatasaraylı olarak bu gerekçelere sığınma hakkıma saygı göstereceğinize inanıyorum." Baykal, ATO heyetini kabulünde ise, "Galatasaray maalesef son seçimdeki hükümet partileri gibi bitti" diye konuştu. 
     
Köşk’ün misyonu önemli      ANKARA Milliyet 

     CHP lideri Deniz Baykal da dün Erdoğan’ın ardından Köşk’e çıkarak Cumhurbaşkanı Sezer’le görüştü. Baykal, Sezer’in özellikle AB konusunda CHP ve AKP arasındaki işbirliğinin daha somut şekilde gelişme beklentisi içinde olduğunu kaydetti. Uzun süreden sonra parlamentoya ilk kez iki siyasi partinin girdiğini ve parlamentoya yansımamış yüzde 45 oranında seçmen kitlesi bulunduğunu vurgulayan Baykal, şöyle konuştu 
     "Cumhurbaşkanı iktidar ve muhalefet ile yakın ilişki ve işbirliği içinde yönlendirici olacaktır. Cumhurbaşkanı devlet organları arasındaki uyum ve işbirliğinin güvencesidir. Böyle bir ortamda Cumhurbaşkanı’nın rolü özel önem taşıyacaktır. Cumhurbaşkanı da bu dikkat içindedir." Baykal, Sezer’in endişeli olduğuna yönelik bir izlenim almadığını da dile getirdi. 
     
     CHP, HER AY KÖŞK’TE 
     Bu arada, önümüzdeki dönemde hükümetle haftada bir kez olağan görüşecek olan Sezer’in, ayda bir kez de Meclis’in tek muhalefet partisi olan CHP ile bir araya gelme kararı aldığı belirtildi. 
     



 SİYASET 

















</TEXT>
</DOC>
