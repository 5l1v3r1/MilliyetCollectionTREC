<DOC>
<DOCNO> 104143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/spor/spo02.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant çok rahat 
</HEADLINE>
<TEXT>

Fenerbahçe’nin Alman hocası, Feyenoord’tan korkmadıklarını söyledi, "Tüm şartlar lehimize. Her şey güzel olacak. Ben bu takıma güveniyorum" dedi 
     YALÇIN TÜRK 

     Bu maçları severim’ 
     FENERBAHÇE Teknik Direktörü Werner Lorant, bugünkü maçla ilgili skor tahmini yapmayacağını ancak turu getirecek skora ulaşacaklarını iddia etti. Feyenoord’tan daha üstün olduklarını söyleyen Alman çalıştırıcı, "Ben böyle maçları severim. Tüm koşullar lehimize. Sahamızda oynuyoruz, taraftarlarımız, kazanma hırsımız ve güvenimiz var. O yüzden herşeyin güzel olacağına inanıyorum. Takımıma son derece güveniyorum" diye konuştu. 
     
     Gol yemeyeceğiz’ 
     FEYENOORD’TAN kesinlikle korkmadıklarını da kaydeden Lorant, "Fenerbahçe korku tanımaz. Bizi tura götürecek skor neyse o olsun. Yani iki fark olsun, bizim olsun" dedi. Tecrübeli çalıştırıcı maçın başında yenecek bir golden çekinmediğini de belirterek, "Gol yiyeceğimizi düşünmüyorum. Ama ille gol yenecekse de tercihim ilk dakikalarda yemek. 88. dakikada gol yerseniz telafisi zor olur" ifadelerini kullandı. 
     
     Keyif alıyorum’ 
     LORANT, karşılaşmayı yönetecek vatandaşı Marcus Merk’i Almanya’nın en iyi hakemi olarak niteledi. Rakibin tehlikeli gol ayağı Van Hooijdonk’a adam markajı uygulayacağını açıklayan Alman hoca, futbolcularıyla maç öncesi yapacağı konuşmaların kutsallığına ve aile içinde kalması gerektiğine inandığını da sözlerine ekledi. Baskı altında olmadığını da söyleyen Lorant, "Eğer işinizi keyif alarak yaparsanız, başarı kendiliğinden gelir" dedi. 
     
Burası cadı kazanı’      HÜSEYİN YAVUZ 

     FENERBAHÇE ile oynayacağı rövanş maçı için dün İstanbul’a gelen Feyenoord’ta korkulu bir bekleyiş başladı. Teknik Direktör Bart van Maarwijk, çok zor bir maç oynayacaklarını belirtti, "Burası cadı kazanı gibi. Eğer savaşmazsak, eleniriz. Geçen yıl tüm deplasmanlarda gol attık. Umarım bu tekrarlanır" dedi. 
     HOLLANDA ekibinin golcüsü Piere van Hooijdonk ise tura yakın olduklarını söyledi, "İstanbul seyircisi önünde oynamak benim için bir zevk" diye konuştu. Çiçeklerle karşılanan Başkan Jorien van der Herik ise "20 yıldır yöneticiyim, böyle bir an yaşamamıştım" ifadesini kullandı. 
     
Sesinizi saklayın’      YÖNETİM, maça gelecek olan seyircilere seslenerek, "Hakem düdüğü çalana kadar bağırmayın" uyarısını yaptı. Fenerbahçeli yöneticiler "Bu maçta tribünlere büyük iş düşecek. Onların müthiş desteğiyle turu geçeceğiz. Ancak güçlerini maça saklamalarını, daha önce tezahürat yapmalarını istemiyoruz" dediler. 
     
Dikkat maç 21.00’de      MAÇ biletlerinde 21.30 yazılmasına karşın Fenerbahçe - Feyenoord karşılaşması saat 21.00’de başlayacak. Taraftarların dikkat etmesini ve saat 21.00’e göre hareket etmelerini öneriyoruz. Bu arada karşılaşmanın biletlerinin büyük bölümü satıldı. Biletix yetkilileri maraton ve kapalıda çok az miktarda biletin kaldığını açıkladı. 
     
Kaptan Ogün söz verdi      FEYENOORD maçının hazırlıklarını dün akşam yaptığı çalışmayla tamamlayan Fenerbahçe’de kaptan Ogün, seyirciden sabır istedi. Planladıkları oyunu tutturmaları halinde farklı galip gelebileceklerini söyleyen Ogün, "Taraftarımıza geçen yıldan bir borcumuz var. Bunu ödeyeceğiz" dedi. 
     



 SPOR 

























</TEXT>
</DOC>
