<DOC>
<DOCNO> 146318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/spor/spo03.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
YEDEK ASLAN'A ALKIŞ 3-1 
</HEADLINE>
<TEXT>

Galatasaray, ALS hastalığına yakalanan İsmail Gökçek’in jübilesinde Trabzonspor’u üç golle geçti. Cihan, Arif ve Volkan Glatt’ın vuruşları Sarı - Kırmızılılar’a galibiyeti getirdi 
     CİM - BOM, ALS hastalığına yakalanan İsmail Gökçek’in jübilesinde Trabzonspor’u rahat yendi. Teknik Direktör Fatih Terim’in yedek ve genç oyunculara şans verdiği karşılaşmada Galatasaray Cihan’ın 42’de attığı golle öne geçti. Bir dakika sonra Mehmet Yılmaz skora eşitliği getirdi. 45’te Arif ilk yarının skorunu belirledi. 84’te Volkan Glatt’ın attığı golle Galatasaray, 3 - 1’lik galibiyete ulaştı. 
     
     Maçın karnesi 
     HAKEMLER Metin Aydoğan, Alpaslan Dedeş, Serkan Akarca 
     GALATASARAY Kerem 6 Mehmet Dk.63 6 - Xavier 6 Suat Kaya Dk.63 6 , Mehmet Polat 6 , Vedat 7 - Sabri 6 Sedat Dk.56 6 , Batista 7 , Ayhan 7 , İlhan 6 , İlker 6 - Pinto 6 Volkan Aslan Dk.65 6 , Arif 6 Volkan Glatt Dk.46 7 
     TRABZONSPOR Metin 6 - Mustafa 5 , Mehmet Kahraman 5 Macit Dk.46 6 , Erman Güraçar 6 Serkan Özsoy Dk.46 5 , Serkan Kılıç 6 - Gökdeniz 6 Selahattin Dk.46 5 , Hasan 5 , Hüseyin 5 Emre Dk.46 5 , Erman Özgür 5 Yavuz Dk.65 5 - Mehmet Yılmaz 6 Muzaffer Dk.46 5 , Aurelio 7 
     GOLLER Cihan Dk.42 , Mehmet Yılmaz Dk.43 , Arif Dk.45 , Volkan Glatt Dk.84 
     
     Maçtan notlar 
     Gelirler İsmail’e 
     GALATASARAY ve Trabzonspor, karşılaşmayı naklen yayınlayan Show TV’den aldıkları yayın gelirlerini İsmail Gökçek’e devretti. Yayıncı kuruluştan 100’er bin dolar alan her iki ekip, tüm miktarı jübile gelirlerine aktardı. Bu arada Galatasaray da stat kirası almadı. 
     
     Sevgi seli 
     İSMAİL Gökçek, eski takımı Trabzonspor ile sahaya çıktı. ALS hastalığı nedeniyle yürümekte zorlanan Gökçek’e her iki takım taraftarları da sevgi gösterisinde bulundu. 2 numaralı Trabzonspor formasıyla başlama vuruşunu yapan Gökçek’e maç öncesinde her iki kulüp, GSGM Genel Müdürü Mehmet Atalay, Futbol Federasyonu Başkan Vekili Ata Aksu birer şilt verdi. Başbakan Recep Tayyip Erdoğan ve A Milli futbolcuları da telgraf gönderdi. 
     
     Yedekler kadroda 
     GALATASARAY Teknik Direktörü Fatih Terim, milli oyuncuların yokluğu nedeniyle Trabzonspor karşısında yedek ve genç futbolculara görev verdi. Uzun zamandır kadroya giremeyen Kerem, Mehmet Polat, Pinto, Ayhan, Sabri, İlker ve Vedat ilk on birde yer aldı. Terim, alt yapıdan Volkan Glatt ve Sedat’a da ikinci yarıda şans tanıdı. 
     
     Aytaç’a saygı 
     ÖNCEKİ gün aramızdan ayrılan Türk futbolunun unutulmaz yıldızlarından Kadri Aytaç için maç öncesinde bir dakikalık saygı duruşu gerçekleştirildi. Sarı - Kırmızılı futbolcular da maça siyah bant takarak çıktı. 
     
     Taraftar dostluğu 
     JÜBİLE maçını yaklaşık 7 bin seyirci izlerken iki takım taraftarlarının kapalı ve açık tribünde yan yana oturmaları dikkat çekti. Zaman zaman beraber tezahürat yapan taraftarlar Irak’taki savaşı da protesto ederek ABD aleyhine slogan attı, "Saddam gol, gol" diye tempo tuttu. Ayrıca taraftarlar iki takımı el ele tribünlere çağırdı. 
     
     Sümer’e tepki 
     KARŞILAŞMA sırasında tribünlerde yer alan Trabzonspor taraftarları Başkan Özkan Sümer’i istifaya çağırdı. Maç sonrası ise bir grup taraftar Sümer’in arabasını yumruklayarak, "Bize haydut diyemezsin" şeklinde bağırdı. 
     
Sarı-Kırmızılı açılış      EROL DEMİRKOL 

     GALATASARAYLI futbolcular, Şişli Belediyesi tarafından yaptırılan Feriköy Kapalı Spor Tesisleri’nin açılışına katıldı. Ayhan, Cihan ve Volkan’ın yer aldığı açılış töreninde konuşan Belediye Başkanı ve Galatasaraylı eski yönetici Mustafa Sarıgül, "Ben sporun içinden gelen bir siyaset adamıyım. Önümüzdeki süreçte Şişli’ye yeni spor tesisleri kazandırmak için çalışmalarımızı hızlandıracağız" dedi. 
     
Yavru Aslan kupaya uzandı      İSTANBUL Yıldızlar Ligi Şampiyonu Galatasaray oldu. Ali Sami Yen Stadı’nda oynanan karşılaşmada İdealtepe’yi 4-1’lik skora geçen Aslan, mutlu sona ulaştı. Cim - Bom, Uğur, Özgür ve Mehmet 2 ’in golleriyle farka giderken, rakibin tek sayısı uzatma dakikalarında Emin’den geldi. Maçı Başkan Özhan Canaydın ve teknik direktör Fatih Terim de izlerken, Canaydın’ın eski başkan Ali Tanrıyar’ın elini öpmesi ise alkış topladı. 
     


SPOR 



























</TEXT>
</DOC>
