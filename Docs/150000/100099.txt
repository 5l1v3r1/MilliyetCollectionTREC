<DOC>
<DOCNO> 100099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sondun27.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
BM, Irak'ın davetini görüşecek. 
</HEADLINE>
<TEXT>

     ABD'nin ''Irak'ta rejim değişikliği'' tehdit ve baskılarına rağmen, BM Güvenlik Konseyi'nin, bugün Irak'ın BM silah denetçilerinin şefine yaptığı daveti ele alması bekleniyor. 
     BM Genel Sekreteri Kofi Annan, Irak Dışişleri Bakanı Naci Sabri'nin Perşembe günü gönderdiği mektubu, bugün Güvenlik Konseyi'nin 15 üyesiyle yapacağı özel yemekli toplantıda gündeme getirmeyi planlıyor. 
     BM kaynakları, buna karşın davetin kabulü ya da reddi konusunda bugün bir karar çıkmasının beklenmediğini belirttiler. 
     Aynı kaynaklar, ABD ve İngiltere'ye karşın Güvenlik Konseyi'nin Fransa, Rusya ve Çin gibi etkin üyelerinin, silah denetimlerinin yeniden başlaması ve ABD'nin olası saldırısının ertelenmesi ümidiyle, BM silah denetçilerinin UNMOVIC şefi Hans Blix'in Irak'a gitmesinden yana tavır koyabileceklerini kaydettiler. 
     Blix, daha önce birçok kez yaptığı açıklamada, 1999'da Güvenlik Konseyi'nce alınan kararın, silah denetimcileri 1998'den bu yana yapılmayan denetimleri tamamlamadan Irak'a gitmesini olanaksız kıldığını belirtmişti. 
     Blix, son olarak Arapça yayınlanan El Hayat gazetesine verdiği demeçte, ''Iraklılar denetimi kabul etmeden benim oraya gitmemem gerekir'' demişti. 
     





</TEXT>
</DOC>
