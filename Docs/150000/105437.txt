<DOC>
<DOCNO> 105437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/spor/yture.html </URL>
<DATE> 2002/09/03/ </DATE>
<TIME>  </TIME>
<AUTHOR> GÖKHAN TÜRE  </AUTHOR>
<HEADLINE>
Utanç maçı 
</HEADLINE>
<TEXT>

     Omuzlarında Avrupa ikinciliği apoletini taşıyan 12 Dev Adam’ın, Ankara’da tozunu attığı İspanya karşısındaki aciz görüntüsü sabır taşını çatlatacak cinstendi. 
     Prestijini ayaklar altına alırken son derece rahat olmaları da hayret verici ve oldukça dikkat çekiciydi. Karşısında "takım gibi" oynayan ülkelere karşı beceriksiz, dirençsiz ve olağanüstü sorumsuz olmaktan çekinmeyen 12 Dev Adam, kendisini dev aynasında görmekten bir an önce vazgeçip, az da olsa kalan umutları ayakta tutmaya çaba göstermeli. Farkın 20 sayı olduğu anlarda sahadakilerin duyarsızlığına kenardakilerin de ibret verici bir şekilde ortak olması, içinde bulunduğumuz tabloyu daha da acıklı hale getiriyordu. 
     Bireysel olarak kıyaslandığında kalitesi ve potansiyeli İspanya’dan çok daha üst düzeyde olan Milli Takımımız’ın niye cüce olmayı tercih ettiğini hala çözmüş değiliz. Tarihte ilk kez geldiğimiz Dünya Şampiyonası’nda diğer takımların yaptığı gibi canını dişine takıp, galibiyet kovalamak yerine, kendisini rakiplerin kollarına bırakmaya devam eden bir Milli Takım’ın kalan maçlarda 180 derece değişmesini beklemek de hayalcilik olsa gerek. 
     Sadece biz değil, tribündeki seyirci de 12 Dev Adam’a inancını yitirmeye başladı. Bu gidişatın bir anda sihirli değnek ile değişmesi de pek olası gözükmüyor. Tanrıya şükür ki, Brezilya dün Angola’yı yenerek, turnuvadaki şansımızın devam etmesini sağladı. Rakiplerin kazanmasına dua etmek yerine sahaya çıkıp, aslanlar gibi savaşıp, gerçek 12 Dev Adam kimliğine bürünmemiz gerek. Yeter ki, üzerimizdeki ölü toprağını atıp, bu anlamsız girdaptan kurtulalım. 
     



 SPOR 

































</TEXT>
</DOC>
