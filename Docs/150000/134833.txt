<DOC>
<DOCNO> 134833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sonspo06.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Türk Telekomspor 2. turdaki mücadelesine yarın başlıyor 
</HEADLINE>
<TEXT>

     Basketbolda Erkekler Avrupa Şampiyonlar Kupası'nın Güney Konferansı'nda ilk tur maçlarını grupta lider tamamlayan Türk Telekomspor, yarın başlayacağı 2. tur grup mücadelesinde de hedefini yine grup birinciliği olarak belirledi. 
     Türk Telekomspor Antrenörü Ercüment Sunter, 2. turda işlerinin daha da zor olduğunu belirterek, ''Grubumuzdaki Rusya'nın UNICS Kazan takımı gerçekten çok güçlü bir ekip ve bizim de en büyük rakibimiz olacak'' dedi. 
     Sunter, yarın gruptaki ilk maçta Ankara'da karşılaşacakları Ukrayna'nın MBC Odessa takımının ise kendileri için kapalı bir kutu olduğunu ifade ederek, ''Tanımadığımız bir ekiple karşılaşacağız. Yalnızca bir tane maç kasedini bulabildik. Ama Ukrayna ekolünden gelen bir takım. Sahamızdaki ilk maçı mutlaka kazanmak zorundayız. Bu yüzden de çok dikkatli oynamalıyız'' diye konuştu. 
     Gruptaki rakiplerini değerlendiren Sunter, şöyle konuştu 
     ''Grubumuzda en güçlü takım UNICS Kazan. Hapoel Migdal Jerusalem ise kupalarda çok deneyimli bir takım. Gruptaki hedefimize ulaşmak için kendi sahamızda yenilmememiz gerekiyor. Deplasman maçlarından da 2 galibiyet alırsak amacımıza ulaşırız. Bunu gerçekleştiremezsek en iyi 2. takım olmaya çalışacağız.'' Sunter, ailevi nedenlerle takımdan ayrılan ABD'li oyuncu Rogers'ın, çok deneyimli bir oyuncu olduğunu kaydederek, ''Takıma çok katkı sağladığı maçları oldu. Özellikle deplasman galibiyetlerinde onun tecrübesinden çok yararlanmıştık. Bu duruma gelmemizde önemli rol oynayan oyuncularımızdandı. Eksikliğini doldurmaya çalışacağız'' diye konuştu. 
     Türk Telekomspor ile MBC Odessa arasındaki karşılaşma, Atatürk Spor Salonu'nda saat 18.00'de başlayacak. 
     
     TÜRK TELEKOMSPOR'UN AVRUPA'DAKİ 101. MAÇI 
     Türk Telekomspor, yarın yapacağı maçla birlikte Avrupa kupalarındaki 101. maçına çıkacak. 
     Mavi-beyazlılar, 9 sezondur mücadele ettikleri Avrupa kupalarında, bugüne kadar yaptıkları 100 maçta, 2'si hükmen 57 galibiyet ve 43 yenilgi aldı. Başkent ekibi, kendi sahasında 49 maçta 37 galibiyet ve 12 yenilgi, deplasmanda ise 51 maçta 20 galibiyet ve 31 yenilgi elde etti. Türk takımı, geride kalan 100 maçta, 7 bin 333 sayı kaydederken, potasında ise 7 bin 188 sayı gördü. 
     Ercüment Sunter yönetiminde kupalarda 42 galibiyet ve 26 yenilgilik bir serisi bulunan Türk Telekomspor, daha önce Avrupa'da Ukrayna takımlarıyla 1 kez 1994-95 sezonunda eşleşmiş ve Radivoj Koraç Kupası 1. turunda bu ülkeden Shaktar Donetsk'i 89-73 ve 81-74'lük skorlarla elemişti. 
     





</TEXT>
</DOC>
