<DOC>
<DOCNO> 117439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sontur30.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li yeni milletvekiline müfettiş sorgusu 
</HEADLINE>
<TEXT>

     AK Parti'den Yozgat Milletvekili seçilen eski belediye başkanı Mehmet Erdemir, hakkındaki ''usulsüzlük'' iddialarıyla ilgili olarak Başbakanlık müfettişlerine ifade verdi. 
     Erdemir'in Yozgat Belediye Başkanlığı dönemindeki bazı ihaleler ve alımlarla görevden uzaklaştırılan personel konusunda ''usulsüzlük yaptığı'' şikayeti üzerine, Başbakanlık Teftiş Kurulu'ndan 2 müfettiş Yozgat'a geldi. 
     Yozgat Belediyesi'ne ait belgeleri inceleyip, ilgili birimlerde çalışanların ifadesini alan müfettişler, daha sonra AK Parti'den milletvekili seçilen Mehmet Erdemir'in ifadesine başvurdular. 
     İl Özel İdare Müdürlüğü salonunda ifade veren Erdemir, çıkışta basın mensuplarının sorularını yanıtladı. Erdemir, şöyle konuştu 
     ''MHP'liler, meydanlarda Mehmet Erdemir'in Belediye başkanlığı döneminde yolsuzluklar var, kelepçeleneceğini bildiği için milletvekili oldu dediler. Ama ben bugün bir sahte imza yüzünden bakanlıktan gelen iki müfettişe hesap veriyorum. 
     Normal şartlarda, bir milletvekili olduğum için bu ifadeyi vermemem lazım, ama yanlış anlaşılmalara izin vermemek için bu soruşturmaya girdim. Varsa bir ayıbımız, çekeceğiz cezamızı. Bizler birileri gibi olmayacağız. Belediyenin girmiş olduğu ihaleler, kıyafet alımları, sürgüne gönderdiğimiz işçiler, Yozgat Belediyesi'ne ait olan halı saha yapımı gibi küçük meseleler den dolayı şimdi burada ifade veriyorum.'' 
     





</TEXT>
</DOC>
