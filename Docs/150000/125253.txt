<DOC>
<DOCNO> 125253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sontur05.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ'ın yüzünü Rus turistler güldürecek... 
</HEADLINE>
<TEXT>

     Kış turizminin önemli merkezlerinden Uludağ'da, Ramazan Bayramı'nda hayal kırıklığı yaşayan turizmcinin yüzünü Ruslar güldürecek. 
     Yeterli kar yağmaması ve kar makinesinden istenilen verimin alınamaması yüzünden Ramazan Bayramı'nda boş kalan otelleri, yılbaşından itibaren Rus turistler dolduracak. 
     Ağaoğlu My Resort Oteli İşletmecisi Ali Ağaoğlu, yılbaşı ve sonrası için rezarvasyon taleplerinin, beklediklerinin çok üstünde olduğunu, birçok otelde, rezervasyonların dolmak üzere olduğunu söyledi. 
     Geçen yıl çok iyi sezon geçirmelerine rağmen doluluk oranının yüzde 80'i aşmadığını anımsatan Ağaoğlu, ''Bu sezon, Rus turistlerin yoğun rezervasyonu var. Uludağ'da, her zaman görmeye alışık olduğumuz yerli konukların yanı sıra Rus turistlerin de gelmesiyle yılbaşı ve sonrasında otellerin doluluk oranı yüzde 100 olacak'' dedi. 
     Ağaoğlu, 8 otel işletmecisi tarafından İsviçre'den satın alınan kar makinesi ile ilgili haksız şekilde eleştirildiklerini de kaydederek, şunları söyledi 
     ''Beyaz Cennet'te kayak sezonu her yıl Aralık ayının 15 ile 20'si arasında başlar. Aslında bu yıl kar geç gelmedi. Yalnızca Ramazan Bayramı, kayak sezonundan önce oldu. Makinelerin yağdırdığı karın tutması için hava sıcaklığının eksi 3 ve daha altında olması gerekiyordu. Ancak sıcaklık, eksi 3 ve daha altına düşmediği için beklenen kar oluşmadı. Haksız eleştirilere uğradığımız kar makineleri, Uludağ'daki otellerin sigortası durumundadır. Doluluk oranının artmasında bu makinelerin de etkisi olacak. Bundan hiç şüphemiz yok.'' 
     
     ''İSTANBUL VE BODRUM'U ARATMAYACAK'' 
     Bu arada, Uludağ, bu sezon açılacak eğlence yerleri ile İstanbul ve Bodrum'un gece yaşamını aratmayacak Bodrum ve İstanbul'daki ünlü eğlence yerlerinin işletmecileri, mekanlarını Uludağ'a taşıyarak, gece hayatının müdavimlerini, kış sezonunda Uludağ'da ağırlamak için hazırlıklarını tamamladılar. 
     Bodrum'da ''Şamdan'', İstanbul'da ''Hammam'' ve ''Liman Bar'' ile Swiss Otel'deki ''Eyvan Restoran''ın işletmeciğini yapan Celal Çapa, Büyükada, Çeşme ve İğneada'da bar-restoranları bulunan Cüneyt Kurt ile birlikte Büyük Otel'deki barı işletecek. 
     Hayri Yazıcı'nın sahibi olduğu Grand Yazıcı Oteli'ndeki ''Şale Bar''ın işletmeciliğini ise İstanbul ve Bodrum'da bar-restoranları bulunan ünlü işletmeci Emre Ergani üstlendi. 
     Kervansaray Oteli'nin bünyesindeki ''Piyasa'' ve ''Clup Ayyaş''ı ise Bodrum'da da ''Clup Ayyaş'' adında bar işleten Selim Özkök işletecek. 
     Lechalet Yazıcı Otel, Clup Vayoge Alkoçlar Otel ve Ağaoğlu My Resort Otel'de de, kendi bünyelerindeki bar ve restoranlarıyla hizmet verecek. 
     





</TEXT>
</DOC>
