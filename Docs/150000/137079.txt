<DOC>
<DOCNO> 137079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sondun06.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak, Amerikan Fox News muhabirini sınır dışı ediyor 
</HEADLINE>
<TEXT>

     Irak, Amerikan Fox News televizyonunun muhabirini sınır dışı etme kararı aldı. 
     Fox News Haber Müdürü Yardımcısı John Stack, dün akşam AFP'ye yaptığı açıklamada, ''Muhabirimiz Greg Talkot, Irak hükümetinden Pazartesi sabahından önce ülkeden ayrılmasına ilişkin bir talimat aldı. Ekibin geri kalanının Bağdat'ta kalmasına izin veriliyor'' dedi. 
     Stack, muhabirlerinin görevine dönmesi için ellerinden geleni yapacaklarını kaydetti. 
     Iraklı yetkililer de, Fox News'a, Amerikan hükümetinin New York'ta bulunan Birleşmiş Milletler'de görevli Irak resmi haber ajansı INA'nın muhabiri Muhammed Hasan Allavi'den ülkeyi terk etmesini istemesine karşılık olarak Talkot'u sınır dışı ettiklerini bildirdi. 
     Fox News, Beyaz Saray'ın Irak politikalarına verdiği destekle tanınan Ruppert Murdoch'un News Corp. grubuna ait. 
     ABD Dışişleri Bakanlığı Sözcüsü Lynn Cassel, INA muhabiri Allavi'nin ailesiyle birlikte 15 gün içinde ülkeden ayrılmasının istenmesiyle ilgili olarak, ''Kararın gerekçesi ulusal güvenliktir. Iraklı gazeteci, normalin dışında faaliyetlerde bulunuyor, bu faaliyetler ABD'nin ulusal güvenliği için zararlı olarak değerlendirilmiştir'' demişti. 
     





</TEXT>
</DOC>
