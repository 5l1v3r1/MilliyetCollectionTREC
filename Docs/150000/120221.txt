<DOC>
<DOCNO> 120221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sonspo03.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
GSGM, alacaklarının peşine düştü... 
</HEADLINE>
<TEXT>

     Gençlik ve Spor Genel Müdürlüğü GSGM , kulüplerden ve belediyelerden alacaklarını tahsil edebilmek için çareyi, arka arkaya icra ve tahliye davaları açmakta buldu. 
     1998 yılında, Türkiye genelindeki statları isteyen kulüplere devretme kararı alan GSGM, bu karar gereği, bugüne dek 15 stadı uzun vadeli sözleşmelerle kulüplere kiraladı. Ancak kulüplerin büyük çoğunluğu, yaşadıkları mali sıkıntılar nedeniyle, dolar bazında belirlenen stat kiralarını düzenli olarak ödeyemedi. 
     Ülkede yaşanan ekonomik kriz sonrası Beşiktaş, Fenerbahçe, Galatasaray ve Adanaspor kulüpleri, doların aşırı değer kazandığını savunarak mahkemelerde ''uyarlama davaları'' açtılar. Beşiktaş ve Adanaspor kulüpleri, dava açtıkları mahkemelerin kararı doğrultusunda, dolar kurunun 780 bin lira olarak belirlenmesiyle ödemelerini düzenli olarak yaptı. Fenerbahçe Kulübü'nün aynı amaçla açtığı dava sürerken, Galatasaray Kulübü'nün talebi ise mahkeme tarafından reddedildi. 
     
     3 BÜYÜKLER, DÜZENLİ ÖDEME YAPMAYA BAŞLADI 
     GSGM'nin başlattığı icra takipleri sonunda Galatasaray, Fenerbahçe, Trabzonspor ve Göztepe kulüpleri, sözleşmedeki yükümlülüklerini yerine getirmeye başladı. Galatasaray 763, Trabzonspor da 400 milyar liralık 2001 yılı kira bedellerini tek kalemde öderken, Fenerbahçe'nin yalnızca 240 milyar lira borcu kaldı. Sakaryaspor da 13 milyar liralık bölümü dışında tüm borçlarını kapattı. Göztepe ise, 3 büyük takımla yapacağı maçların hasılatından 25'er milyar lira ödeme yapmak ve kalan borcunu da 2003 yılının nisan ayında kapatmak koşuluyla GSGM ile uzlaşma sağladı. 
     
     İZMİRLİLER, STAT KİRALAMAKTAN VAZGEÇTİ 
     Altay ile İzmir Alsancak Stadı'nın, Karşıyaka ile de Karşıyaka Stadı'nın devri için yapılan sözleşmeler, kulüplerin talepleri doğrultusunda feshedildi. 
     Aydınspor aleyhinde açtığı davayı kazanan GSGM, Adnan Menderes Stadı'nın tahliyesini sağladı. Ege kulübünün, halen 6 milyar liralık telefon borcunun bulunduğu bildirildi. 
     GSGM'nin, stat kiralarını ödemeyen Bursaspor, Kocaelispor ve Gaziantepspor kulüpleri hakkında açtığı tahliye davaları ise sürüyor. 
     
     1500 BELEDİYE HAKKINDA DAVA AÇILDI 
     GSGM ayrıca 1987 yılında çıkarılan yasa gereğince, belediye gelirlerinden alması gereken yüzde 1'lik payı tahsil edebilmek için de yoğun çaba harcıyor. 
     Son 4 yıllık dönemde yaklaşık 1500 belediye aleyhine dava açan GSGM, bazı belediyeler hakkında da icra takibi başlattı. GSGM, bu çabaları sonunda, 2002 yılı içinde belediyelerden ve kulüplerden toplam 2 trilyon 500 milyar liralık alacağını tahsil etmeyi başardı. 
     





</TEXT>
</DOC>
