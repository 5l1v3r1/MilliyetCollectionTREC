<DOC>
<DOCNO> 102681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sondun16.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan, Kıbrıs ve Türkiye ile ilgili toplantılara hazırlanıyor. 
</HEADLINE>
<TEXT>

     Yunanistan hükümetinin, Kıbrıs sorunu ile Türkiye'deki ve Türkiye-AB ilişkilerindeki gelişmeleri değerlendirmek üzere bir dizi toplantı düzenlemeye hazırlandığı bildirildi. 
     Güney Kıbrıs'ta yayımlanan Alithia gazetesi, Başbakan Kostas Simitis'in tatilden dün döndüğünü ve Cuma günü dış politikayla ilgili başbakanlık konutunda peşpeşe toplantılar yapacağını yazdı. 
     Gazete, To Vima gazetesini kaynak gösterdiği haberinde, Simitis'in yapacağı ilk toplantının, Türkiye'deki iç gelişmeler, Türk-Yunan ilişkileri ve Kıbrıs sorunuyla ilgili olduğunu belirtti. İkinci toplantının AB Kurucu Meclis çalışmaları ve ilgili diyaloğun Yunan kamuoyunda tartışılması yönünde inisiyatif alınmasıyla ilgili olacağını belirten Alithia, üçüncü toplantının Yunanistan'ın AB Dönem Başkanlığı'nı üstlenmesi ışığında, hazırlık süreciyle ilgili olduğunu bildirdi. 
     Haberde, bu toplantılara Yunanistan Dışişleri Bakanı Yorgo Papandreu ve toplantıların konusuna göre ilgili birim yetkililerinin katılacağı, Türk-Yunan ilişkileriyle ilgili toplantıda, Avrupa İnsan Hakları Mahkemesi Asbaşkanı Hristos Rozakis'in de yer alacağı kaydedildi. 
     Alithia, Türk-Yunan ilişkileri, Kıbrıs sorunu ve 3 Kasım seçimlerinin ele alınacağı toplantıların önemine dikkati çekerken, Atina'nın bu veriler temelinde, Türkiye'nin AB ile üyelik müzakerelerinin başlama tarihinin belirlenmesi talebine karşılık rotasını çizeceğini belirtti. 
     
     ARALIK'A KADAR KESİN ÇÖZÜM 
     Alithia ayrıca, uluslararası camianın çok yakın gelecekte, Kıbrıs sorununa yıl sonuna kadar kesin çözüm bulunması yönünde taraflara baskı uygulayacağını da ileri sürdü. 
     Gazete, BM, AB, ABD ve İngiltere'nin Güney Kıbrıs'taki başkanlık seçimlerinden önce Kıbrıs sorununun çözümü, Rum kesiminin AB üyeliği, Türkiye'nin AB perspektifinin kesinleştirilmesi ve Türk-Yunan ilişkilerinin rayına girmesini istediklerini yazdı. 
     Konuya ilişkin Batılı diplomatların görüşlerine de yer veren Alithia, uluslararası camianın girişimlerinin, ABD ve İngiltere'nin Kıbrıs özel temsilcileri Thomas Weston ve Lord David Hannay'ın, BM Genel Sekreteri Kofi Annan, KKTC Cumhurbaşkanı Rauf Denktaş ve Rum Yönetimi lideri Glafkos Klerides'in 6 Eylül görüşmesinden önce bölgede Ankara, Atina, Kıbrıs yapacakları temaslarla başlayacağını yazdı. 
     Gazete, Paris görüşmesinin hemen ardından Klerides'in de, Yunan hükümetiyle ortak strateji belirlemek amacıyla Atina'ya gideceğini hatırlattı. 
     
     THAROS GAZETESİ 
     Tharos gazetesi de, Rum kesiminin AB üyeliğiyle ilgili ortaya çıkabilecek olası gelişmeler çerçevesinde, Türkiye'nin sıcak olay yaratma yönüne gitmeyeceğini, buna karşılık bazı önlemler almaya hazırlandığını öne sürdü. 
     Bu önlemler arasında, Türk savaş uçaklarının ihlal yapmaları ve KKTC-Türkiye entegrasyonu gibi altarnatiflerin bulunduğunu yazan gazete, bu tür önlemlerin hayata geçirilmesi durumunda Türkiye-AB ilişkilerinde ciddi sorunlar yaşanabileceğini savundu. 
     Bu noktada ABD'nin devreye girebileceğini belirten gazete, ABD'nin elinde 4 senaryo bulunduğunu kaydederken, bu senaryoları şöyle sıraladı 
     ''Rum kesiminin AB üyeliğini önlemek için Washington'un devreye girmesi, tarafların bir anlaşmaya varma konusunda ikna olmaları için sonbaharda uluslararası konferans perspektifi ve Avrupa-Amerika tarafından bütünlüklü çözüm planı sunulması, Kıbrıs sorununda çözüm anlaşmasının Türkiye'nin AB müzakerelerinin başlaması için tarih verilmesiyle bağlantılı kılınması ve çözümün Türkiye'nin AB üyeliğiyle bağlantılı kılınması.'' 
     





</TEXT>
</DOC>
