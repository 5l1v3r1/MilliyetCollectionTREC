<DOC>
<DOCNO> 143483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sontur20.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkere için üç ihtimal üzerinde duruluyor... 
</HEADLINE>
<TEXT>

     Asker konuşlandırmaya ilişkin Hükümet tezkeresi için 3 ihtimalli bir çalışma yapıldığı öğrenildi. 
     Dün gece gerçekleşen Köşk Zirvesi'nin ardından "ivedilikle" alınması gereken önlemler arasında ilk sıraya yükselen Hükümet Tezkeresinin Meclis'e sevki konusunda 3 ihtimal olduğu belirtildi. İhtimaller, "ABD'ye hava sahasının açılması", "Hava sahası ve üslerin açılması" ile "Hava sahası, üsler ve ABD askerlerinin Türkiye'de konuşlandırılmasına izin verilmesi" olarak sıralandığı öğrenildi. 3 ihtimal içinde de Türk askerinin Kuzey Irak'ta asker konuşlanması konusunun bulunduğu ifade edildi. 
     Öte yandan, Başbakan Recep Tayyip Erdoğan'ın önceden bir iki hafta sonra ele alınmasını öngördüğü tezkerenin bir an önce gündeme gelmesi için yapılan hazırlıkların nedeninin ise ABD Başkanı Bush'un verdiği ültimaton olarak gösterildi. 
     Bu arada Ankara'da yapılacak olan ve Kuzey Iraklı muhalif grupların katılacağı toplantısında yetkililer mevcut tüm sorunların halledileceğini umuyorlar ve toplantıdan tam bir uzlaşma çıkacağı tahmin ediliyor. 
     
     TEZKERE YARIN GÖRÜŞÜLEBİLİR 

     Enerji ve Tabii Kaynaklar Bakanı Hilmi Güler, ''Tezkere yarın TBMM'de görüşülebilir'' dedi. 
     Bakan Güler, İstanbul'da hayatını kaybeden akrabası mimar Oktay Uğurel'in 63 cenaze törenine katılmak üzere Ordu'ya geldi. Uğurel, Orta Camii'de kılınan cenaze namazının ardından Kirazlimanı Mezarlığı'nda toprağa verilirken, Bakan Güler, taziyeleri kabul etti. 
     Mezarlık çıkışında, gazetecilerin CHP milletvekillerinin acilen Ankara'ya çağrıldıklarını hatırlatmaları ve tezkerenin ne zaman ele alınacağını sormaları üzerine Güler, ''Bizim de acilen Ankara'da bir toplantıya katılmamız gerek, biz de çağrıldık. Toplantıda durumu görüşeceğiz. Aniden gitmemiz gerek. Tezkere yarın TBMM'de görüşülebilir'' dedi. 
     
     AKP LİLERİN 15 GÜN ANKARA DA OLMALARI İSTENDİ 

     TBMM'de Hükümet Programı'nın okunmasından önce toplanan AKP grubunda konuşan Grup Başkanvekili Salih Kapusuz, milletvekillerinden 15 gün Ankara'yı terketmemeleri isteğinde bulundu. 
     AKP grubu TBMM ilan tahtasında "Basına kapalı" ibaresiyle yeraldı. Bu ifade grubun olağanüstü bir toplantı alacağı ve gizli görüşmelere sahne olacağı biçiminde yorumlandı. Ancak AKP grup toplantısının sadece genel başkanın konuşma yaptığı kamuoyuna açık ilk bölümü, Recep Tayyip Erdoğan'ın Hükümet Programı hazırlığı nedeniyle iptal edildi. Grubun olağan toplantısı da her zaman olduğu gibi basına kapalı gerçekleşti. 
     Devlet Bakanı ve Başbakan Yardımcısı Mehmet Ali Şahin, Bakanlar Kurulu'nun Meclis'te Hükümet Programı okunmasından sonra akşam saat 18.00 dolayında toplanabileceğini bildirdi. 
     Yaklaşık bir buçuk saat süren AKP Grubunda milletvekilerine bir açıklama yapan Grup Başkanvekili Salih Kapusuz, özetle tezkere sürecine ilişkin biçimsel bilgi verdi ve konunun Bakanlar Kurulu'nda netlik kazanacağını anlattı. Kapusuz'un tezkerenin yarın TBMM Genel Kurulu'nda görüşülebileceğini söylediği öğrenildi. Salih Kapusuz, milletvekillerine, "Önümüzdeki 15 günde tüm gezi programlarınızı iptal etmenizi rica ediyoruz. Ankara'dan ayrılmayın" dedi. Yurtdışında bulunan AKP milletvekillerine de Ankara'ya gelme çağrısında bulunulduğu öğrenildi. 
     
     BABACAN BORÇ ÇEVRİLMELİ 

     AKP grubunda Devlet Bakanı Ali Babacan da bir konuşma yaptı. Şu andaki ekonomik durum konusunda bilgi veren Babacan'ın özetle, "Türkiye'nin bütçe ve borç yapısı belli, bu borcun mutlaka çevrilebilmesi gerekiyor" dediği öğrenildi. Babacan'ın borç çevrilmesi konusunu tezkereyle herhangi bir şekilde bağlantılandırmadığı da belirtildi. 
     
     MİLLETVEKİLERİ TEZKERE DEĞİŞİK GELEBİLİR 

     Bu arada AKP Grup toplantısına katılan milletvekileri, gelirse Meclis'te kabul edilmeyen ikinci tezkereden farklı bir metinle karşılaşacakları izleniminde olduklarını bildirdiler. 
     





</TEXT>
</DOC>
