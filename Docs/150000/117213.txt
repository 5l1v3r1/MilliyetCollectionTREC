<DOC>
<DOCNO> 117213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sontur04.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Hükümet ay sonunda..." 
</HEADLINE>
<TEXT>

     AK Parti Genel Başkanı Recep Tayyip Erdoğan, Cumhurbaşkanı Ahmet Necdet Sezer'den randevu talebinde bulunacaklarını söyledi. Erdoğan, ''Bize düşen randevu talebinde bulunarak müzakereleri başlatmak, partimiz ile Cumhurbaşkanı arasında bunu kolaylaştırmaktır'' dedi. 
     CNN Türk'te Mehmet Ali Birand'ın sorularını yanıtlayan Erdoğan, Cumhurbaşkanı Sezer'den randevu talebinde bulunacaklarını belirterek, seçimde en çok oyu alan bir parti olarak bu konuda kendilerine görev düştüğünü söyledi. Erdoğan, ''Ya vermezse'' sorusuna, ''Ben varsayımlardan hareket etmem'' karşılığını verdi. Aynı sorunun yenilenmesi üzerine Erdoğan, böyle bir kıyaslamaya girmenin anti demokratik olduğunu söyledi. Erdoğan, ''Bu söylediğiniz demokratik bir ülkenin işlevi değil. Ben demokrasinin egemen olduğu bir ülkeden bahsediyorum'' diye konuştu. 
     Erdoğan, Başbakan adayının ne zaman belli olacağının sorulması üzerine de YSK'nın geçici seçim sonuçlarının ilanı ve sonrasındaki hukuki süreci anımsattı. Erdoğan, ''Burada bizim atmamız gereken adım var. Randevu talebinde bulunarak, bu müzakereleri başlatmak, partimiz ile Cumhurbaşkanı arasında bu işi kolaylaştırmak bize düşüyor'' dedi. 
     Cumhurbaşkanı ile ''atama yetkisi'' konusunda farklı görüşlere sahip olduklarının belirtilmesi üzerine Erdoğan, Çankaya Köşkü'ndeki Cumhuriyet Resepsiyonu sırasında yaptıkları konuşmaların yanlış yansıtıldığını söyledi. Erdoğan, ''Sayın Cumhurbaşkanı'nın atama yetkisi üzerinde benim tasarrufta bulunmam söz konusu değil. Ben 'atama' demedim. Güvenoyu alabilecek başbakan adayından bahsettim. Bir hukuki yorum yaptım. Bir siyasi olarak böyle bir yorumda bulunmak benim en tabii hakkımdır'' görüşünü kaydetti. 
     AK Parti Genel Başkanı Erdoğan, hükümetin ne zaman kurulabileceği sorusu üzerine de hükümetin kurulmasının ay sonunu bulacağını ifade etti. 
     Erdoğan, bakanlık sayısını 25'in altına indirmek için çalışma yaptıklarını da bildirdi. 
     
     AB ÜYESİ ÜLKELERE ZİYARET 
     AB ile ilişkiler konusunda gerekli adımları atmak için hükümetin kurulmasını beklemeyeceklerini bildiren Erdoğan, kendisinin bazı AB üyesi ülkelerden randevu talebinde bulunduğunu, bu çerçevde AB üyesi ülkelerin büyükelçileri aracılığıyla randevu istediklerini anlattı. 
     Yunanistan, İtalya ve İspanya'dan olumlu cevap aldıklarını belirten Erdoğan, ''Bu ziyaretleri genel başkan sıfatıyla mı yapacaksınız'' sorusuna ''Evet'' yanıtını verdi. 
     Erdoğan, Çarşamba akşamı AB üyesi ülkelerin büyükelçileriyle yemekli toplantıda bir araya geleceklerini bildirdi. 
     
     ''YAKIN IŞIKLARI'' 
     Seçim sonuçlarını bir sloganla ifade etmesi istendiğinde ise Erdoğan, ''Biz vatandaşa 'Yakın ışıkları' dedik. Vatandaş da bize 'Yaktık ışıkları. Her şey Türkiye için' dedi'' diye konuştu. 
     Bir başka soru üzerine, 28 Şubat sürecinin seçim sonuçları üzerinde etkili olmadığını kaydeden Erdoğan, ''Cumhurbaşkanı olmak ister misiniz'' sorusuna ise ''Bu benim tasarrufum değil. Onu önümüzdeki aylar, yıllar belirleyecek'' diye konuştu. 
     Erdoğan, seçim barajını indirmenin istikrarı ortadan kaldırabileceğini de belirterek, ''Diyelim ki, milletvekili sayısını 500'e indirelim. Bunların 100'ü baraja tabi olmasın. Partiler aldıkları oy oranında, diyelim ki yüzde 2 oy aldı, 2 milletvekiliyle Meclis'te temsil edilsin'' dedi. 
     ''Belediye başkanı iken bu noktaya geleceğinizi, bir numara olacağınızı düşündünüz mü'' sorusuna ise Erdoğan, ''Ben şu anda bir numara olmuş partinin genel başkanıyım. Bir numara değil'' dedi. 
     





</TEXT>
</DOC>
