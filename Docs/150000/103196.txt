<DOC>
<DOCNO> 103196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sonspo25.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftardan Başkan Aziz Yıldırım'a açık mektup... 
</HEADLINE>
<TEXT>

     Beşiktaş, Fenerbahçe ve Galatasaray kulüplerinin yöneticilerinin, deplasman takımlarına bilet verilmemesi yönünde aldıkları karara Fenerbahçe taraftarlarının tepkisi sürüyor. 
     Fenerbahçeli taraftarların oluşturduğu ''www.antu.com'' adlı sitede, kulüp başkanı Aziz Yıldırım'a hitaben ve ''başkana açık mektup'' başlığıyla yer alan yazıda, kurulduğu günden bugüne dek yönetici, sporcu ve taraftarının birliğiyle büyüyen Fenerbahçe'nin, taraftarlarından deplasmanda yoksun bırakıldığı belirtilerek, ''Hiçbir güç Fenerbahçe taraftarlarının ne deplasman hakkını, ne de İstanbul dışındaki taraftarların Fenerbahçe'yi görme hakkını elinden alamaz'' denildi. 
     Hiç kimsenin, herhangi bir mazeret öne sürerek, bugüne dek Fenerbahçe için yediğinden içtiğinden artırıp deplasmanlara giden, hiçbir olaya karışmamış Fenerbahçelileri bu zevklerinden, Fenerbahçe Futbol Takımı'nı ise bu destekten yoksun edemeyeceği ifade edilen açıklamada, şöyle denildi 
     ''Bu çağdışı karara sebep olarak gösterdiğiniz, geçmiş senelerdeki kabul edilemez şiddet olaylarına çözümü bu yolla aramak, Milli Eğitim Bakanlığı'nın kolay yönetilebilmesi için tüm okulların kapatılması fikriyle aynıdır. Fenerbahçe Kulübü'nün, başta futbol takımı olmak üzere tüm branşlarının taraftar desteğine, taraftarlarımızın da Fenerbahçe'yi izlemeye ihtiyacı her zaman olmuştur ve olacaktır.'' 
     
     RESMİ AMİGO ÖNERİSİ 
     Açıklamada, Fenerbahçe takımına, 500-1000 kişilik, olay çıkarmayan, her gittiği deplasmanda takımına tam destek veren bir taraftar grubunun sağlayacağı katkının tartışılamayacağı da dile getirilerek, geçen yıllardaki olayların denetimsizlikten çıktığı gözönüne alınarak, kulüpten maaş alacak resmi bir ''kulüp amigosu'' belirlenmesi istendi. 
     ''Yöneticilerin yıllardır bir şekilde yaptıklarının resmiyete dökülmesi öneriyoruz'' denilerek, belirlenecek amigonun, kulübün tahsis edeceği bilet ve otobüsler ile tüm deplasmanları organize etmesi görüşü savunulan yazıda, bu göreve amigo Sefa'nın getirilmesi önerildi. 
     Açıklamanın devamı şöyle 
     ''Bu yapılırsa, Fenerbahçe Spor Kulübü bir ilki daha gerçekleştirerek kulüp Amigosu kavramını hayata geçirecektir. Sayın Aziz Yıldırım Size Büyük Fenerbahçe taraftarı olarak tavsiyemiz, bulunduğunuz yerdeki en büyük desteğiniz olan taraftarları karşınıza almamanızdır. Dünya kulübü olma amacıyla çıkılan bu yoldaki en büyük destek taraftarlarımızdır. Taraftarlarla başkan arasındaki bu tarz gerilimlerde kaybeden hiçbir zaman taraftarlar olmamıştır. Gelin bu yaptığınız tarihi hatadan bir an önce dönün ve Fenerbahçe'mizin yararı için, taraftarlarımızla futbol takımımızı deplasmanlarda tekrar kucaklaştırın.'' 
     





</TEXT>
</DOC>
