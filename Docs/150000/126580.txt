<DOC>
<DOCNO> 126580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/soneko19.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
"Buzda kaydırmayan sprey"in mucidi, pazarlayacak firma arıyor 
</HEADLINE>
<TEXT>

     Konya'da özel bir dersanede edebiyat öğretmenliği yapan, buz üzerinde sürtünmeyi yaklaşık yüzde 60 artıran bir sprey icat eden İbrahim Şeref Kaya, bu spreyi seri şekilde üretip, pazarlayacak firma arıyor. 
     Kaya, küçük yaşlardan beri yeni buluşlar yapma merakı içinde olduğunu, zamanla bunun kendisinde bir tutkuya dönüştüğünü, uzun zamandır hayatı kolaylaştıracak çeşitli deneyler üzerinde çalıştığını kaydetti. 
     Evdeki atölyesinde yeni çalışmalar yaparken tesadüfen ürettiği özel bir karışımın yapışkan özellikte olduğunu ve kaymayı önlediğini farkettiğini belirten Kaya, bunu araçların lastiklerinde denediğini, ortaya çıkan başarılı sonuca önce kendisinin bile inanamadığını söyledi. 
     Aynı karışımı arabasının 4 lastiğine birden tatbik ederek buzda denemeler yaptığını anlatan Kaya, şunları söyledi 
     ''Parlak yüzeylerde sürtünmeyi artıran bu maddeyi, karda ve buzda, yüzeylere sürülmesini kolaylaştırmak için alkolle karıştırıp otomobilimin tekerlerine sürerek birçok kez denedim. Normal şartlarda buz üzerinde 100 metrede ancak durabilen otomobili, bu maddeyi lastiklere sürdükten sonra sadece 40 metrede durdurmayı başardım. Bilimsel gelişmeleri yakından takip eden biri olarak diyebilirim ki, dünyada çivili lastik gibi ekstra unsurlar kullanmadan başarılı sonuç veren böyle bir ürünü ilk kez ben icat ettim.'' Otomobillerin silecek sularında uygulanan sistem gibi bir düzeneğin otomobil çamurluklarına yerleştirilip, sadece bir düğmeye basılarak, kar ve buzlu yollarda lastiklerinin kaymasının önemli ölçüde önlenebileceğini vurgulayan Kaya, sözlerini söyle sürdürdü 
     ''Lüks otomobillerde kullanılan, karda ve buzda kaydırmayı önleyen sistemlerin, sadece tekerin boşa döndüğünü algılayarak motor devrini düşürdüğü gözönünde bulundurulursa, kaymayı yüzde 60 oranında azaltan spreyin önemi daha iyi anlaşılır. Belki de kaydırmayan bu maddeyi bulmam işin kolay kısmıydı. Önemli olan bu ürünü iyi bir şekilde pazarlayabilmek. Kaydırmayan sprey için, seri üretim yapacak ve pazarlayacak firma arıyorum.'' Spreyin, tekerlerin yerle temas eden yüzeylerine sinek ilacı gibi fışkırtılarak uygulanması gerektiğini vurgulayan Kaya, aracın kaymasını engelleyen maddenin, lastiklerin normal zemin üzerine gelmesiyle etkisini yitirdiğini söyledi. 
     
     BUZDA KAYIP DÜŞMEYE SON 
     Karda ve buzda kayıp düşmeler nedeniyle çok sayıda kişinin beyin kanaması geçirdiğini ya da kırık-çıkık rahatsızlığı ile karşı karşıya kaldığını belirten Kaya, spreyin sokağa çıkmadan önce ayakkabıların altlarına sürülmesi ile güvenli şekilde yürümenin mümkün olacağını kaydetti. 
     Kaymayı önleyen spreyin patent haklarını almak için başvuruda bulunduğunu belirten Kaya, bu yeni ürünün piyasaya sürülmesi halinde çok büyük ilgi göreceğini tahmin ettiğini sözlerine ekledi. 
     





</TEXT>
</DOC>
