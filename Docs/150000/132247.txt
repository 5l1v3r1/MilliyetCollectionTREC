<DOC>
<DOCNO> 132247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sontur12.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çek yasası değişiyor... 
</HEADLINE>
<TEXT>

     Çek Yasası'nı değiştirerek karşılıksız çek verenlere çek tutarı kadar para cezası, bunun ödenmemesi veya tekrarı halinde 1 yıldan 5 yıla kadar ağır hapis cezası verilmesini öngören yasa tasarısı, TBMM'ye sunuldu. 
     Tasarı, çek defteri verecek olan bankalar ile Merkez Bankası'nın görev ve sorumluluklarını yeniden düzenliyor. Buna göre, bankalar çek hesabı açma yetkisini kullanırken Merkez Bankası'nca yapılan duyurular çerçevesinde gerekli araştırmaları yapacaklar, ayrıca çek hesabı açtıracak kişinin ekonomik ve sosyal durumu gibi hususların belirlenmesinde gerekli basiret ve özeni gösterecekler. 
     Yeterli karşılığı bulunmadığı için çeki kısmen veya tamamen ödemeyen muhatap banka, hesap sahibine, kendisine ait bütün çek defterlerini geri vermesini, düzeltme süresinin bitiminden itibaren 10 gün içinde isteyecek. 
     Çeki karşılıksız çıkan kimse ibraz süresinin bitiminden itibaren en geç 10 gün içinde karşılıksız kalan kısmı yüzde 10 tazminatı ve gecikme faizi ile birlikte ödemek suretiyle düzeltme hakkını kullanırsa, çek keşide etme hakkını yeniden elde edecek. Muhatap banka, yeterli karşılığı olmadığı için çekin ödenmediğini, hesap sahibi hakkında gereken bilgileri düzeltme hakkının kullanılamaz hale geldiği tarihten itibaren 10 gün içinde Merkez Bankası'na bildirecek. 
     
     BANKANIN SORUMLU OLDUĞU MİKTAR 
     Muhatap banka, üzerinde yazılı keşide gününe göre süresinde ibraz edilen çekin karşılığının bulunmaması halinde 150 milyon liraya kadar, kısmen karşılığının bulunması halinde ise bu miktarı 150 milyon liraya tamamlayacak biçimde ödeme yapmakla yükümlü olacak. Bankanın sorumlu olduğu miktar, DİE tarafından yapılan toptan eşya fiyatları yıllık endekslerindeki değişmeler dikkate alınarak Merkez Bankası tarafından her yılın Ocak ayında belirlenecek. 
     Merkez Bankası yeterli karşılığı olmadığı için ödenmeyen ve daha sonra ödenen karşılıksız çekler ile hesap sahibi hakkındaki bilgilerin bankalardan toplanılan ve bankalara duyurulma esas ve usullerini Türkiye Bankalar Birliği'nin görüşünü alarak belirleyecek. Bankalar, belirlenen esas ve usuller çerçevesinde bu bilgileri Merkez Bankası'na gönderecekler. 
     
     CEZALAR... 
     Bankanın ihtarını aldığı ve almış sayıldığı tarihten itibaren 10 gün içinde geçerli bir nedene dayanmadan çek defterlerini geri vermeyenlere, ilgili bankanın ihbarı üzerine 350 milyon liradan 3 milyar liraya kadar ağır para cezası verilecek. 
     Yasaklı bulunduğu süre içerisinde çek hesabı açtıranlara bir yıldan 5 yıla kadar hapis, bu kişilere çek hesabı açan bankalara ise 350 milyon liradan 3 milyar liraya kadar ağır para cezası verilecek. Yetkili olmadığı halde çek defteri basan ve bastıranlara 2 yıldan 5 yıla kadar hapis ve 350 milyon liradan 3 milyar liraya kadar ağır para cezası öngören tasarı aynen yasalaştığında, çek hesabı açılmasında ve çekle ilgili diğer işlemlerde sorumluluğunu yerine getirmeyen bankalar hakkında 350 milyon liradan 3 milyar liraya kadar ağır para cezasına hükmolunacak, yargılamada bankayı Şube Müdürü temsil edecek. 
     Yeterli karşılığı bulunmaması nedeniyle kısmen de olsa ödenmeyen çeki keşide eden hesap sahibi veya temsilcileri, kanunların ayrıca suç saydığı haller saklı kalmak kaydı ile çek bedeli tutarı kadar ağır para cezasıyla cezalandırılacaklar. Ancak verilebilecek para cezası 80 milyar liradan fazla olamayacak. Bu miktar her yıl artırılacak. Bu suçu tekrarlayanlara bir yıldan 5 yıla kadar hapis cezası verilecek. Bu suçun organ veya temsilcisi tarafından kendi yararına işlenmesi halinde özel hukuk tüzel kişisi hakkından 80 milyar liraya kadar para cezası verilecek. 
     Mahkeme ayrıca suçun niteliğine göre bir yıl ile 5 yıl arasında bir süre için hesap sahiplerinin ve yetkili temsilcilerinin çek hesabı açtırmalarının yasaklanmasına karar verebilecek. Yasaklanma kararı bütün bankalara duyurulmak üzere Merkez Bankası'na bildirilecek. Kısmen veya tamamen karşılıksız çıkan her çek yaprağı ayrı bir suç oluşturacak. 
     Tasarının getirdiği düzenlemelere göre, düzeltme hakkının kullanılması, henüz dava açılmadan önce çek tutarı veya karşılıksız kalan kısmın ve öngörülen yüzde 12 tazminatın ve gecikme faizinin ödenmesi halinde ceza davası açılmayacak. 
     Dava açıldıktan hüküm verilinceye kadar geçen süre içinde çek tutarı veya karşılıksız kalan kısmı ile çek tutarına veya karşılıksız kalan kısmına ait yüzde 15 tazminat ile ödeme tarihine kadar geçen süreye ilişkin gecikme faizinin ödenmesi halinde de ceza davası düşecek. 
     Hüküm verildikten sonra hüküm kesinleşinceye kadar geçen süre içerisinde çek tutarı veya karşılıksız kalan kısmı ile çek tutarına veya karşılıksız kalan kısma ait yüzde 18 tazminatın ve gecikme faizinin ödenmesi halinde de ceza davası düşecek. 
     Hüküm kesinleştikten sonra çek tutarı veya karşılıksız kalan kısmı ile çek tutarı veya karşılıksız kalan kısmına ait yüzde 20 tazminatın ve gecikme faizinin ödenmesi halinde bütün cezai sonuçları ile birlikte hüküm ortadan kalkacak. 
     
     SÜREN DAVALAR VE MAHKUMİYETLER... 
     Yasanın yürürlük tarihinden önce karşılıksız çekler hakkında açılmış bulunan davaların ilk duruşmalarında hazır bulunmayan şikayetçiye veya vekiline duruşmaya gelmesi için davetiye çıkartılacak. Davetiye tebliğine rağmen üst üste 2 duruşmaya gelmeyen veya vekil de göndermeyen şikayetçinin, şikayetinden vazgeçmiş sayılmasına karar verilecek. 
     Yasanın yürürlüğe girdiği tarihten önce karşılıksız çek suçundan hükümlü ve tutuklu bulunanların bu halleri derhal sona erdirilecek ve tahliye edilecekler. Bu kişiler hakkındaki hapis cezaları, çek bedeli kadar ağır para cezasına dönüştürülecek. 
     Yasanın yürürlüğe girdiği tarihten önce karşılıksız çek vermiş bir kişi, bu tarihten sonraki 3 ay içinde çek tutarını veya karşılıksız kalan kısmını yüzde 10 tazminatı ve gecikme faizi ile birlikte muhatap bankaya öderse veya düzeltme hakkını kullanarak hamilin zararını karşılarsa hazırlık soruşturmasında kovuşturmaya yer olmadığına karar verilecek, açılmış ise dava düşürülecek, kesinleşmiş mahkumiyet hükümleri ise bütün cezai sonuçlarıyla birlikte ortadan kaldırılacak. 
     Bankaların sorumluluklarını yerine getirmemeleri nedeniyle yasa yürürlüğe girmeden önce yapılmakta olan hazırlık soruşturmasında kovuşturmaya yer olmadığına, kamu davalarının da ortadan kaldırılmasına karar verilecek, bu suçtan dolayı verilen mahkumiyet hükümleri bütün sonuçlarıyla ortadan kalkacak. 
     Bankalar, Merkez Bankası'nca bu kanunun yayımını izleyen bir ay içinde Resmi Gazete'de yayımlanacak tebliğ ile belirlenecek esaslara uygun olacak yeni çek defterleri bastıracaklar ve üç ay içerisinde müşterilerine yeni çek defterlerini verecekler. 
     Bankaların müşterilerine verdikleri çek defterlerinden ötürü sorumlulukları her çek yaprağı için 60 milyon lira olacak. 
     





</TEXT>
</DOC>
