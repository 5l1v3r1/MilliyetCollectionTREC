<DOC>
<DOCNO> 123096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/spor/aspo.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
SAKİN OL, KAZAN 
</HEADLINE>
<TEXT>

Milliyet’in usta kalemleri Galatasaray-Beşiktaş derbisini yorumladı, zafer kapısını açacak kilit noktaları saptadı. Görüşler kontrollü olanın kazanacağı fikrinde birleşti 
     Üç puan ortada 
     GÜNLERDİR tartışılan Galatasaray - Beşiktaş derbisini masaya yatıran Milliyet’in usta kalemleri ilginç görüşler ortaya attı. Galatasaray’ın sorunlu bir dönem geçirdiğini belirten otoriteler, Beşiktaş’ın da seyirci dezavantajıyla karşı karşıya olduğunu vurguladılar. Ancak usta yazarlar, maçın galibini belirleyecek en önemli faktörün sakinlik ve kontrollü oynamak olduğu görüşünde birleştiler. 
     
     İki takım da farklı sorunlarla dolu bir sezon yaşıyor. Amaçları asla vazgeçemedikleri lig şampiyonluğu. Bu hedefe ulaşmak için derbilerden k rlı çıkmak gerek. Bugünkü maç, Terim ve Lucescu’nun takımları adına, her türlü riski göze alarak kazanmak istedikleri bir maç. Galatasaray ev sahibi olduğu için daha şanslı. Beşiktaş güçlü ve oturmuş bir sisteme sahip. Galatasaray’da sistem ve futbolcular beklenen çizgide değil. En yakın olasılık beraberlik. 
     Attila GÖKÇE 

     Beşiktaş, Galatasaray önünde oynamanın verdiği bir stres havasına girmezse ve son haftalardaki verimli futbolunu Ali Sami Yen’de de sergileyebilirse bence kazanan taraf olabilir. Galatasaray’ın da son iki - üç maçtaki istekli havası ve oturmaya doğru giden ekip bütünlüğü gündeme gelir, golcüler de son hareketlerini iyi değerlendirebilirlerse, Galatasaray da kazanabilir. Eksik ve fazla tarafları iyi değerlendiren galibiyeti alacaktır. 
     Erdoğan ŞENAY 

     Bence bu derbi iki takım adına da psikolojik bir mücadele olacak. 25 maçtır Ali Sami Yen Stadı’nda yenilmeyen Galatasaray, bu yıl hiçbir resmi maçta kaybetmeyen Beşiktaş karşı karşıya gelecek. Atmosfer çok yüksek olacağı için dolayısıyla iki takımın da kontrollü oynayacağını düşünüyorum. Hata yapan, kontrolü elden kaçıran taraf maçı da kaybeder. Tansiyonu elinde tutan, rakibine oranla daha sakin ve arzulu oynayan derbiden gülerek ayrılır. 
     Rıdvan DİLMEN 

     Adı üstünde derbi... Skor üzerine yorum yapmak çok zordur. Ne var ki, Beşiktaş penceresinden güvencelerim var. Galatasaray’ı iyi tanıyan Lucescu ve sezon başından bu yana en az gol yiyen savunma Beşiktaş’ın artılarıdır. İlhan ve Nouma oyunun akışını değiştirebilecek yetenekler. Sinirlerine hakim olan, oyun disiplinini koruyan avantajlı olacak. Kartal’ın orta alandaki dinamosu Tayfur’un oynayıp, oynamayacağı açıklık kazanmadı. Olmaması Kartal’ın bana göre en büyük handikapıdır. 
     Bilal MEŞE 

     Galatasaray Ali Sami Yen Stadı’nda en kötü gününde bile kazanmasını bilen bir takım. Ancak Galatasaray, özellikle orta alanda, bu sezon en üst düzeye çıkan top kayıplarına dikkat etmeli. Aksi takdirde Beşiktaş bu zaaftan yararlanabilecek bir ekip. Galatasaray, artı seyirci gücünü alarak, bu sezonki futbolunun iki gömlek üstüne çıkabilirse rekoru kırar, yoluna devam edebilir. Yoksa maça daha sorunsuz çıkan Beşiktaş, Ali Sami Yen’den zaferle döner. 
     Halil ÖZER 

     Konuk yazar 
     Maçın favorisi kuşkusuz lig ve Avrupa’da yoluna kayıpsız devam eden Beşiktaş. Ligin en iyi top oynayan takımı olan Siyah - Beyazlılar’ın, moralleri yerinde ve kulüp içinde daha az sıkıntı yaşıyorlar. Ancak Galatasaray da uzun zamandır Ali Sami Yen’de Beşiktaş’a yenilmedi. Nasıl ki Fenerbahçe’nin Galatasaray’a karşı bir üstünlüğü varsa, Galatasaray’ın da Beşiktaş’a karşı bir üstünlüğü oluyor. Bizim takımın bugün tek şansı da bu. 
     Fatih ALTAYLI 

Kimseyi tanımam      Galatasaray-Beşiktaş maçının hakemi Kuddusi Müftüoğlu’nun kariyerindeki ilk derbi için yorumu "Benim için de heyecan verici. Gerekenleri yapacağım" 
     CEMAL ERSEN 

     Sağduyu önemli’ 
     GALATASARAY ile Beşiktaş arasında oynanacak olan kritik derbinin hakemi Kuddusi Müftüoğlu, maç öncesindeki heyecanını Milliyet ile paylaştı. Kariyerindeki ilk derbi maçına çıkmaya hazırlanan Müftüoğlu, "Futbolcular, teknik adamlar, biz hakemler, beyin olarak iyi hazırlanır, gerekli motivasyonu sağlarsak sorun çıkmaz" diye konuştu. 
     
     Derbinin farkı yok’ 
     DERBİ heyecanının yöneticiler, futbolcular ve taraftarlar arasında yaşandığını açıklayan Kuddusi Müftüoğlu, "Kimseyi tanımam" diye konuştu. Müftüoğlu sözlerini şöyle sürdürdü "Her maça aynı önemi vererek çıkıyorum. Derbi müsabakasının da benim için diğerlerinden farklı olmadığını herkes bilmeli. Sahaya çıkacağım, yapmam gerekenleri yerine getireceğim." 
     
     Yavuz’dan destek 
     MHK Başkanı Bülent Yavuz da Müftüoğlu’nun Türk hakemliğinin en yetenekli ve bilgili isimlerinden biri olduğunu söyledi. Yavuz, "Kendisine güveniyoruz. Bugüne kadarki performansı da gösterdi ki, bir derbi maçını başarıyla yönetecek kapasitededir. Kuddusi Müftüoğlu, camiamız adına gelecek vaadeden isimler arasında yer alıyor" yorumunu yaptı. 
     



 SPOR 























</TEXT>
</DOC>
