<DOC>
<DOCNO> 130497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sondun10.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu'da şiddet... Son 24 saatte 11 kişi öldü... 
</HEADLINE>
<TEXT>

     İsrail'de genel seçimlere iki hafta kala İsrail-Filistin gerilimi tırmanırken, son 24 saatte düzenlenen saldırılarda 2'si saldırgan 9 Filistinli ile 2 İsrailli öldü. 
     İsrail'in kuzeyindeki, Batı Şeria'ya 4 kilometre uzaklıkta bulunan Gadiş köyüne dün gece sızan iki silahlı Filistinli'nin düzenlediği saldırıda, İsrailli bir sivil öldü. Dün gece aynı bölgede düzenlenen bir başka saldırıda da İsrailli bir askerin öldüğü bildirildi. 
     Aşırı dinci İslami Cihad'ın üstlendiği, köye düzenlenen saldırının faillerinden birinin, İsrail güçlerince öldürüldüğü kaydedildi. 
     Dün gece geç saatlerde ayrıca, Gazze Şeridi'nin güneyinde, İsrail'in Mısır sınırından sızan 3 kişiyle devriye gezen İsrail askerleri arasında çıkan çatışmada, sınırdan sızan 2 kişi ile 1 İsrail askerinin öldüğü belirtildi. 
     Gazze Şeridi'nin güneyinde Han Yunus ve Refah kentleri arasında dün gündüz saatlerinde seyreden iki araca, Hamas militanlarına ait olduğu gerekçesiyle İsrail helikopterleri tarafından düzenlenen füze saldırısında, yoldan geçen iki Filistinli öldü, 1'i de yaralandı. 
     Gazze'de dün ayrıca, İsrail askerlerinin Han Yunus mülteci kampına baskın düzenlemesiyle çıkan çatışmada bir Filistinli öldü. Yine Gazze'de İsrail askerleri kendilerine ateş açtığını söyledikleri bir Filistinli'yi öldürürken, Filistinli görgü tanıkları, vurulan kişinin silahsız olduğunu kaydettiler. 
     Batı Şeria'nın El Halil kentinde de İsrailli güvenlik muhafızları, petrol tankerine ateş açtığını söyledikleri bir Hamas militanını öldürdüler. 
     İsrail, artan terör dalgasıyla karşı karşıya olduğunu kaydederken, Filistinli yetkililer de İsrail Başbakanı Ariel Şaron'u, dikkatleri hakkındaki yolsuzluk iddialarından başka yöne çevirmek için askeri hareketliliği artırmakla suçluyorlar. 
     





</TEXT>
</DOC>
