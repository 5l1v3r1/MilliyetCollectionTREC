<DOC>
<DOCNO> 132260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sontur25.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Eerdoğan'dan milletvekillerine "Biraz sabırlı olun" 
</HEADLINE>
<TEXT>

     AK Parti Genel Başkanı Recep Tayyip Erdoğan, milletvekilleri ile bakanlar arasındaki ilişkilerin daha iyi olmasını isteyen milletvekilini yanıtlarken, ''Biraz sabırlı olun... Bu Hükümet'in icraatları 3 yıl sonunda görülecek'' dedi. 
     Erdoğan, AK Parti TBMM grup toplantısındaki konuşmasının ardından basına kapalı bölümde gündemdışı konuşma yapan milletvekillerini yanıtladı. 
     Kırşehir Milletvekili Mikail Arslan, milletvekilleri ile bakanlar ilişkilerinin daha iyi olması gerektiğini belirterek, ''Milletvekillerinin talepleri özel istekler değildir, teşkilatlardan ve onlara da halktan gelen isteklerdir. Bunların değerlendirilmesinde daha dikkatli olunmalı'' diye konuştu. 
     Arslan'ın ardından kısa bir konuşma yapan Genel Başkan Erdoğan, milletvekillerinden ''sabırlı olmalarını'' istedi. Erdoğan, ''Biraz sabırlı olun... Ben de hep söylüyorum, siz de millete iletin. Bu iktidarın icraatları 3 yıl sonunda görülecek'' dedi. 
     
     ''DAHA UCUZ ENERJİ'' 
     Enerji ve Tabii Kaynaklar Bakanı Hilmi Güler de bakanlığının çalışmaları hakkında bilgi verdi. Türkiye'de halkın enerjiyi gelişmiş ülkelere göre daha pahalı kullandığını anlatan Güler, daha ucuza enerji kullanılmasına yönelik projeleri olduğunu, bunlardan olumlu sonuçlar alınması halinde halkın daha ucuza enerji kullanabileceğini bildirdi. 
     





</TEXT>
</DOC>
