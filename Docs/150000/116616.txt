<DOC>
<DOCNO> 116616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/dunya/adun.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşa para yok 
</HEADLINE>
<TEXT>

En yakın müttefikten ABD’ye soğuk duş İngiltere Maliye ve Ekonomi Bakanı Brown, "Irak’a büyük sayıda birlik gönderecek mali gücümüz yok" dedi 
     LONDRA Milliyet 

     ABD, Irak operasyonu konusunda giderek yalnız kalıyor. Şimdiye kadar askeri harek ta tam destek veren İngiltere, parasızlık yüzünden böyle bir savaşa önemli miktarda birlik gönderemeyeceğinin sinyalini verdi. 
     İngiltere Maliye ve Ekonomi Bakanı Gordon Brown, İngiliz Savunma Bakanlığı’na yaptığı açıklamada, Irak’a olası Amerikan saldırısı durumunda çarpışmalarda yer alacak nitelikte büyük sayıda kara birlikleri gönderecek mali kaynaklarının olmadığını bildirdi. 
     
     Sadece Kuveyt’i koruyalım 
     Daily Telegraph gazetesinin savunma kaynaklarına dayanarak verdiği habere göre, Bakan Brown, ABD önderliğinde Irak’a düzenlenecek bir saldırıya İngiltere’nin katılmasının ne kadara mal olacağını hesaplattı. Faturanın 1991’de Körfez Savaşı’na katılan İngiliz kuvvetlerinin giderlerinden önemli miktarda fazla olacağı ortaya çıktı. 4.7 milyar dolarlık kabarık bir faturayla karşılaşan Brown, bunu karşılamayacaklarını belirterek, askeri planlama uzmanlarına yeni bir strateji belirleme talimatı verdi. 
     İngiliz Bakan, askeri yetkililere gönderdiği talimatta, Körfez’e daha küçük bir güç sevk edilmesini, bunun da Irak’ta savaşa katılacak kalabalık kara birlikleri değil, Saddam’ın seçkin Cumhuriyet Muhafızları’nın muhtemel yürüyüşünü durdurmak amacıyla Kuveyt’e konuşlandırılacak zırhlı birlikler şeklinde sınırlı olmasını önerdi. 
     
     İşgal 24 milyar dolar 
     İngiliz askeri yetkililerin, Maliye Bakanlığı’nın talebiyle Irak’a yönelik bir savaşta gerek görülen gücün küçültülmesi fikrine öfkelendiği belirtilirken, askeri strateji uzmanları bir yıl sürecek bir operasyon ile savaştan sonra kullanılacak bir işgal gücünün maliyetini de yaklaşık 23.45 milyar dolar olarak hesapladılar. 
     Daily Telegraph, üst düzey askeri bir yetkilinin, Maliye Bakanı’nın talebi kaşısında, "Son haberler, ABD’nin Irak’a kuvvet göndermesini beklediği tek müttefiki olan İngiltere’nin Başbakanı Tony Blair için pek hoş bir hava yaratacak" şeklinde alaylı bir ifade kullandığını yazdı. 
     
     
     
     



 DÜNYA 













</TEXT>
</DOC>
