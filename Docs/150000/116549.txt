<DOC>
<DOCNO> 116549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/son/sondun10.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus gazının panzehiri varmış 
</HEADLINE>
<TEXT>

     Viyanalı uzman doktor Peter Locatin, Moskova'daki tiyatro baskınında Alfa adlı özel kuvvetlerin kullandığı fentanil içerikli gazın etkisinin "Narcanti" adlı ilacın damardan şırınga edilerek yok edilebileceğini belirterek Rus otoritelerini "yalancılıkla" suçladı. 
     Tiyatro baskınından kurtarılan rehinelerin bir haftadır tedavi edilemeyişini Rus tıp otoritelerinin bilgisizliğine bağlayan Viyanalı uzman doktor Peter Locatin, piyasada "Narcanti" ismiyle satışa sunulan Naloxon ilacının hastaya damardan verilmesi halinde, fentanil gazının etkisinin birkaç dakika içinde ortadan kalkacağını söyledi. 
     Doktor Locatin, olaydan sonra bu tezini Avusturya Dışişleri Bakanlığı'na da resmen bildirdiğini belirterek, Rus tıp otoritelerinin kullanılan gazın pan zehiri olmadığı yolundaki açıklamalarının gerçek dışı olduğunu kaydetti. 
     Uyuşturucu madde zehirlenmeleri konusunda uzman olarak tanınan Locatin, "Rus doktorlar, olayın başından beri fentanil gazının pan zehiri bulunmadığı yolunda gerçek dışı açıklamalar yapıyorlar. Bu açıklamalar, olay sırasında fentanil gazı yerine daha tehlikeli bir gaz kullanıldığı şüphesi uyandırıyor" diye konuştu. 
     





</TEXT>
</DOC>
