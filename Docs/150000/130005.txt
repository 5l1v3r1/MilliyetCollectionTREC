<DOC>
<DOCNO> 130005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/soneko24.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Havayolu şirketleri savaşın işlerini zorlaştıracağını düşünüyor 
</HEADLINE>
<TEXT>

     ABD'deki havayolları şirketlerinin yöneticileri, ABD'nin yasama organı Kongre'ye, önemli mali sorunlar yaşayan sektörün durumunun, Irak ile savaş halinde daha da kötüleşebileceğini bildirdi. 
     Sivil havacılık sektörü yöneticileri, daha fazla yardımı ve kolaylıkları gereksindiklerini, Kongre'den havaalanlarının yüksek teknolojili silahlar ve saldırılara karşı daha güvenli kılınmasını, sektörde yabancı sermaye limitinin yükseltilmesini istedi. Yetkililer, yabancı ülkelerin sivil havacılık sektörünü sübvanse ettiğini hatırlattı. 
     ABD Ulaştırma Bakanlığı'na göre, ABD'de havayolu trafiği henüz 11 Eylül öncesindeki düzeyini yakalayamadı. Uçakla seyahat edenlerin sayısı Kasım 2000-Kasım 2002 döneminde yüzde 18 azaldı. 
     Terörist saldırılar sonrasında 80 bini aşkın elemanı işten çıkaran, kalanlarının da ücretlerini kısan, uçuşları azaltan belli başlı Amerikan havayolu şirketleri geçen yıl 9 milyar dolar zarar etti. Geçen altı ayda United Air Lines ve US Airways konkordatoya gitti. Bir senatörün deyişiyle, ''havayolu şirketlerinin çoğu iflas etti, diğerleri de dileniyor''. 
     Amerikan havayolları şirketlerine 5 milyar doları nakit 15 milyar dolar yardım paketi ile 10 milyar dolarlık kredi garantileri verildi. Savaş riski sigortası kapsamı genişletilirken, terörist saldırılarda ödenecek tazminat sınırlandırıldı. 
     Bu arada United Airlines Yeni Zelanda pazarından çekilip, bu hattı Air New Zealand ve Qantas havayollarına bırakacak. Geçen 10 yılda Continental ve American Airlines da, Yeni Zelanda'dan çekilmişlerdi. 
     





</TEXT>
</DOC>
