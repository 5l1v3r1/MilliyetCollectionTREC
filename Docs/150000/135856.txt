<DOC>
<DOCNO> 135856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/siyaset/asiy.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara’da tuhaf buluşma 
</HEADLINE>
<TEXT>

BM Genel Sekreteri Annan’ın Kıbrıs Özel Temsilcisi Alvaro de Soto’nun AKP lideri Tayyip Erdoğan’ın danışmanı işadamı Cüneyd Zapsu ile görüşmesi dikkat çekti 
     ANKARA Milliyet 

     Birleşmiş Milletler Genel Sekreteri Kofi Annan, Kıbrıs’ta "garantör ülkeler" olarak Türkiye ve Yunanistan’ı 28 Şubat’tan önce hazırladığı planın güvenlik bölümünü görüşmeye davet ettikten sonra Kıbrıs Özel Temsilcisi Alvaro de Soto’yu da Ankara’ya gönderdi. Ankara’da AKP lideri Recep Tayyip Erdoğan’ın en yakın danışmanı işadamı Cüneyd Zapsu ile görüşen De Soto, "Onun kızı ve benim oğlum ABD’de aynı üniversitede, aynı sınıfta okuyor. Onun için özel görüştük" dedi. 
     Annan’ın Kıbrıs’ta taraflara sunduğu belge üzerinden yapılan müzakerelerin sonuca bağlanması için verilen 28 Şubat’a sayılı günler kala, Ankara’daki diplomasi trafiği hızlandı. Atina ve Ankara’ya planın "güvenlik ve garantörler" bölümleriyle ilgili masaya oturmaları çağrısı yapan Annan, özel temsilcisi aracılığıyla bu isteğini sözlü olarak da iletti. 
     Dışişleri Müsteşarı Uğur Ziyal’la görüşen De Soto, "Annan Planı’nda Yunanistan ve Türkiye’nin adanın Rum ve Türk parça devletlerinde bırakacakları askeri birliklerle ilgili bölümler var. Bu güçlerin büyüklüğü, niteliği ihtiva edeceği araç gereçler ve aktiviteler gibi çözülmesi gereken sorunları Türkiye ve Yunanistan’ın bir an önce görüşmesi lazım. Kısa zamanda bu görüşmeler için hazır olacaklarını umuyoruz. Çünkü çözümün bir parçası olarak bu konunun da sonuçlandırılması gerekli" diye konuştu. De Soto, "Her iki taraf ta aciliyetin bilincinde. Bu soruna bir çözüm bulacakları yönünde şüphem yok" şeklinde konuştu. 
     Yunanistan Dışişleri Bakanı Yorgo Papandreu, Atina’nın Annan Planı’nın güvernlik ile ilgili bölümlerini müzakere etmeye hazır olduğunu açıklamıştı. Öneriye olumlu yanıt vermekten kaçınan Yakış, "Konuyu askeri yetkililerimize aktardık" ifadesini kullanmıştı. 
     



 SİYASET 














</TEXT>
</DOC>
