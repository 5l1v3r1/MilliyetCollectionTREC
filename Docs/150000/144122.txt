<DOC>
<DOCNO> 144122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/spor/spo15.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu... 
</HEADLINE>
<TEXT>

     YASİR KAYA 

Şaşkın İngilizler      İNGİLTERE - Türkiye maçı öncesinde İngilizler, Tugay şoku yaşıyor. Avrupa Şampiyonası Elemeleri’nden sonra gençlere yol açmak için Milli formayı bırakacağını açıklayan Tugay, İngiltere’ye karşı forma giyeceğini belirtti. İngiliz basını, "Tugay, Milli Takımı bıraktı" haberlerinden sonra, bu gelişmeyle adeta şok oldu. Herkes, kritik maçta, Tugay’ın Arsenal karşısındaki performansını tekrarlamasından korkuyor. 
     
Figo-Scolari kavgası      AVRUPA futbolunda son dönemde Milli Takımlar’a alınan yabancı ülke doğumlu futbolcular konusunda sıkıntılar yaşanıyor. İtalya Milli Takımı’na Arjantin doğumlu Camoranesi’nin çağırılmasıyla çıkan tartışmalar bu kez de Portekiz’e sıçradı. Portekiz Milli Takım Teknik Direktörü Scolari’nin Porto’da oynayan Brezilya doğumlu Portekiz vatandaşı Deco’yu kadroya çağırması Figo’yu kızdırdı. "Milli marş öğrenilebilir, ama asla hissedilemez" diyen Figo’ya, Scolari "Kadroyu ben belirlerim, oyuncular değil" cevabını verdi. 
     
Arsenal’in belalısı      GEÇEN sezon Valencia’da istenmeyen adam ilan edilen Carew, bu sezon takımını Şampiyonlar Ligi’nde çeyrek finale taşıyarak kahramanlaştı. Arsenal’e attığı iki golle rakibi kupanın dışına iten Norveçli golcü, Valencia’nın İngiliz ekibini iki sezon önce de elemesini sağlamıştı. Carew, Valencialı taraftarların kendisi gibi siyah olan bazı futbolcular aleyhine yaptığı ırkçı tezahüratları da susturarak alkış topladı. 
     
Felipe’den ikinci darbe      GALATASARAY, Felipe konusunda yenilgiye uğradı. Brezilyalı oyuncuya daha önce Flamengo ile geçici sözleşme imzalama izni veren FIFA, bu kez de 4 ay süreyle taksitlerini alamayan Felipe’nin haklı olduğuna karar verdi. Avukat Marcos Motta, verilen kararın artık değişmesinin söz konusu olmadığını ve bonservis bedelinin sezon sonunda belli olacağını açıkladı. 
     
Futbol gündemi      Katar’ın AlSad Kulübü’nde forma giyen golcü Romario, Irak savaşı nedeniyle kulübünden ayrılacağını açıkladı. 
     Bayern Münih’ün ünlü başkanı Beckenbauer, kulübün yeni futbolcu alacak parası olmadığını söyledi. 
     İngiltere Milli Takımı’nın eski oyuncularından Lee Sharpe, İzlanda’nın Grindavik takımı ile anlaştı. 
     Güney Amerika Futbol Federasyonları Birliği, 2014 Dünya Kupası’na ev sahipliği için Brezilla isiminde birleşti. 
     Ada temsilcisi Aston Villa, Faslı golcüsü Mustafa Hadji ile sözleşme yenilemeye karar verdi. 
     



 SPOR 





























</TEXT>
</DOC>
