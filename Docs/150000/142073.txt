<DOC>
<DOCNO> 142073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sontur10.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan AKP'ye "Delikanlı olun..." 
</HEADLINE>
<TEXT>

     CHP Genel Başkanı Deniz Baykal, birinci tezkerenin uygulanmasının ancak ikinci tezkerenin mutlaka çıkarılacağı konusunda birilerine söz verilmiş olmasıyla gerçekleştirilebileceğini belirtirken, "Türkiye Irak konusunda ABD ile işbirliği yapabilir ya da yapmayabilir, ama yaparsa adam gibi yapar. şartlar bunu gerektiriyor diyorsanız çıkıp dürüstçe, adam gibi, delikanlı gibi söyleyin ve gereğini de yapın" diye konuştu. 
     Deniz Baykal partisinin grup toplantısında yaptığı konuşmada, 3 Kasım seçimleri sırasında kendisini gösteren bir sorunun AKP Genel Başkanı Tayyip Erdoğan'ın milletvekili olarak TBMM'ye girmesiyle ortadan kalktığını ifade etti. 
     Erdoğan'ın milletvetkili olmasıyla bir çarpıklığın düzeltildiğini, dengenin kurulduğunu ve siyasetin olağanlaştığını kaydeden Baykal, "Her işin sahibi, sorumlusu net bir şekilde ortaya çıkacaktır" dedi. 
     Baykal, dünyanın Irak savaşıyla birlikte kaotik bir ortama, bir kargaşaya sürüklenmesinin kaçınılmaz görüldüğünü belirtirken, bu nedenle savaşın önlenmesi konusunun önemini artırdığına işaret etti. Bu durumun dünya için tatsız bir tablo olduğunu, Türkiye açısından ise daha sıkıntı yaratan bir tablo oluşturduğunu ifade eden Baykal, "Bizim sınırımızda uluslararası hukuka karşı bir savaşta bizim bu savaşın içinde sorumluluk almamız büyük sorunları da beraberinde getirecektir" diye konuştu. 
     Son günlerde Irak savaşı sonrası "Kuzey Irak'taki gelişmelerde söz sahibi oluruz" diyenlerin umudunun giderek daraldığını dile getiren Baykal, daha savaşa girmeden bu bölgede savaş tablosunun şekillenmeye başladığına işaret etti. Baykal, "Bu bölgede kimsenin bize kendi savaşını dayatmasını istemiyoruz. Türkiye bu savaş planlanmış ben o ülkenin yanında yeralayım bize de bir şey düşer diyecek bir ülke değildir. Türkiye kullanılması düşünülen bir ülke olmamalıdır" diye konuştu. 
     Baykal, üs ve limanlarda modernizasyona izin veren birinci tezkerenin ikinci tezkereye hazırlık amacıyla getirildiğini ancak ikinci tezkere 1 Mart'ta reddedilince birinci tezkerenin anlam ve mantığının ortadan kalktığını dile getirirek şöyle dedi 
     
     MUZ CUMHİRİYETİ DEĞİL 
     "İkinci tezkere varsa birinci tezkerenin anlamı, mantığı vardır. Ama ne oldu İkinci tezkere 1 Mart'ta reddedildi ama birinci tezkere çerçevesinde faaliyetler olağanüstü arttı. Bu ancak ikinci tezkerenin mutlaka çıkarılacağı konusunda birilerine söz verilmiş olmasıyla gerçekleştirilebilir. Burası Muz Cumhuriyeti değil Türkiye Cumhuriyeti. Meclis bu kararı aldı yapacak bir şey yok denilseydi birdinci tezkerenin uygulanması bu kadar etkin bir şekilde yapılabilirmiydi TBMM'nin aldığı kararı yok sayma anlayışını kim dile getirdi çok merak ediyorum. Bu manzara Türkiye'ye yakışmıyor. Türkiye Irak konusunda ABD ile işbirliği yapabilir ya da yapmayabilir. Ama yaparsa adam gibi yapar, ciddi yapar. Şartlar bunu gerektiriyor 
     diyarsanız çıkıp dürüstçe, adam gibi, delikanlı gibi söyleyin ve gereğini de yapın." Baykal, yeni üs ve tesis kurmanın TBMM'nin kabul ettiği birinci tezkere çerçevesinde mümkün olmadığını kaydederken, "Yeni üs ve tesis kuracaksanız TBMM'ye bir daha gelmeniz gerekir. ABD askeri getirecekseniz getirin kardeşim ama gelin TBMM'den karar alın" diye konuştu. 
     
     AKP'YE MÜSTEHAK 
     Konuşmasında hükümetin TBMM'ye sevkettiği ve halen Plan ve Bütçe Komisyonu'nda görüşülmekte olan 2003 Mali Yılı Bütçesini de eleştiren Baykal, bütçenin Türkiye'nin içinde bulunduğu sorunların çözümüne katkı verebilecek bir bütçe olarak gözükmediğini söyledi. Baykal, bütçenin halkın sırtına büyük yükler yükleyerek günü idare etme anlayışının bir bütçesi olarak ortaya çıktığını ifade etti. Bütçenin sosyal boyutunun olmadığını, AKP iktidarının işbaşına geldiğinden beri yükü dar gelirlilerin sırtına yüklediğini dile getirdiklerini anlatan Baykal, "Bunun anlaşılması, duyulması, öğrenilmesi için Dünya Bankası Türkiye Temsilcisi Ajay Chhibber'in söylemesi mi gerekirdi Şu kürsünün dili olsa da söylese. AKP iktidarı sosyal adalet açısından Dünya Bankası'nın gerisine düşmüştür. AKP iktidarı sosyal adalet açısından Dünya Bankası'ndan ders alacak noktaya gelmiştir. 
     Müstehaktırlar" şeklinde konuştu. 
     





</TEXT>
</DOC>
