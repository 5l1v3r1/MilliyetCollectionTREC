<DOC>
<DOCNO> 105609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/siyaset/siy01.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer, Finlandiya Cumhurbaşkanı Hallonen’le görüştü... 
</HEADLINE>
<TEXT>
AB sağduyulu olsun’ 
Sezer, "AB, Türkiye’yi anlayışla değerlendirmeli. Tarih verilmeli" derken Hallonen, "Türkiye’ye Kopenhag’da destek vereceğiz" karşılığını verdi 
     ÜMİT BEKTAŞ Johannesburg 

     Cumhurbaşkanı Ahmet Necdet Sezer, BM Dünya Sürdürülebilir Kalkınma Zirvesi için geldiği Güney Afrika’nın Johannesburg kentinde Türkiye’nin AB üyeliği sürecinde büyük önem taşıyan Kopenhag Zirvesi’ne yönelik temaslarda bulundu. 
     Sezer, dün Finlandiya Cumhurbaşkanı Talia Hallonen ile görüştü. Hallonen, "Türkiye’nin yaptığı reformları takdirle karşıladıklarını ve AB ile Türkiye arasındaki ilişkilerin ileri bir noktaya götürülmesi gerektiğini" söyledi. Türkiye’nin uyum yasalarını çıkarma konusunda ciddi bir siyasi irade gösterdiğini vurgulayan Sezer de, "Önemli olan AB ülkelerinin Türkiye’nin attığı bu önemli adımları sağduyu ve anlayışla değerlendirmesi. Türkiye ile AB arasında tam üyelik müzakere tarihinin belirlenmesi, yeni ve önemli bir sürecin başlatılması gerekir" dedi. Hallonen ise, "Helsinki Zirvesi’nde desteklediğimiz Türkiye’ye Kopenhag’da da gerekli desteği vereceğiz" diye konuştu. 
     BM Genel Sekreteri ile Makedonya ve Moğolistan cumhurbaşkanlarının yanı sıra Bulgaristan Devlet Başkanı ile görüşen Sezer, bugün de ABD Dışişleri Bakanı Powell’la bir araya gelecek. 
     
Elini tuttu      Cumhurbaşkanı Ahmet Necdet Sezer, Finlandiya Cumhurbaşkanı Talia Hallonen ile samimi bir görüşme yaptı. Hallonen’in Sezer’in elini tutması dikkat çekti. 
     



 SİYASET 













</TEXT>
</DOC>
