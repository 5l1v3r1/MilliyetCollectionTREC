<DOC>
<DOCNO> 101834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sondun15.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin yönetimi "Arafat'ın 1.3 milyar doları yok" 
</HEADLINE>
<TEXT>

     İsrail askeri istihbaratının ortaya attığı, Filistin lideri Yaser Arafat'ın yaklaşık 1.3 milyar dolar kişisel serveti olduğu iddiası, Filistin yönetimi tarafından yalanlandı. 
     İsrail askeri istihbarat şefinin dün parlamentoya sunduğu rapordaki, Arafat'ın 1.3 milyar dolar serveti olduğu iddiası, bugün Filistin yönetimi tarafından, ''İsrail'in Filistin liderinin itibarını düşürme, lekeleme girişimi'' olarak nitelendi. 
     Filistin Çalışma Bakanı Hasan Hatib, basına bu yönde haberler sızdırmanın, İsrail'in, Arafat'ın itibarını zedeleme ve Arafat liderliğindeki yönetimin yolsuzluk yaptığı iddiasıyla sürdürdüğü kampanyasının bir parçası olduğunu söyledi. 
     Hatib, ''Bu yeni değil. Bu tür propaganda ve yalanları haber yapmadan önce herkesin kanıt araması gerektiğini düşünüyorum'' dedi. 
     Batı Şeria ve Gazze'de giderek ağırlaşan koşullarda yaşam mücadelesi veren Filistinliler için uluslararası yardım çağrılarında bulunan Arafat'ın, mütevazı ve tutumlu yaşadığı kaydedilirken, hakkında daha önceki yıllarda da, deniz aşırı ülkelerdeki banka hesaplarına yüz milyonlarca dolar aktardığı iddia edilmişti. Bu iddialarda, Arafat'ın söz konusu paraları, Filistin topraklarını terk etmek zorunda kaldığında kullanmasının planlandığı ileri sürülmüştü. 
     İsrail askeri istihbarat şefinin raporunda ise Arafat'ın kişisel servetiyle birlikte giderek tecrit edildiği, hatta halk arasında ve kendi örgütü El Fetih içinde bile ona yönelik eleştirilerin arttığı iddia edildi. 
     





</TEXT>
</DOC>
