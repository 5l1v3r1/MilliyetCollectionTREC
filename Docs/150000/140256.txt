<DOC>
<DOCNO> 140256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sondun03.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Şiddetin gölgesi altında Rio karnavalı... 
</HEADLINE>
<TEXT>

     Brezilya'da, şiddet olayları meydana gelebileceği endişesiyle sıkı güvenlik önlemleri altında süren karnavalda, Samba okullarınca düzenlenen geleneksel karnaval geçidi, havai fişek ve davul gösterileriyle dün başladı. 
     Karnavalın kraliçesi ile beraberindeki 135 kiloluk Kral Momo, 19 yıl önce inşa edilen ''Sambadrome'' açık hava stadyumundaki 700 metrelik pistte dünyanın en ünlü dans yarışmasına, 70 bin kişinin alkışlarıyla start verdi. 
     Uyuşturucu çetelerinin karnavalı tehdit etmeleri nedeniyle 3 bin makineli tüfekli askerin konuşlandığı kentte, 30 bin polis de güvenliği sağlamak için görevlendirilmiş durumda. 
     Şiddet olayları olabileceği endişelerine rağmen, turizm yetkilileri karnaval süresince 40 bini yabancı olmak üzere yaklaşık 400 bin turistin Rio'ya akın etmesini bekliyor. 
     Rio de Janeiro'da, cuma günü başlayan ve dün Samba okullarının geçidiyle zirveye ulaşan gösteriler, bu gece 7 dans okulunun katılımıyla sürecek. Karnavalda, 4 bini aşkın dansçı gösteri yapacak. 
     





</TEXT>
</DOC>
