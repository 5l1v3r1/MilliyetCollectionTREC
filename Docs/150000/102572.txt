<DOC>
<DOCNO> 102572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/son/sontur17.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
4 kişinin ölümüyle sonuçlanan ''kablo'' olayı inceleniyor 
</HEADLINE>
<TEXT>

     Şişli Cumhuriyet Başsavcılığı'nın, 3'ü çocuk 4 kişinin su birikintisinde elektrik akımına kapılarak ölümü, 4 çocuğun da yaralanmasıyla sonuçlanan dünkü olaya ilişkin başlattığı soruşturma kapsamında, elektrik mühendislerinden oluşan 3 kişilik bilirkişi heyeti, Kağıthane'deki Günyamaç Spor Tesisleri'nde inceleme yapıyor. 
     Savcılığın talimatı üzerine Elektrik Mühendisleri Odası İstanbul Şubesi'nce görevlendirilen elektrik mühendisleri Erol Celepsoy, Mustafa Demirören ve Serdar Paker, Günyamaç Spor Tesisleri önünde, tesisi besleyen ana yeraltı elektrik kablosunun çıkartılması için kazı çalışması başlattı. 
     Çalışmalara ilişkin bilgi veren bilirkişi Celepsoy, çıkartacakları bu kabloyu önce gözle muayene edeceklerini, belirgin bir şey bulamadıkları takdirde kabloyu laboratuvar incelemesine alacaklarını bildirdi. 
     Cumhuriyet Savcılığı kanalıyla çeşitli yazışmalar yapacaklarını, görgü tanıklarının beyanlarını alacaklarını ve tesisin aboneliğine ilişkin bilgileri değerlendireceklerini ifade eden Celepsoy, şöyle konuştu 
     ''Tesisi besleyen, yani tesise elektrik getiren bir kablo var. Şu anda çalışmalarımızı bu kablo üzerinde sürdürüyoruz. Bir de gazetelerden öğrendiğimiz kadarıyla burada bir kaynak çalışması yapılmış. Bu kaynak çalışması sırasında ara kablo kullanıldığı söyleniyor. Henüz o kabloyu bulabilmiş değiliz. Eğer incelemesini yaptığımız kablodan bir sonuç alamazsak, diğer ara kabloyla ilgili çalışmalarımızı yoğunlaştıracağız. Tabii raporumuzu hazırlamamız, çeşitli yazışmalar yapacak olmamız nedeniyle biraz zaman alacak. Olayla ilgili her türlü bilgiyi toplamaya çalışıyoruz.'' 
     
     KAZA POTANSİYELİ 

     Celepsoy, İstanbul'da böylesi olayların yaşanması potansiyelinin çok fazla olduğunu vurgulayarak, denetimlerin yetersiz yapılması, meslek odalarıyla kurumlar arasındaki diyaloğun sağlıklı kurulamaması ve elektrikle ilgili işlerin yetkisiz kişilerce yapılmasının, her evde bu türlü bir kazanın yaşanması potansiyelini artırdığını bildirdi. 
     Elektrik işleri yapılırken, proje aşamasından itibaren odalara bağlı elektrik mühendislerinin denetim yapması gerektiğini kaydeden Erol Celepsoy, enerji dağıtımının da masaya yatırılmasının önemine değindi. 
     İnşaatına yeni başlanan halı sahanın yapımı sırasında Günyamaç Spor Tesisleri'ne gelen elektrik ana kablosunun yerinin değiştirildiğini anlatan Celepsoy, bu değiştirme işlemi sırasında belirlenen arızaların giderildiğini, arızalı noktalara buatlar konulduğunu, kendilerinin bu buatları da incelemeye alacaklarını sözlerine ekledi. 
     
     TOPRAKLAMANIN ÖNEMİ 

     Olay yerine gelerek incelemelerde bulunan Elektrik Mühendisleri Odası İstanbul Şube Başkanı Ahmet Tarık Uzunkaya da, kuvvetli akım alan tesislerin en önemli unsurlarından birinin topraklama olduğunu ifade ederek, topraklamanın, kaçak akımları alıp insan sağlığını etkilemeyecek duruma getirdiğini söyledi. 
     Günyamaç Spor Tesisleri'nin topraklaması olmadığını belirten Uzunkaya, ''Şu anda kesin bir şey söylemek mümkün değil. Çeşitli varsayımlar ortaya konulabilir. Bilemiyoruz, ama eğer topraklama olsaydı, dün yaşanan olayda sigorta atar ve akım kesilirdi'' dedi. 
     
     TESİS TEKNİK SORUMLUSUNDAN SAVUNMA 

     Günyamaç Spor Tesisleri'nin teknik sorumlusu Hakan Öztürk ise olaydan önce kulüp elemanlarının bu sahada çalışma yaptığını, kendisinin de birçok kez olayın meydana geldiği yerden geçtiğini, ancak herhangi bir elektrik çarpmasıyla karşılaşmadığını söyledi. 
     Olayın, tesisin girişine yakın yerde bulunan buatın çevresinde gerçekleştiğini anlatan Öztürk, suda elektrik akımı olduğu için ölen çocukları hortum yardımıyla sudan çıkartabildiklerini bildirdi. 
     Öztürk, şöyle konuştu 
     ''Elektriği kesmemiz mümkün olmadı, çünkü bizim tesisimizden çıkan elektrik değildi. Tayfun İnceoğlu Görgü tanığı Sanayispor'un menajeri 'Şalteri kapattım' diyor. Oysa şalteri benden başka kimse kapatamaz. Zaten ben olay yerine geldiğimde çocuklar ölmüşlerdi. 3 gün önce de yağmur yağdı. Bizim çocuklarımız da buralardaydı. Ben de aynı yerden geçtim. Hiçbir şey olmadı. Buradaki buat, 80 santimetre kadar derinde olması gerekirken biraz yüzeydeydi. Olayın gerçekleştiği yer de çok yakın buraya...'' Çıkartılmaya çalışılan kablonun kendi sorumluluklarında olmadığını ve bunu ilgililerin döşediğini kaydeden Öztürk, olay sırasında yağmur nedeniyle kaynak çalışması yapılmadığını, ayrıca kaynak çalışması yapılırken alınan elektriğin kablosunun da, olayın meydana geldiği su birikintisinden çok uzak bir mesafeden geçtiğini anlattı. 
     Birkaç ay önce tesisin çevresinde bazı çalışmalar yapılırken dozer kullanıldığını ve bu aracın bazı elektrik tesisatları ile kendi tesislerinin su tesisatına zarar verdiğini dile getiren Öztürk, dozer operatörünün arızaları kendisinin gidermeye çalıştığını, ardından da kaçtığını öne sürdü. 
     
</TEXT>
</DOC>
