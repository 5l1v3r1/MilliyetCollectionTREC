<DOC>
<DOCNO> 119740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/soneko18.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Kabine'yi piyasa satışla karşıladı... 
</HEADLINE>
<TEXT>

     Abdullah Gül'ün hükümeti kurma çalışmalarına ilişkin beklentilere olumlu cevap veren piyasalar, yeni kabinenin açıklanmasına borsada düşüş, faizde ise bir miktar artış yönünde tepki verdi. 
     Haftanın ikinci gününe düşüşle başlayan İstanbul Menkul Kıymetler Borsası İMKB Ulusal 100 Endeksi, ilk dakikalardan itibaren gelen satışlarla 13,632.94 puana kadar geriledi. İlk 25 dakika dolarken bu seviyelerde tutunmaya çalışan endeks, 13,650-13,700 puan seviyelerinde seyrediyor. 
     İlk yarım saat sonunda 13,723.57 puana gerileyen endeksteki düşüş 334.83 puan ve yüzde 2.38 oldu. Şu sıralarda ise endeks 13,750 puan seviyelerinde tutunma çabası içinde bulunuyor. 
     
     FAİZ, YÜZDE 50'NİN ÜSTÜNDE 
     İMKB Tahvil ve Bono Piyasası Kesin Alım Satım Pazarı'nda en çok işlem gören bononun dün yüzde 50'nin altına gerileyen faizi bu sabah açılışta tekrar yüzde 50'nin üzerine çıktı. 
     Piyasa açılışında basit getirisi yüzde 46.96, bileşik getirisi ise yüzde 51.05 olarak belirlenen 2 Temmuz 2003 vadeli, bugün valörlü bononun bileşik faizi şu sıralarda yüzde 50.94'e gerilemiş durumda. 
     
     DOLAR 1 MİLYON 587 BİN LİRA 
     İstanbul serbest piyasada doların satış fiyatı dünkü seviyelerini koruyor. 
     Kapalıçarşı'da 1 milyon 582 bin liradan alınan dolar 1 milyon 587 bin liradan satılıyor. Dolar dünkü kapanışta 1 milyon 586 bin liradan satılmıştı. 
     





</TEXT>
</DOC>
