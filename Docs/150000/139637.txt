<DOC>
<DOCNO> 139637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sondun06.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz ''Türkiye kendine de yardım etmiş olacak'' 
</HEADLINE>
<TEXT>

     ABD Savunma Bakan Yardımcısı Paul Wolfowitz, Irak'ta rejim değişikliğinin uzun dönemde Türk ekonomisine çok büyük yarar sağlayacağını belirterek, ''Türkiye bize yardım ederse, kendine de yardım etmiş olacak'' dedi. 
     ABD Temsilciler Meclisi Bütçe Komitesi'nde, 2004 mali yılı, Savunma Bakanlığı bütçe öncelikleri konulu oturumda konuşan Wolfowitz, Türkiye ile ABD arasındaki müzakerelerin durumu ve ekonomik yardım paketi konusunda bilgi verdi. 
     Wolfowitz, Irak'ta bir çatışma olursa, Türkiye'nin endişelenmek için nedenleri bulunduğunu kabul ederken, kısa dönemde Türkiye'nin, önemli ekonomik zorluklarla karşılaşabileceğini söyledi. Paul Wolfowitz, ''Şu da bir gerçek ki, 1991 Körfez savaşında bir kısmı bizim tarafımızdan, bir kısmı Araplar tarafından, Türkiye'ye bazı sözler verildi ve bunların sadece bir kısmı yerine getirildi'' dedi. 
     Paul Wolfowitz, bu yüzden Türkiye'de belli endişelerin bulunduğunu söylerken, ''Bana öyle geliyor ki, artık pazarlık aşamasından çıkmalı ve bu meseleyi aşmalıyız. Gerçek şu ki, Türkiye ne tür kısa dönem bir ekonomik bedel öderse ödesin, Irak'a ekonomik yaptırımları bitirmenin uzun dönemde Türkiye'ye yararı büyük olacak. Çünkü Saddam gittikten sonra ekonomik ambargo olmayacak'' diye konuştu. 
     Wolfowitz, basında Türkiye'ye karşı ''yakışıksız'' haberler çıktığını, bazılarının ''yakışıksız'' yorumlar yaptığını belirtti. 
     Öte yandan Wolfowitz, ''Türkiye'ye son 12 yıldır 92 milyar dolar borçlu olduğumuz görüşü, ölçülerin çok ötesinde'' dedi ve rakamların büyük gösterilmesine yönelik eğilim bulunduğunu söyledi. 
     Türkiye ile ilgili konuşurken ''ihtiyatlı'' olmak istediğini belirten Wolfowitz, ''Çünkü müzakerelerde kesinlikle çok kritik bir aşamadayız. Söylediğim her şeyi, isteyen istediği amaç için kullanma eğiliminde'' dedi. 
     Wolfowitz, ''Türk ekonomisi uzun dönemde çok yarar sağlayacak. Eğer Türkiye bize yardım ederse, sadece bize değil, kendine de yardım etmiş olacak. Biz, Türkiye'li veya Türkiye'siz amacımıza ulaşabiliriz. Ancak Türkiye ile daha hızlı, bölgede daha az ekonomik bedel ödeyerek, daha az siyasi rahatsızlık yaratarak ve en önemlisi, tek cephe yerine Saddam'a karşı iki cephe açarak Amerikalılar ve başkalarının hayatlarına yönelik daha az risk alarak yapabiliriz'' diye konuştu. 
     Bu nedenlerle ABD'nin Türkiye ile anlaşmak istediğini belirten Wolfowitz, ''Sanırım Türkler de bunu anlamaya yakın. Ancak artık günün sonuna geliyoruz. Karşılıklı çıkarlarımız söz konusu, pazar değil'' dedi. 
     





</TEXT>
</DOC>
