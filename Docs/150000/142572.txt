<DOC>
<DOCNO> 142572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/guncel/gun01.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, ABD’yi izole etti’ 
</HEADLINE>
<TEXT>

Temsilciler Meclisi’ndeki Türk Dostları Grubu’nun eş başkanı Wexler, "Bush yönetimi, Türkiye’yi bile bizden uzaklaştırmayı başardı" dedi 
     YASEMİN ÇONGAR Washington 

     ABD Kongresi Demokratik Parti üyesi ve Temsilciler Meclisi’ndeki Türk - Amerikan Dostluk Grubu’nun eşbaşkanı Robert Wexler, George Bush yönetimini, "Irak konusunda yürüttüğü uluslararası diplomasinin başarısızlığı" nedeniyle sert biçimde eleştirdi. Wexler, "Bu başkanın, dünyanın pek çok yerindeki stratejik ittifaklarımıza verdiği tamiri mümkün olmayan zarara Türkiye’de bizzat tanık oldum" dedi. 
     Türkiye’ye geçen hafta gelerek AKP Genel Başkanı Recep Tayyip Erdoğan ve Başbakan Abdullah Gül ile görüşen Wexler, yazılı açıklamasında, Amerikan halkının çoğunluğunun, Bush’tan dünyanın desteğini alabilmek için diplomasinin araçlarını kullanmasını istediğini kaydetti. 
     
     DÜNYA İKNA OLMADI 
     Wexler, açıklamasında şu ifadelere yer verdi "Başkan, ABD’yi uluslararası topluluktan izole etti, Türkiye gibi en yakın müttefiklerimizi bile bizden uzaklaştırdı, Saddam’ın ivedi bir tehdit oluşturduğu konusunda dünyayı ikna edemedi." Bush’u, 11 Eylül sonrası ABD halkına yönelen iyi niyet ve dayanışma duygularını yıpratmakla da suçlayan Wexler, BM silah denetçilerine 3 - 6 hafta daha süre tanınması ve Irak yönetimine, bu sürede yerine getirmesi gereken somut talepler sunulması çağrısında bulundu. Irak’ın bu talepleri göz ardı etmesi halinde, harek tın ABD için "tek seçenek" olacağını kaydeden Wexler, bu yolla, ABD’nin Saddam Hüseyin’i silahsızlandırmak için gerekli "uluslararası meşruiyete kavuşacağını" savundu. 
     Wexler, Türkiye ziyareti öncesi, zayıflayan Türk - Amerikan ilişkilerinin tamiri için çalışacağını söylemişti. 
     



 GÜNCEL 



















</TEXT>
</DOC>
