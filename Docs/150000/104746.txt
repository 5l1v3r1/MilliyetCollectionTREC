<DOC>
<DOCNO> 104746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/siyaset/siy03.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP’nin seçim bildirgesi hazır 
</HEADLINE>
<TEXT>

Bakanlık sayısının azaltılmasının hedeflendiği bildirgede, ücretlerde vergi indirimine gidileceği ve asgari ücretin de vergi dışı tutulacağı belirtiliyor 
     EZELHAN ÜSTÜNKAYA Ankara 

     CHP’nin seçim bildirgesi tamamlandı. "2D K S Demokrasi ve Dayanışma, Kalkınma ve Sosyal anlayış " formülü üzerine şekillenen bildirgeyle ilgili son sözü CHP lideri Deniz Baykal ve Kemal Derviş söyleyecek. 
     Bildirgenin en önemli noktasını ise kamu bankalarıyla ilgili bölüm oluşturacak. CHP, yasayla özelleştirilmesi kararlaştırılan Halk ve Ziraat bankalarının "özerk, etkin ve ihtisas kredilerine öncelik verecek şekilde kamu bankası olarak yapılanmasından" yana tavır koyarken, bakanlık döneminde iki bankanın özelleştirilmesi gerektiğini ifade eden Derviş’le nasıl uzlaşma sağlanacağı merak konusu oldu. 
     
     Liseler 4 yıl 
     İkilinin masaya yatıracağı konulardan biri de vergi konusu olacak. Bildirgede özellikle ücret ve maaşlarda vergi indirimine gidileceği ifade edilirken, Derviş bakanlık döneminde "bir süre daha vergi indirimine gidilmemesi gerektiğini" kaydetmişti. Halen Antalya’da milletvekili aday listesi üzerinde çalışan Baykal, Derviş’le Ankara’da bir araya gelecek. 
     
     CHP’ye rekor başvuru 
     Liselerin 4 yıla çıkartılmasını, YÖK’ün de yeniden yapılandırılmasını hedefleyen CHP’de, milletvekili aday adaylığı için rekor başvuru yapıldı. 26 Ağustos’ta 1930 olan başvuru sayısının 2000’i aştığı ve önümüz-deki günlerde daha da artacağı belirtildi. 
     

</TEXT>
</DOC>
