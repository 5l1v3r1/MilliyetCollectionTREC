<DOC>
<DOCNO> 127236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/soneko13.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı sermaye 2003'ten umutlu... 
</HEADLINE>
<TEXT>

     Yabancı Sermaye Derneği YASED üyeleri arasında düzenlenen ve yabancı yatırımcının ülke ekonomisine bakışını yansıtan YASED Barometre Aralık 2002 anketinin sonuçları, basın toplantısıyla kamuoyuna açıklandı. 
     Bu yılın son Barometre tahminlerinin 58. hükümetin göreve başlamasıyla birlikte ekonomi ve siyasetteki olumlu gelişmelere paralel bir eğilim gösterdiği belirtilen anket sonuçlarına göre, ankete katılan 68 YASED üyesinin yüzde 51'i bu yılın Eylül Barometre'sinde büyümenin hızlanacağını düşünürken, yılın son Barometre'sinde bu oran yüzde 49'luk artışla yüzde 76'ya yükseldi. 
     Enflasyon hızının düşeceği yönünde tahminde bulunanların oranı yüzde 31'den, yüzde 70'lik bir artışla yüzde 'e yükseldi. 
     Üyeler, 2002 yılı sonunda doları 1 milyon 621 bin lira, TEFE ve TÜFE'yi yüzde 32.4 olarak tahmin ediyor. 
     Büyümenin bu yıl sonunda 4.8 olacağı tahmininde bulunan yabancı yatırımcı, ekonomide büyüme olacağına dair olumlu beklentisini ortaya koyuyor. 
     
     YATIRIM ORTAMINDA İYİLEŞME BEKLENTİSİ YÜZDE 74 

     Dikkat çekici bir artış da yatırım ortamının değerlendirilmesinde görülüyor. Genel yatırım ortamının daha iyiye gideceğini düşünenlerin oranı Eylül Barometre'sinde yüzde 31 iken, son Barometre'de 2.5 kata yakın bir artışla yüzde 74'e yükseldi. 
     YASED üyeleri, ekonomik ortamın iyileşmesiyle ilgili 2003 yılında çok büyük bir değişiklik öngörmemekle birlikte olumlu beklentilerini sürdürüyor. 
     Önümüzdeki yıl ekonomide yüzde 5.2'lik bir büyüme öngören üyeler, yıl sonunda faizler için yüzde 35, TEFE ve TÜFE için de sırasıyla yüzde 24 ve yüzde 25.3 oranlarını öngörüyor. 
     Ankete katılan üyeler, önümüzdeki yıl sonu için dolar kurunu 2 milyon 41 bin lira, Euro kurunu ise 2 milyon 38 bin lira olarak tahmin ediyorlar. 
     
     DAHA İYİ RAKAMLARA ULAŞILACAK 

     Özellikle ekonomik büyüme, enflasyon hızı yavaşlaması konusunda ortaya çıkan rakamların cesaret verici olduğunu dile getiren Yöneyman, üyelerinin ekonomik büyüme, döviz kuru, faiz rakamlarının 2003'de daha iyi rakamlara ulaşacağı kanısında olduğunu vurguladı. 
     Aralık ayının ilk yarısında yapılan bu çalışmaya, özellikle Irak konusunun pek yansımadığına dikkati çeken Yöneyman, ''O zaman da bir Irak meselesi vardı, ama bu kadar kapıda gözükmüyordu'' dedi. 
     
     ''HER HÜKÜMETE SÜRE VERMEK LAZIM'' 

     Soruları da yanıtlayan Yöneyman, Irak'da bir savaş olması durumunda, bu olayı Türkiye'nin mümkün olan en az ekonomik zararla atlatmasını dileyerek, ''Eğer bu çalışma bugün yapılsaydı, döviz kuru ve diğer bazı konularda çizgi yukarı gelirdi. Ama, üyelerimizin 2003 yılı için gelen beklentileri değişmezdi'' dedi. 
     Yeni hükümetin çalışmalarına ilişkin bir soru üzerine Yöneyman, şunları kaydetti 
     ''Gelen her hükümete belli bir süre vermek lazım. Hele bu hükümet yeni kurulan bir partinin hükümetiyse, fazla da insafsız olmamak lazım. Şu anda en azından ortaya konan birtakım çalışmalar var. 
     57. hükümet döneminde yatırım ortamını iyileştirme koordinasyon kurulu toplantıları 3 kere yapıldı. Fakat, maalesef bu toplantılar bürokrasiyi aşamadığı için bir sonuca ulaşamadı. 58. hükümetin ele aldığı konulardan birisi de, doğrudan yabancı yatırımların ülkeye getirilmesi konusunda yoğun çabaları. Şu anda hemen uygulama safhasına girilmese de ortada niyet var. 
     Geçmiş dönemlerde, Türkiye'nin doğrudan yabancı sermaye çekmede geri kalmış olmasının önemli bir sebep olarak görülmemesi yüzünden, doğrudan yabancı yatırım çekmede altın yıllar olan 1990'ların kaybedildiğini belirten Yöneyman, ''Ancak, 58. hükümet yatırım ortamını iyileştirme koordinasyon kurulu çalışmalarına hemen başladı'' dedi. 
     
     DEV KURULUŞLARIN CEO'LARI BU YIL GELİYOR 

     Yöneyman, dünyanın önde gelen uluslararası kuruluşların başkan ve CEO'larının davet edildiği ancak iptal edilen Yatırımcı Konseyi Toplantısı'nın da, Haziran-Temmuz 2003'de Dünya Bankası işbirliğiyle yapılacağını açıkladı. Yöneyman, Başbakan Abdullah Gül ve bakanların da toplantıya katılacağını bildirdi. 
     YASED Başkanı, Yatırım Ortamını İyileştirme Koordinasyon Kurulu Çözüm Toplantısı ile Türkiye'de Yatırım Ortamını İyileştirilmesi ve Yatırım Ortamı Konferansı'nın da Ocak ayında yapılacağını söyledi. 
     Yöneyman, şu anda TBMM'de yabancı yatırımlarla ilgili 2 ayrı reform paketinin bulunduğuna işaret etti. 
     
     2004 YATIRIMLARDA PATLAMA YAŞANACAK BİR YIL OLABİLİR 

     Irak krizinin, yabancı sermayeyi nasıl etkileyeceğinin sorulması üzerine Yöneyman, şunları söyledi 
     ''Hepimizin gönlünden geçen Irak olayının mümkün olduğu kadar kısa sürede neticelenmesi. Ben, fazla uzun sürmeyeceğine inanmak istiyorum. Türkiye'nin uzun süre bilinmez bir tabloda kalmasına, herhalde böyle bir senaryoya evet demezler diye düşünüyorum.'' Bir soru üzerine, YASED'in önceliklerini ''yatırım ortamının iyi çizgiye gelmesi için niyetin olması, ekonomik-siyasi istikrar, yatırımcıların sorunlarının çözülmesi, hukuksal altyapının düzeltilmesi'' olarak açıklayan Yöneyman, bu öncelikler sağlanması durumunda ülkemizdeki yatırım ortamının iyileşeceğinin altını çizdi. 
     Çin'in 2000 yılında 100 milyar dolar, yatırımların durduğu 2001 yılında 60 milyar dolarlık yabancı sermaye çektiğini dikkat çeken Yöneyman, ''Türkiye'nin şu anda halletmesi gereken en önemli sorun, Doğu Avrupa'da yatırım yapmak niyetinde olan kuruluşları Türkiye'ye çekmektir'' şeklinde konuştu. 
     Bunun için yatırım ortamının iyileştirilmesi gerektiğini vurgulayan Yöneyman, 2003'ün kazanılması için ilk yarıda hatta ilk üç ayda yapılması gereken değişikliklerin bir an evvel yasalaşmasını istedi. 
     Yöneyman, ''Yatırımcılara bir hazırlık, plan yapma süresi sağlansın. Genel stratejimiz, 2003'ün ikinci yarısından itibaren Türkiye'ye yatırımların yönelmesi doğrultusunda. Bu sağlanırsa, 2004 kazanılır ve 2004 temel bir yıl olarak Türkiye'de yatırımların patlama yaşacağı bir yıl olarak ortaya çıkabilir'' dedi. 
     
     AYNI TERAZİDE TARTILMAYI BEKLİYORUZ 

     Türkiye'nin tam üyeliğine ilişkin olarak AB üyeleri nezdinde yapılan temasların, Barometre çalışmasına artı yansıdığını belirten Yöneyman, 12 Aralık Kopenhag Zirvesi'nde çıkan kararın anketi nasıl etkileyeceğinin sorulması üzerine, ''Anketi ben doldursaydım, Türkiye'nin ilk defa tarih alması orta olarak etkilerdi'' dedi. 
     AB'ye yönelik çalışmaların, yabancı sermaye açısından Irak'ın yaratacağı olumsuz etkileri gidermede nasıl etkisi olacağının sorulması üzerine Yöneyman, TBMM'deki reform paketlerinin Ocak ayında çıkarılmasının önemli olduğunu belirterek, ''Devletin atacağı adımlar, Irak'ın ötesinde içerdeki uygulamalar ile ilgili. Bunlar uygulamaya geçerse, Ekim 2003 tablosu Türkiye için çok şey ifade eder'' dedi. 
     Kamu İhale Yasası'na ilişkin bir soru üzerine Yöneyman, yabancı yatırımcılara bir öncelik sağlanması yönünde hiçbir zaman talepleri olmadığını belirterek, ''YASED olarak ulusal ve uluslararası yatırımcıların aynı terazide tartılmasını bekliyoruz'' diye konuştu. 
     
     ARIMAN ''2-3 MİLYAR DOLAR YATIRIM ÇEKİLEBİLİR'' 

     YASED Genel Sekreteri Abdurrahman Arıman da, Kamu İhale Yasası'na ilişkin bir çalışma yürüttüklerini, bunu hükümete sunacaklarını bildirdi. 
     Türkiye'ye bu yıl ilk 9 ayda 250 milyon dolarlık yabancı yatırım geldiğini ve yıl sonunu 300-400 milyon dolarlık yatırımla kapatmasını belediklerini belirten Arıman, yatırım ortamını iyileştirici çalışmalar yapılması durumunda önümüzdeki yıl 2-3 milyar dolarlık yabancı yatırım çekilebileceğini bildirdi. 
     Arıman, Yatırımcı Konseyi Toplantısı'na Dünya Bankası Başkanı ve 15-16 uluslararası kuruluşun temsilcilerinin katılacağını duyurdu. 
     YASED Üyesi ve Credit Agricole Indosuez Türk Bank Genel Müdürü Gilles Serra da, Türkiye'deki iş camiasının, hükümetin programının iyi olduğunu inandığını kaydederek, ''iş camiası enflasyonun yüzde 25, TL'nin devalüasyonunun enflasyonla orantılı olacağını düşünüyor ki, bu hükümete verilmiş güvenoyudur'' dedi. 
     BAROMETRE ANKETİ 
     YASED Barometre aralık anketine göre, üyelerin yüzde 90'nı ekonomik istikrarın ve yüzde 85'i finansal ortamın daha iyi olacağını öngörüyor. 
     YASED Barometre Aralık 2002 anketinin sonuçlarına göre, üyelerin yüzde 34'ü döviz kurunun enflasyondan daha yavaş artacağını, yüzde 43'ü enflasyona paralel seydereceğini ve yüzde 24'ü enflasyondan daha hızlı artacağını öngörüyor. 
     Üyelerin yüzde 82'sinin, faiz oranlarının yavaşlayacağı yönünde görüş bildirmesi dikkat çekti. 
     Doğrudan yabancı yatırımlar için ekonomik ortamın daha iyiye gideceğine inananların oranı yüzde 74 iken, değişmeyecek diyenlerin oranı yüzde 26 oldu. 
     
     2003'ÜN İLK YARISINA BAKIŞ 

     Anketin yapıldığı Aralık ayının ortasından önceki 6 aya ilişkin görüşlerini de açıklayan üyeler, bu dönemde ekonomik istikrarın ve finansal ortamın daha iyi olduğunu, yasal çerçeve, fikri mülkiyet hakları, imtiyaz, uluslarası tahkim ve rekabeti koruma konularında gelişimin ise aynı kaldığını dile getirdiler. 
     2003 yılının ilk yarısına ilişkin görüşler ise daha olumlu. Üyelerin yüzde 90'ı ekonomik istikrarın, yüzde 54'ü yasal çerçevenin ve yüzde 85'i finansal ortamın daha iyi olacağına inanıyor. 
     Yabancı yatırımcılar, fikri mülkiyet hakları, imtiyaz, uluslararası tahkim ile rekabeti koruma alanlarında ise değişiklik beklemiyor. 
     





</TEXT>
</DOC>
