<DOC>
<DOCNO> 105121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sondun06.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan Dışişleri Müsteşarı "AB ve Kıbrıs konusunda iyimseriz" 
</HEADLINE>
<TEXT>

     Yunanistan Dışişleri Bakanlığı Müsteşarı Yannis Mangriotis, Türkiye'ye AB ile tam üyelik görüşmelerine başlama tarihi verilmesine itirazları olmadığını söyledi. 
     Rum Fileleftheros gazetesine demeç veren Mangriotis, Rum kesiminin AB üyeliği, Kıbrıs sorunu ve Ankara-Atina ilişkilerine dair açıklamalarda bulundu. 
     Mangriotis, geçen hafta Atina'da yapılan üst düzey görüşmelerde Kıbrıs'la ilgili konuların yanı sıra Türk-Yunan ilişkilerinin de ele alındığını kaydederek, şunları dedi 
     ''Bildiğiniz gibi Türkiye son zamanlarda anayasasına bazı değişiklikler getirdi. Bunlar, Türkiye'nin AB yol haritası çerçevesindedir ve bunları önemli adımlar olarak niteledik. Ancak Türkiye'nin Kopenhag kriterlerini başarması ve bu yolu tamamlaması için alması gereken çok yolu vardır. Daha önemlisi, AB liderlerinin de vurguladığı gibi bu kararların uygulanmasını görmek istiyoruz. Çünkü zaman zaman kararlar alındı, ancak hiçbir zaman uygulamadı. Patrikhane, İstanbul, Bozcaada ve Gökçeada'daki soydaşların malları gibi.'' Ancak, Türkiye'ye AB ile tam üyelik görüşmelerine başlamak için bir tarih verilmesine itirazları olmadığını kaydeden Mangriotis, Türkiye'nin perspektifinin her iki ülke ve Kıbrıs'ın da yararına olacağını söyledi. 
     
     YUNANİSTAN VETO HAKKINI KULLANMAYACAK 
     Mangriotis, Rum kesiminin AB'ye üyelik sürecinin normal işleyip işlemediği tartışmalarına da açıklık getirerek, Helsinki'nin, Rum kesiminin en önemli diplomatik, siyasi ve kurumsal rezervi olduğunu, bunun da Kıbrıs sorununun AB üyeliği konusundan ayrı tutulmasını açıkça ifade ettiğini kaydetti. Mangriotis, şöyle dedi 
     ''Kıbrıs sorununa çözüm bulunmayışı engel teşkil etmeyecek. Helen ve Kıbrıs tarafı, BM kararları çerçevesinde bir çözümü hep istedi. Bu bakış açısından Kıbrıs Rum tarafının diyalog ve görüşmelerde herhangi bir sorunu yoktur. Ankara ve Denktaş'ın tutum değiştirmelerini, uzlaşmaz tutumlarını terk etmelerini ve öncelikli olarak Kıbrıslı Türklerin güvenliği ve refahı yararına olacak yaşayabilir ve çalışabilir bir çözüm için özlü önerilerle diyaloğa gelmelerini arzu ediyoruz.'' Rum kesiminin AB sürecinde bir sorun çıkması durumunda, Yunanistan'ın veto hakkını kullanmayacağını belirten Mangriotis, ''Çünkü böyle bir sorun meydana gelmiş olmayacak. Helsinki, Laaken ve Sevilla AB Konseyi kararları açıktır. On ülke de ortak bir dalga, birleşik bir ünite olarak kabul ediliyor. Bu bakış açısından Kıbrıs'ın ilk genişleme gurubu topluluğundan ayrı tutulması söz konusu değildir'' diye konuştu. 
     Ankara'nın, Rum kesiminin AB üyesi olacağını bildiğini, bunun da 2003 başında Denktaş ve Ankara'yı görüşmeler masasına dönmeye mecbur edeceğini ileri süren Mangriotis, ''Şu ana kadar Kıbrıs sorununa özlü bir çözüm için samimi arzuya sahip değiller. Ancak, diyaloğa özlü önerilerle döneceklerine inanıyorum'' dedi. 
     ''Türkiye'nin sıcak olay çıkartabileceği ya da entegrasyon'' haberlerine ilişkin olarak da Mangriotis, bu tür haberlerin dikkate alındığını belirterek, ''Türkiye'nin mevcut konjonktürde bu tehditleri hayata geçirmek için sahip olduğu imkan ve olanakları da biliyoruz. Çünkü Türkiye, geçmiş yıllarda yaşadıklarımızı 21'inci asrın başlarında yineleme olanağına sahip değildir. Gerek Kıbrıs sorununun çözümü gerek AB üyeliği konusunda eminiz ve iyimseriz'' diye konuştu. 
     





</TEXT>
</DOC>
