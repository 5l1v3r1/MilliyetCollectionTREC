<DOC>
<DOCNO> 138292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sontur21.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den ABD heyetine "Uluslararası yasallık şart" 
</HEADLINE>
<TEXT>

     Cumhurbaşkanı Ahmet Necdet Sezer, ABD Temsilciler Meclisi üyelerini kabulünde, Anayasa'nın yabancı silahlı kuvvetlerin ülkeye kabulü konusunda tek yetkili organ olarak belirlediği TBMM'nin karar alabilmesi için, uluslararası yasallık koşulunun yerine getirilmesi gereğinin altını çizdi. 
     Cumhurbaşkanlığı Basın Merkezi'nden yapılan açıklamada, Sezer'in Joel Hefley başkanlığındaki ABD Temsilciler Meclisi heyetini bugün kabul ettiği anımsatıldı. 
     Açıklamaya göre, Sezer, kabulde, Türkiye ile ABD arasındaki stratejik ortaklığın önemini vurguladı. Sezer, Türkiye'nin, bu ortaklık ilişkisi temelinde ABD ile işbirliğini ikili konularda olduğu gibi bölgesel konularda da derinleştirmek istediğini dile getirdi. 
     İki ülkenin yasama organları arasındaki temas ve ilişkilerin yoğun biçimde sürdürülmesinin önemine de işaret eden Cumhurbaşkanı Sezer, ABD Kongresi'nden, ilişkilerin her boyutuna yapıcı katkılarda bulunmasını, ayrıca son yıllarda ikili ilişkilerin daha ileri götürülmesini engelleyen kimi sorunların aşılmasına yardımcı olmasını beklediklerini ifade etti. 
     
     NİTELİKLİ SANAYİ BÖLGELERİ 
     Cumhurbaşkanı Sezer, bu bağlamda, Türkiye'de Nitelikli Sanayi Bölgeleri kurulmasına ilişkin tasarının kongre tarafından yaşama geçirilmesine ve savunma sanayii alanındaki işbirliğinin artırılarak teknoloji transferinin kolaylaştırılmasına özel önem verdiklerini kaydetti. 
     Cumhurbaşkanı Sezer, Türkiye'nin Irak konusundaki tutumu hakkında da bilgi verdi. 
     Sezer, bu çerçevede, Türkiye'nin soruna askeri bir operasyona gerek kalmadan çözüm bulunmasından yana olduğunu, stratejik ortaklığın gereği olarak müttefiki ABD'ye elinden gelen desteği sağladığını, bu konudaki işbirliğine ilişkin düzenlemelerin ayrıntıları üzerindeki çalışmaların sürdüğünü anlattı. 
     Irak'a olası bir müdahale durumunda Türk ekonomisinin uğrayacağı zararların ABD yetkililerince dikkate alınması gerektiğine işaret eden Sezer, Anayasa'nın yabancı silahlı kuvvetlerin ülkeye kabulü konusunda tek yetkili organ olarak belirlediği TBMM'nin karar alabilmesi için, uluslararası yasallık koşulunun yerine getirilmesi gereğinin altını çizdi. 
     ABD Temsilciler Meclisi üyeleri ise Türkiye-ABD dostluğuna olan bağlılıklarını vurguladılar. 
     Üyeler, ABD'nin Irak'ta savaş istemediğini, ancak Irak'ın daha fazla zaman yitirilmeden kitle imha silahlarından arındırılması gerektiğini dile getirdiler. 
     





</TEXT>
</DOC>
