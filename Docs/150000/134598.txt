<DOC>
<DOCNO> 134598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/sondun01.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalıların 3'te 2'si Irak'a operasyonu destekliyor... 
</HEADLINE>
<TEXT>

     ABD'de yapılan son kamuoyu yoklamasına göre, Amerikalıların 3'te 2'si Irak'a yönelik olası operasyona destek veriyor. 
     Washington Post ve ABC News'un ortak düzenlediği ve ABD Başkanı George W. Bush'un kongrede geleneksel ''Birliğin Durumu'' konuşmasını yaptığı günlerde düzenlenen ankette, Bush'un Irak politikasına yönelik onayın yükseldiği ortaya çıktı. 
     Ankete katılanların yüzde 61'i Beyaz Saray'ın tutumunu desteklediğini söylerken, kısa süre önceki anketlere göre bu oranda yüzde 11'lik artış görüldüğü belirtildi. 
     Irak lideri Saddam Hüseyin'i devirmeye yönelik askeri eyleme destek verenler ise önceki ankete göre yüzde 9'luk artış göstererek yüzde 66 oldu. Yüzde 48, askeri eylemi ''şiddetle desteklediğini'' söylerken, yüzde 18 ''şiddetle karşı çıktığını'' belirtti. 
     Katılımcıların yüzde 51'i, BM desteği olmasa bile Irak'a savaşa gidilmesini destekleyeceğini kaydederken, yüzde 54'ü Bush yönetiminin Irak'a saldırı için yeterli kanıta sahip olduğunu, yüzde 57'si ise daha fazla kanıt gerektiğine inandığını söyledi. 
     Ankete katılanların yüzde 78'i, Irak'a savaşın nedeninin, ''ABD'yi Irak'tan ve terörist tehditlerden korumak'' olduğuna inandığını belirtti. 
     





</TEXT>
</DOC>
