<DOC>
<DOCNO> 133305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/sontur04.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cuma günü karne günü... 
</HEADLINE>
<TEXT>

     İlköğretim okulları ve liselerde okuyan öğrenciler, 31 Ocak 2003 Cuma günü karne almaya hazırlanıyor. 
     2002-2003 eğitim-öğretim yılının 16 Eylül 2002 Pazartesi günü başlayan ilk dönemi, 31 Ocak Cuma günü sona erecek. Öğrenciler ve öğretmenler yaklaşık 4.5 ay süren ders maratonunun yorgunluğunu, iki haftalık dinlenmeyle atmaya çalışacak. 3 Şubat 2003 Pazartesi günü başlayacak yarıyıl tatili, hafta sonları dahil 16 gün sürecek. 
     Geçen eğitim-öğretim yılında olduğu gibi bu yıl da Kurban Bayramı yarıyıl tatiline denk geliyor. Yarıyıl tatilinin içinde 11-14 Şubat 2003 tarihleri arasında kutlanacak Kurban Bayramı'nın ardından, eğitim-öğretim yılının ikinci dönemine 17 Şubat Pazartesi günü başlanacak. 
     2002-2003 eğitim-öğretim yılı 13 Haziran 2003'de sona erecek. 
     İlköğretim ve ortaöğretim okullarında öğrenim gören öğrencilerden 200 bin lira karne ücreti alınacak. 
     Milli Eğitim Bakanlığı'nın MEB talimatına göre okullar, öğrenci sayılarının yüzde 10'unu geçmemek kaydıyla yoksul öğrencilere karnelerini ücretsiz verecekler. 
     Geçen öğretim yılının verilerine göre, örgün öğretimde toplam 13 milyon 707 bin öğrenci öğrenim görüyor. Öğrencilerin 10 milyon 562 bini taşımalı ilköğretim uygulaması yapılanlar hariç 35 bin 44 ilköğretim okulunda 2 milyon 855 bini, 6 bin 389 ortaöğretim okulunda okuyor. 
     Yaygın eğitim kurumlarından ise 3 milyon 211 bin kişi yararlanıyor. 
     
     SINAV DÖNEMİ 
     İlköğretim ve ortaöğretim okullarında okuyan öğrenciler, her eğitim-öğretim yılında olduğu gibi bu yıl da ikinci dönemi sınava hazırlanarak geçirecekler. 
     Fen ve Anadolu liselerine öğrenci yerleştirmek amacıyla gerçekleştirilen ilköğretim son sınıf öğrencilerine yönelik Ortaöğretim Kurumları Öğrenci Seçme ve Yerleştirme Sınavı, 8 Haziran 2003 Pazar günü yapılacak. 
     İlköğretim ve ortaöğretim kurumlarında okuyan ara sınıf öğrencilerinin girebileceği Devlet Parasız Yatılılık ve Bursluluk Sınavı da 21 Haziran 2003 Cumartesi günü yapılacak. Bu sınava 13 Ocak 2003 Pazartesi günü başlayan başvuru süresi 31 Ocak Cuma günü sona eriyor. 
     Lise son sınıf öğrencileri ise üniversiteli olabilmek için ter dökecek. Üniversite adaylarına yönelik Öğrenci Seçme Sınavı ÖSS 15 Haziran 2003 Pazar günü gerçekleştirilecek. Bu sınava 1 milyon 502 bin 815 aday katılacak. 
     Üniversitelerin yabancı dil ile ilgili bölümlerinde okumak isteyen adaylar da 2003-ÖSS'nin yanı sıra Yabancı Dil Sınavı'na da YDS girecekler. Bu sınava katılacak adaylar, 7-18 Nisan 2003 tarihleri arasında YDS ücreti olan 35 milyon lirayı bankaya yatıracaklar. YDS'ye başvurmak için sınav ücretini yatırmak yeterli olacak. YDS, 22 Haziran 2003 Pazar günü yapılacak. 
     





</TEXT>
</DOC>
