<DOC>
<DOCNO> 118940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/dunya/dun02.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Orgeneral Özkök’ten KKTC’ye güvence... 
</HEADLINE>
<TEXT>

Genelkurmay Başkanı TSK, Kıbrıs Türkünün güvenliğini tehdit edecek yaklaşımlara izin vermez 
     Genelkurmay Başkanı Orgeneral Hilmi Özkök, Türkiye ve Türk Silahlı Kuvvetleri’nin Kıbrıs’ta barış ve huzuru bozacak ve Kıbrıs Türkünün güvenliğini tehdit edecek herhangi bir yaklaşıma müsaade etmeyeceğini söyledi. 
     Orgeneral Özkök, KKTC’nin 19. kuruluş yıldönümü kutlamalarına katılmak üzere gittiği Ada’da, Kıbrıs sorununun çözümü konusunda değişik yaklaşımların sergilendiği bir süreç yaşandığına dikkat çekti. 
     KKTC Cumhurbaşkanı Rauf Denktaş’ın inisiyatifiyle başlatılan doğrudan görüşmelerde, Kıbrıs Türkü’nün güvenliğini, egemenliğini ve eşitliğini güvence altına alacak, Türkiye’nin ahdi hakları ve stratejik çıkarları ile Ada üzerindeki Türk - Yunan dengesini gözetecek kapsamlı bir çözümün amaçlandığını ifade eden Orgeneral Özkök, bu şekilde ulaşılacak adil ve kalıcı bir çözümün Türkiye tarafından desteklendiğinin altını çizdi. Güney Kıbrıs Rum Yönetimi’nin, 1960 anlaşmalarına aykırı olarak, Avrupa Birliği’ne tam üye yapılmasının Ada’da ve Doğu Akdeniz’de barış ve istikrar ortamının bozulmasına neden olacağını belirten Orgeneral Özkök, "Olabilecek olumsuz gelişmeleri önlemek için ilgili devlet ve kurumların Ada’da iki eşit egemen devletin yeni bir ortaklığını kabul etmeleri gerekiyor. Kıbrıs’ta kalıcı ve adil bir barışın tesisi ancak bu şekilde mümkündür" diye konuştu. 
     Özkök, KKTC Başbakanı Derviş Eroğlu, tarafından verilen KKTC’nin 19. kuruluş yıldönümü kokteylinde basın mensuplarıyla sohbeti sırasında, "Ben buraya karşı tarafa mesaj vermeye geldim" dedi. 
     



 DÜNYA 












</TEXT>
</DOC>
