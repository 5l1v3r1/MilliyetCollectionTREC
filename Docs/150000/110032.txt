<DOC>
<DOCNO> 110032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/28/yasam/yas04.html </URL>
<DATE> 2002/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Vicdanını dinledi 
</HEADLINE>
<TEXT>

Ebru Şenyüz, bir karaltıya’ çarptı. Ehliyeti yoktu ama kaçmadı. O karaltı, bir kadındı... 
     ŞAKİR AYDIN İstanbul 

     Beyoğlu’nda yolda yatan bir karaltı’, genç bir kadının hayatını kararttı. Ebru Şenyüz 28 , dün saat 05.00’te otomobiliyle Dolapdere Caddesi’nde seyrediyordu. Bir şeye çarptığını fark etti. Genç kadın, karanlığa karışmak yerine vicdanının sesini dinleyip birkaç yüz metre ilerideki benzin istasyonunda durdu. Şenyüz, istasyon çalışanlarına, neye çarptığını bilmediği söyleyerek, gidip bakmalarını istedi. Olay yerine giden istasyon görevlileri yerde yatan bir kadınla karşılaştı. Bunun üzerine ambulans ve polise haber verildi. Gelen sağlık ekibi, kazazedenin öldüğünü ve kimliğinin de Gülane Atay’a 32 ait olduğunu saptadı. Ehliyetini de ibraz edemeyen Şenyüz, gözaltına alındı. 
     
     Çöp torbası zannetti 
     Ehliyet almak için sürücü kursuna yeni başvurduğu anlaşılan Şenyüz, "Bir karartı gördüm. Yolun ortasında yığılmış halde duruyordu. Çöp torbası zannettim. Çarptıktan sonra akaryakıt istasyonunda durdum" dedi. Atay’ın, bir başka otomobilden yola atıldığı ve baygın olduğu iddia edildi. Polis ise kendilerine böyle bir bilgi ulaşmadığını söyledi. Beyoğlu Adliyesi’ne sevk edilen Şenyüz, nöbetçi 4. Sulh Ceza Mahkemesi’nce "ehliyetsiz araç kullanmak" suçundan 192.5 milyon lira para cezasına çarptırılarak serbest bırakıldı. 
     



 YAŞAM 



















</TEXT>
</DOC>
