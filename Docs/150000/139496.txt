<DOC>
<DOCNO> 139496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sonspo36.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst Hasan'ın başka kulüplerle görüşmesi en doğal hakkıdır... 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, henüz sözleşme imzalamadıkları Hasan Şaş'ın başka kulüplerle görüşmesinin en doğal hakkı olduğunu söyledi. 
     Ali Dürüst, Florya Metin Oktay Tesisleri Basın Merkezi'nde düzenlenen haftalık olağan basın toplantısında, Hasan'ın başka kulüplerle görüşmediğini, ancak bunu yapmasının hakkı olduğunu belirterek, ''Hasan, sezon sonunda tercihini kendisi yapacak. Bir tarafta biz, diğer tarafta başka kulüpler olacak. Oyuncuyu rahat bırakmak lazım'' dedi. 
     Galatasaray Kulübü'nün Hasan konusunda gerekli özveride bulunacağını kaydeden Dürüst, ancak belirleyecekleri fiyatı futbolcunun beğenmeyebileceğini de bildirdi. 
     Dürüst, Hasan'a Fenerbahçe'nin ilgi duymasını normal karşıladığını ifade ederken, ''Bu futbolcuya birçok kulüp teklifte bulunabilir. Bu normaldir. Bizim için fazla farketmez'' diye konuştu. 
     
     ''BÜTÇENİN SAĞLIKLI OLMASI'' 
     Galatasaray'ın 2003 yılı bütçesinde küçülme olduğunun hatırlatılması üzerine Dürüst, ''Bütçenin az veya çok olması değil, sağlıklı olması önemlidir'' dedi. 
     Dürüst, mali disiplini sağlamaya çok önem verdiklerini de dile getirerek, Galatasaray'ın öngörülen bütçeyle de çok büyük işler başaracağını savundu. 
     Galatasaray taraftarlarının Kocaelispor maçına toplu olarak alınmaması konusuna da değinen Dürüst, ''Bu konuda Kocaeli İl Spor Güvenlik Kurulu'nun aldığı karara saygılıyız'' diye konuştu. 
     Fenerbahçe maçının biletlerinin hangi biçimde satılacağına, bu maçın tarihi yaklaşınca karar vereceklerini anlatan Dürüst, taraftarların Türkiye Kupası'nda Malatyaspor maçına ilgi göstermesi için bilet fiyatlarını ucuzlattıklarını sözlerine ekledi. 
     
     ERGÜN İLE CİHAN'IN DURUMU 
     Dürüst'ün ardından sağlık kurulu üyesi Dr.Bülent Bayraktar, sakatlığı bulunan futbolcular Ergün ve Cihan hakkında bilgi verdi. 
     Ergün'ün Kocaelispor maçında oynamayacağını anlatan Bayraktar, ''Bu futbolcunun tedavisine sabah-akşam devam ediyoruz. İyileşme süresi veremeyiz'' dedi. 
     Teknik direktör Terim'in, bazı durumlarda sakatlığı bulunan oyunculardan oynamasını isteyebildiğini kaydeden Bayraktar, ''Böyle birşey olması, futbolcunun da oynamak istemesi durumunda, biz o oyuncuyu en az riske edecek ortamı hazırlamaya çalışıyoruz'' diye konuştu. 
     Cihan'ın sol ayak bileğinde, dün akşam antrenmanında burkulma meydana geldiğini belirten Bayraktar, bu futbolcunun akşam yapılacak antrenmanda deneneceğini bildirdi. 
     Bayraktar, bir soru üzerine de Hasan Şaş'ın sakatlığının geçtiğini, ancak idman yapamayan futbolcunun performansında gerileme meydana geldiğini, bunu da ekstra çalışmalarla kapatmak için çaba harcadıklarını sözlerine ekledi. 
     





</TEXT>
</DOC>
