<DOC>
<DOCNO> 108977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/son/sondun04.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail ''Arafat istediği zaman karargahından ayrılabilir'' 
</HEADLINE>
<TEXT>

     İsrail ordusunun Ramallah'daki operasyonlarından sorumlu üst düzey bir komutan, Filistin lideri Yaser Arafat'ın karargahından istediği zaman ayrılmakta özgür olduğunu belirtti. 
     Üst düzey komutan, yayımladığı bildiride, İsrail ordusunun Arafat'ın hareket serbestisini engellemeyeceğini kaydederek, ''Arafat bulunduğu binayı istediği zaman terk edebilir. Kendisini tutuklamayacağız, bizim görevimiz kendisinin hareket serbestisini engellemek değil, binada bulunan ve bizim aradığımız kişilerin teslim olmalarını sağlamak'' dedi. 
     Komutan, tıbbi yardım ihtiyacı bulunan herkese gerekli yardımın sağlanacağını da ifade etti. 
     Öte yandan, Filistin Meclis Başkanı Ahmed Kurey ile İsrail Dışişleri Bakanı Şimon Peres, İsrail ordusunun Arafat'ın karargahına yönelik kuşatması konusuna çözüm bulunmasıyla ilgili telefon görüşmesi yaptı. 
     Kurey'in yakın çevresinden bir yetkili, ''Kurey, Peres ve diğer üst düzey İsrailli yetkililer ile telefon görüşmeleri yaptı'' dedi. Yetkili, görüşmenin içeriğiyle ilgili ayrıntılı bilgi vermedi. 
     Bu arada, Peres'in, Avrupa Birliği AB Ortak Savunma ve Dış Politika Yüksek Temsilcisi Javier Solana ve Rusya Dışişleri Bakanı İgor İvanov ile telefon görüşmeleri yaptığı bildirildi. 
     İsrail Dışişleri Bakanlığının bildirisinde, Peres'in görüşmelerde İvanov ile Solana'ya, İsrail'in Arafat'a bir zarar vermeye niyeti olmadığı konusunda güvence verdiği ve ''Filistinlilerin güvenlik alanında artık ciddi birşeyler yapmalarının zamanının geldiğini, İsrail'in vatandaşlarının öldürülmesi karşısında kolları bağlı kalamayacağını'' söylediği bildirildi. 

     
</TEXT>
</DOC>
