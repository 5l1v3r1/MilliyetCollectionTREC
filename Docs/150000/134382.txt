<DOC>
<DOCNO> 134382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/ekonomi/eko05.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Lirası dünyanın en değersiz parası 
</HEADLINE>
<TEXT>

Açlıkla mücadele eden Etiyopya, Bangladeş, Sudan ve Zambiya gibi ülkelerinin içinde bulunduğu 101 ülkenin parası TL’den daha değerli 
     EKONOMİ SERVİSİ 

     Dünyadaki ulusal paralar içinde en değersizinin Türk Lirası olduğu belirlendi. 
     Merkez Bankası’nın, Borsa’da rayici olmayan yabancı paraların Vergi Usul Kanunu gereğince 2002 yılı için yapılacak değerlemelerine esas olmak üzere belirlediği kurlar Resmi Gazete’de yayımlandı. 
     
     101 ülke içinde 
     Buna göre, kullanımdaki 101 ulusal para biriminin tamamı, TL’ye göre daha değerli konumda bulunuyor. Türk lirasına karşı en değerli paraların başında Kuveyt, savaşın eşiğinde bulunan Irak ve Bahreyn Dinarı ile Umman Riyalı geliyor. 1 Kuveyt Dinarı 5 milyon 409 bin 394, 1 Irak Dinarı 5 milyon 280 bin 977, 1 Bahreyn Dinarı 4 milyon 356 bin 456, 1 Umman Riyali de 4 milyon 264 bin 825 lira. Kıbrıs Rum kesiminin para birimi olan Kıbrıs Lirası da 2 milyon 985 bin 67 Türk Lirası ediyor. 
     TL’den sonra en değersiz para birimi ise Romen Leyi. Ancak 1 Roman Leyi 49 TL’ye eşdeğer durumda bulunuyor. 1 Etiyopya Birri 197 bin 878 lira, 1 Bangladeş Takası 28 bin 366 lira, 1 Sudan Dinarı 6 bin 349 lira, 1 Zambiya Kvaçası 361, 1 Afgan Afganisi 346 lira değerinde bulunuyor. 
     
Euro 1 milyon 780 bine yükseldi      Türk Lirası euro karşısında da eridi. ABD doları karşısında yükselişini sürdüren euro, Türk Lirası karşısında da 12 bin lira daha artarak dün 1 milyon 780 bin liraya yükseldi. Dolar da 4 bin lira artarak 1 milyon 647 bin liraya yükseldi. Dolar seçimlerin hemen sonrasında 1 milyon 700 bin liranın üzerine çıkmıştı. 
     



 EKONOMİ 
























</TEXT>
</DOC>
