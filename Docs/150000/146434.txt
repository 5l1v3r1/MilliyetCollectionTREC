<DOC>
<DOCNO> 146434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/guncel/gun01.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakılıp kaldılar 
</HEADLINE>
<TEXT>

Operasyona çok hızlı başlayan İngiliz ve Amerikan birlikleri dün de somut bir gelişme elde edemedi. Irak iki helikopter düşürdü, İngilizler bir generali esir aldı 
     DIŞ HABERLER SERVİSİ 

     ABD ve İngiltere, bombardıman ağırlıklı sürdürdükleri savaşta dün karada hiçbir ilerleme kaydedemedi. Basra’da şiddetli çatışmalar yaşanırken, Irak, biri Apache iki Amerikan helikopterinin düşürüldüğünü açıkladı. İngiltere de Basra’da Iraklı bir generalin teslim olduğunu, bir albayın ise öldürüldüğünü duyurdu. Irak savaşında karada ve havava dünün önemli gelişmeleri şunlardı ABD, önceki gece Saddam’ın Fedaileri’nin Bağdat yakınlarındaki eğitim merkezi, devlet başkanlığı sarayı, istihbarat binası ve karadan havaya füze rampalarının bombalandığını duyurdu. Bu arada koalisyon güçlerinin dün fırlattığı füzelerden birinin, Bağdat’ın merkezindeki bir iletişim merkezine isabet etmesi sonucu bir Iraklı sivilin yaralandığı bildirildi. Basra kentinin çevresinde İngiliz birlikleriyle Irak güçleri arasındaki çatışmalar dün de sürdü. Katar’daki Amerikan merkez komutanlığındaki İngiliz askeri sözcüsü Yüzbaşı Al Lockwood, Basra’nın güneydoğusundan çıkmaya çalışan ve batı yönünde ilerleyen milislerle çıkan çatışmaların sürdüğünü ve 5 kişinin esir alındığını belirtti. Lockwood, dün Basra’daki çatışmada Iraklı bir generalin esir alındığını, bir de albayın öldürüldüğünü açıkladı. 
     
     2 MÜRETTEBAT ÖLDÜ 
     Irak, ABD’ye ait 2 helikopteri düşürdüğünü ve en az 2 Amerikan askerinin öldüğünü açıkladı. Irak Enformasyon Bakanı Muhammed Essahaf, basın toplantısında, Iraklı aşiret liderleri ile diğer savaşçıların, bir Apache helikopterini düşürdüğünü, helikopterin 2 mürettebatının öldüğünü bildirdi. Essahaf ayrıca, Irak’ın orta kesimlerindeki Hazaf’ta bir başka helikopterin düşürüldüğünü, ancak bu helikopterin mürettebatının akıbetinin bilinmediğini söyledi. 
     Kazalar dün de müttefik askerlerinin ölümlerine neden oldu. İki Amerikalı deniz piyadesinin, iki ayrı kazada öldüğü bildirildi. 
     Katar’daki ABD Merkez Komutanlığı’ndan yapılan açıklamada, Irak’ın güneyinde Amerikan deniz piyadelerine ait bir helikopterin bilinmeyen bir nedenle düşmesi sonucu üç Amerikan askerinin öldüğü, birinin de yaralandığı bildirildi. 
     
     NECEF’İ KUŞATTILAR 
     Dün akşam Amerikan ve İngiliz uçaklarının bombardımanı ve füze saldırılarına maruz kalan Bağdat’ta, Zafraniye Mahallesi’nde altı Iraklı sivil öldü, altısı da yaralandı. Amerikan birliklerinin dün Bağdat’ın 60 kilometre güneyindeki Necef kentini kuşattığı ve rejime bağlı milisleri etkisiz hale getirmek amacıyla kapı kapı savaşmak için kente girmeye hazırlandığı bildirildi. 
     
     SON BİLANÇO 63 ÖLÜ 
     Bu arada bölgede ölen müttefik askerlerinin sayısı 59 olarak açıklandı. ABD’li yetkililer, 39 Amerikan askerinin öldüğünü bildirirken, Iraklılar, 7 Amerikan askerinin esir alındığını açıkladı. Amerikalılara göre, savaşta 16 Amerikan askeri de kayboldu. Yetkililer, şimdiye kadar 24 İngiliz askerinin yaşamını yitirdiğini, çarpışmalarda ölen Irak askerlerinin sayısının bilinmediğini belirtti. 
     


GÜNCEL 


























</TEXT>
</DOC>
