<DOC>
<DOCNO> 120728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/yasam/yas02.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya delik deşik olmuş 
</HEADLINE>
<TEXT>

Amerikalı dört bilim adamı, hücre boyutundaki kütlesi bile bir ton gelen quark’ maddesinin, 1993’te Dünya’yı iki kez delip geçtiğini saptadı 
     DIŞ HABERLER SERVİSİ 

     Amerikalı bilim adamları, şimdiye kadar varlığı sadece teoride bilinen çok yoğun bir maddenin dünyayı göbeğinden iki kez delip geçtiğini ileri sürdü. 
     Quark’ adı verilen bu madde dalgasının, 1993’te yüzlerce atom bombasının gücüne eşit miktarda enerjiyle Antarktika, Hindistan ve Avustralya arasında yerküreyi bir uçtan ötekine delip yeniden uzay boşluğuna çıktığı belirtildi. Yapılan hesaplamalara göre, evrenin oluştuğu Büyük Patlama Big Bang sonrasında ortaya çıkan bir madde olduğu sanılan ve tuhaf madde’ olarak da adlandırılan quark’ın insan hücresi boyutlarındaki kütlesi bile tam bir ton ağırlığında oluyor. 
     
     Saniyede 40 bin km 
     Harvard Üniversitesi’nin Nobel ödüllü fizikçisi Sheldon Glashow, 1984’te uzayda yayılan guark maddesinin dünyaya ulaşma ihtimalini gündeme getirdi. 
     Bunun üzerine 1993’te Methodist Üniversitesi’nden Vidgor Teplitz, Eugene Herrin, David Anderson ve Ileana Tibuleac adlı dört Amerikalı bilim adamı, Amerikan Jeolojik Araştırmalar kuruluşunun tuttuğu 1990 - 93 yılları arasındaki bir milyon sismik kaydı taradı. Herhangi bir nedeni olmayan sismik dalgalanmaları araştıran dört bilim adamı, biri 22 Ekim 1993’te Antarktika’dan girerek sadece 0.73 saniye sonra Hindistan’ın güneyinden çıkan, diğeri de yine aynı yıl 24 Kasım’da Avustralya’dan girip sadece 0.15 saniye sonra Antarktika’dan çıkan iki sismik hareket belirledi. Bu sismik hareketler, Türkiye’deki de dahil 7 farklı gözlem istasyonu kayıtlarında görüldü. Böylece, Dünya’yı delip geçen quark maddesinin saniyede 40 bin km’lik bir hızla ve bir doğru üzerinde yol aldığı da belirlendi. 
     



 YAŞAM 


















</TEXT>
</DOC>
