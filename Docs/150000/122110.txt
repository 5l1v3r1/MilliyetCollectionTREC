<DOC>
<DOCNO> 122110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sondun15.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kıbrıs Koordinatörü Zirveye kadar taraflar anlaşmalı 
</HEADLINE>
<TEXT>

     ABD Dışişleri Bakanlığı Kıbrıs Özel Koordinatörü Thomas Weston, ''Washington'un, Kıbrıs sorununun 12-13 Aralık 2002 tarihindeki Kopenhag zirvesinden önce çözümlenmesini kaçınılmaz gereklilik olarak gördüğünü'' söyledi. 
     Weston, Kıbrıs Rum Kesimi'nde yayımlanan Politis gazetesine verdiği demeçte, ''Kıbrıs sorunu çözümleninceye kadar çabalarını terketmelerinin söz konusu olmadığını'' ifade etti ve ''Kıbrıs sorununun çözümünün ABD'nin de stratejik çıkarlarına hizmet ettiğini'' kaydetti. 
     Kıbrıs'taki taraflara, ''BM Genel Sekreteri'ne yanıt vermeleri ve ileriye gitmeleri'' çağrısında bulunan Weston, Annan belgesinin ''kusursuz olduğunu'' savundu. Weston, ''Mükemmel ve kusursuz bir çalışma yapıldığına inanıyoruz. BM'nin Kıbrıs konusunda şimdiye kadar sunduğu en iyi ve en kapsamlı belgedir. Her şeyden önce adil bir plan olduğuna inanıyoruz ve kabul edilmesini istiyoruz. Bu bizden kaynaklanmıyor ve planın herhangi bir bölümünün altına imza atmayacağız. Fakat mükemmel bir çalışma olduğuna ve müzakerelere kesin olarak temel teşkil ettiğine inanıyoruz'' diye konuştu. 
     ''Olacak olan şimdi olmalıdır'' diyen Weston, açıklamasına şöyle devam etti 
     ''Kıbrıs sorununun çözümlenmemesi ABD'nin çıkarına değil. Kıbrıs sorunu çözümlenmelidir. Kıbrıs sorununa şimdi bir çözüm bulunması için mümkün olan her şeyi yapacağız, çünkü çözüm için en iyi zamanın şimdi olduğuna inanıyoruz. En iyi çözüm, en iyi senaryo ve en iyi çözüm fırsatının 12 Aralık öncesi zaman dilimi olduğuna inanmayı sürdürüyoruz. O nedenle olacak olan şimdi olmalıdır.'' 
     





</TEXT>
</DOC>
