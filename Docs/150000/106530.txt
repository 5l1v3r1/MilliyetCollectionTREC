<DOC>
<DOCNO> 106530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sondun37.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya'da Kasım ayında erken seçime hazırlanıyor 
</HEADLINE>
<TEXT>

     Avusturya'da koalisyon hükümetinin küçük ortağı aşırı sağ eğilimli Özgürlükçüler Partisi FPÖ lideri ve Başbakan Yardımcısı Susanne Riess-Passer ile Maliye Bakanı Karl Heinz Graser'in istifası, erken seçimi de gündeme getirdi. 
     Avusturya Haber Ajansı'nın APA , Başbakan ve Halk Partisi ÖVP Lideri Wolfgang Schüssel'in ''yetti artık, bundan sonra baskılara boyun eğmiyeceğim'' diyerek, Özgürlükçüler Partisi'nden istifa eden hükümet üyelerinin yerine partinin eski lideri Jörg Haider'in çizgisini izleyenlerin atanmasını kabul etmeyeceğini bildirdi. 
     Bu arada, Özgürlükçüler Partisi üyesi Ulaştırma Bakanı Mathias Reichold da bu sabah istifa ettiğini açıkladı. 
     Özgürlükçüler Partisi FPÖ içindeki liderlik yarışının yolaçtığı çözülmenin devam edeceğini belirten Avusturya basını, parlamentonun 19 Eylül'de feshedilerek 17 veya 24 Kasım tarihlerinde erken seçime gidilmesi konusunda görüşmeler yapıldığını yazdı. 
     Koalisyon hükümetine ortak olduğu için iki yıl önce AB üyesi diğer ülkelerin siyasi baskılarına hedef olan ve parti liderliğinden istifa eden aşırı sağ eğilimli Jörg Haider de bugün yaptığı açıklamada, ''partisinin erken seçime hazır olduğunu, istifa eden hükümet üyelerinin yerini dolduracak deneyimli politikacılara sahip olduklarını'' söyledi. 
     Maliye Bakanı Karl Heinz Grasser ve Partinin Parlamento Grubu Başkanı Peter Westenthaler ile birlikte dün gece istifa ettiğini açıklayan Başbakan Yardımcısı ve Özgürlükçüler Partisi FPÖ Başkanı Susanne Riess-Passer, bu sabah da Cumhurbaşkanı Thomas Klestil'i ziyaret ederek istifası konusunda bilgi verdi. 
     Görüşmeden sonra gazetecilerin sorularını yanıtlayan Riess-Passer, ''yeni arkadaşlar göreve başlayana dek görevlerini sürdüreceklerini'' söyledi. 
     Avusturya Televizyonunu ORF , Özgürlükçüler Partisi eski lideri Jörg Haider'in partinin geçici Başkanlığına kendisiyle aynı çizgide olan Savunma Bakanı Herbert Scheibner'i önereceğini bildirdi. 
     Haberde, Başbakan Schüssel'in Scheibner'in Başbakan Yardımcısı olarak atanmasını, ''koalisyonun sona erdiği'' şeklinde değerlendirdiği belirtildi. 
     





</TEXT>
</DOC>
