<DOC>
<DOCNO> 113106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/sonspo10.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli "Tüm başarılarda Türk antrenörlerin imzası var" 
</HEADLINE>
<TEXT>

     Milli Takımlar, Galatasaray ve Fenerbahçe'nin eski teknik direktörü Mustafa Denizli, Türkiye'nin uluslararası tüm başarılarında Türk antrenörlerin imzası olduğunu söyledi. 
     Futbol Federasyonu ve Türkiye Futbol Antrenörleri Derneği TÜFAD işbirliğiyle Maslak Princess Otel'de düzenlenen ''Bölgesel Futbol Antrenör Gelişim Semineri''nde ''Takım Başarısında Antrenörün Önemi'' konusunda konuşan Denizli, Türkiye'nin uluslararası alana açılmaya başladığında San Marino, Liechenstein ülke takımları sınıfında olduğunu belirterek, ''Futboldaki değişim ve gelişim Türkiye'de çok hızlı yaşanıyor. Bu süreçte yüzlerece yabancı antrenör gelmiş, Türk futboluna hizmet etmiş. Ancak uluslararasındaki tüm başarılarda Türk antrenörlerin imzası var'' dedi. 
     
     ''TEK BAŞINIZA HAREKET EDEMİYORSUNUZ'' 
     Türkiye'de futbolun çok sevildiğini, aşırı sevginin zaman zaman zarar verdiğini anlatan Mustafa Denizli, şöyle devam etti 
     ''Bu mesleği yaparken tek başınıza hareket edemiyorsunuz. Etmeniz mümkün değil. Bu doğal ama etkilerin en fazla yaşandığı ülke Türkiye. Bazı şeyler yanlış, hala yanlış yapılmaya devam ediliyor. Türkiye'de gazetelerde yaklaşık 100 sayfa futbol, o da sadece 3.5 kulüple ilgili haberler çıkıyor. Bu sayfalarda da antrenörler eleştiriliyor, yerden yere vuruluyor. Bunlar, takım üzerinde antrenörün etkisini, otoritesinin zedelenmesine zaman zaman da disipilinini kaybetmesine neden oluyor. Hiçbir teknik adamdan dünyanın hiçbir yerinde belli bir sürede büyük başarılar beklenmiyor.'' 20 yıllık antrenörlük hayatında sadece 3 kulübü çalıştırdığını anlatan Denizli, ''Bu sürede bu kadar kulüpte çalışmak, özellikle görev verenlerin üzerinde durması gereken bir konu. Türkiye'de yetişen değerli insanların zaman zaman takımlarda yaşadıkları sorunları herkes biliyor'' diye konuştu. 
     
     ''SERT DAVRANINCA, DİSİPLİNLİ OLDUĞUNUZ SÖYLENİYOR'' 
     Mustafa Denizli, Türkiye'nin disiplin anlayışını futbolda yaşayabilen ve taşıyabilen bir ülke olmadığını belirterek, ''Türkiye'de insanlara ne kadar sert davranırsanız, hakaretvari konuşursanız, orada katı otoritenin, disiplinin var olduğundan söz ediliyor'' dedi. 
     Türkiye'de takımların başarısı veya başarısızlığında ön planda antrenörlerin olduğunu kaydeden Denizli, şunları söyledi 
     ''Bu doğru bir yaklaşım değil. Sorumlu yönetici, futbolcu olmuyor. Biz paylaşımcı bir ülke değiliz. Son 20 yılda Türkiye'nin değişen şartları sevimsiz bir toplum insanı ortaya çıkardı. Bu ülke insanı yaptığımız işi, spor olarak yorumlamıyor. Teknik direktörler, yöneticiler diken üstünde. Maçı birlikte izleyen kulüp başkanlarının güldüğünü, birbirleriyle konuştuğunu gördünüz mü 'Taraftar ne der' diye korkuyorlar. Ben 10 yıl önce Galatasaray'da görev yaptığım dönemde, Fenerbahçe Kulübü Başkanı ile Galatasaray Kulübü Başkanı'ndan daha çok görüşüyor ve bundan keyif alıyordum.'' Mustafa Denizli, futbol üzerine herkesin konuşup, görüş bildirdiğini anlatarak, ''Medyadaki birçok insan sanki eleştirdiği takıma ilgili sorumluluk taşıyormuş gibi konuşuyor. Türkiye'de futbol, yapılan programlarda çizgi kaybediyor. Bu kadar düzeysiz konuşmalara muhattap olan teknik direktörün de itibari sarsılıyor'' dedi. 
     Türkiye'de futbolu yöneten Futbol Federasyonu'nun aldığı kararlara sert tepkiler veren kulüplerin bulunduğunu dile getiren Denizli, ''Siz Dünya Şampiyonu olabilirsiniz ama kalitenizi de yükseltmek zorundasınız. Türk futbolunun dünyadaki yeri ile Türkiye'deki futbolun dünyadaki yeri bir değil'' dedi. 
     Konuşmasının ardından Mustafa Denizli'ye şilt verildi. 
     Antrenör seminerine, Fenerbahçe Antrenörü Oğuz Çetin, İstanbulspor Teknik Direktörü Aykut Kocaman, Beşiktaş Antrenörü Feyyaz Uçar, Beşiktaşlı eski futbolcular, Metin Tekin, Mehmet Özdilek, Ulvi Güveneroğlu, Reçep Çetin, Ali Gültiken, Galatasaraylı eski futbolcu Metin Yıldız ve çok sayıda antrenör katıldı. 
     Toplantıda Denizli'nin ardından Doç. Dr. Turgay Biçer ''Antrenörlükte liderlik'', Futbol Federasyonu Kurslar Sorumlusu Çetin Noyan ''Defans uygulamaları organizasyonu'' konusunda bilgi verdi. 
     Seminer, bu akşam sona erecek. 
     





</TEXT>
</DOC>
