<DOC>
<DOCNO> 148931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sontur18.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
5 bin 830 kişiye 1 uzman doktor düşüyor... 
</HEADLINE>
<TEXT>

     SSK'nın sağlık hizmetlerinden yararlanan sigortalı, emekli, dul ve yetimleri ile bunların bakmakla yükümlü oldukları kişi sayısında artma olmasına karşılık, bu kesime sağlık hizmeti sunan uzman doktor, pratisyen doktor ve hemşire sayısında azalma meydana geldiği bildirildi. 
     Türkiye İşçi Emeklileri Derneği TİED tarafından yapılan araştırmaya göre, son 1 yılda SSK sağlık hizmetlerinden yararlananların sayısı 1 milyon 447 bin artışla 31 milyon 289 binden 32 milyon 736 bine çıktı. Buna karşılık, kurumda 2002 yılı sonunda 5 bin 6 olan uzman doktor sayısı bu yılın mart sonu itibarıyla 5 bin 615'e, pratisyen doktor sayısı 2 bin 245'ten 2 bin 219'a, hemşire sayısı ise 11 bin 622'den 11 bin 594'e indi. 
     SSK'dan sağlık hizmeti alanların sayısı sürekli artarken, hizmet veren sağlık kadrosunda azalma olduğuna işaret edilen araştırmada, kurumdan sağlık hizmeti alan 5 bin 830 kişiye 1 uzman doktor, 14 bin 7 kişiye 1 pratisyen doktor ve 2 bin 824 kişiye 1 hemşire düştüğü vurgulandı. 
     TİED araştırmasında, SSK sağlık tesislerinde yaşanan kuyrukların ve istenmeyen sonuçların önlenmesi için kurum sağlık personel sayısının artırılması gerektiği belirtildi. 
     Sağlık hizmetlerinden yararlananların sayısında yükselme olmasına karşın, nüfusun yarısına sağlık hizmeti sunan SSK'daki sağlık personelı sayısındaki azalmanın bir çelişki olduğu kaydedilen araştırmada, sağlık personeli sayısındaki azalma nedenleri irdelenerek bu soruna çözüm bulunması istendi. 
     Araştırmada, primlerini düzenli ödeyen kesime yeterli ve sorunsuz bir sağlık hizmeti sunulmasının, bu kesimin en büyük beklentisi olduğu da kaydedildi. 
     





</TEXT>
</DOC>
