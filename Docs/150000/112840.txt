<DOC>
<DOCNO> 112840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/yazar/akyol.html </URL>
<DATE> 2002/10/14/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Toplumsal Tarih’ 
</HEADLINE>
<TEXT>

     TARİH Vakfı’nın çıkardığı aylık Toplumsal Tarih dergisini ne zamandır tanıtmak istiyordum. Nasip bugüneymiş. Size derginin yeni çıkan 106. sayısından bahsedeceğim. 
     Valikonağı Cd. Samsun Ap. No 57 Nişantaşı 80220 İstanbul www.tarihvakfi.org.tr 
     Bu sayıda temel konu olarak "Tek Partili Hayat" işleniyor. Şerafettin Severcan’ın "Şeyh Bedreddin Olayı" adlı uzun bilimsel makalesi de çok önemli... Zengin bir kaynakçaya dayanarak "Bedreddin’i suçlayanların da savunanların da çizgisinin güvenilir ve objektif olmadığını" ortaya koyuyor tarihe destan veya lanet duygularıyla değil, tarih’ açısından bakmayı göstermede iyi bir model bu makale... 
     Yakın tarihimizin en saygın uzmanlarından Prof. Zafer Toprak’ın "Cumhuriyet Halk Fırkası 1927 Kongresi" adlı uzun makalesi ile Erol Şadi Erdinç, Hakkı Uyar ve Serap Taban’ın Tek Parti rejimine, Murat Koraltürk’ün de "devletçiliğe" ışık tutan makaleleri çok önemli. 
     
     TEK PARTİ rejimi kurulurken Cumhuriyet Halk Fırkası’nın CHF kendisinin de tek sesli hale geldiğini öğreniyoruz bu makalelerden... 
     Milli Mücadele’nin çok sesli ve seçilmiş Meclis’inin havasına uygun olarak CHF’nin 1923 tüzüğü parti disiplini ile parti içi demokrasiyi bağdaştırıyor, mesela parti kararlarına karşı çıkanlara "önce rica, sonra ihtar, üçüncüsünde ise parti divanının kararı ile ihraç" uygulanıyor, milletvekilleri grupta konuşabiliyormuş. 
     1927 tüzüğünde ise "grup namına seçilmiş olanlardan başka kimse söz söylemek selahiyetine sahip değildir" kuralı tüzüğe yazılmış. Sf. 51 
     "Rica, ihtar..." gibi dereceler kaldırılmış, "fırka kararlarına karşı tavır alanların fırka grubunun mutlak ekseriyeti ile ihracı" hükmü getirilmiş. Bu sebeple, her karar "oybirliği" ile alınmakta, kurultaylarda dokuz kişilik genel idare kurulu üyeleri bile "oybirliği" ile seçilmektedir. Sf. 47 
     Ayrıca 1927 tüzüğü ile "değişmez genel başkanlığı" ilkesi benimsenmiş, genel başkana çok geniş yetkiler verilmiş... Prof. Toprak’ın deyimiyle 
     "Böylece milli egemenlik’ kurumlarının oluşumu ve yönetimi parti genel başkanının mutlak irade ve otoritesine bırakılıyordu..." Sf. 49 
     Artık milletvekilleri de atamayla "belirlenmekte, bağımsız adaylara bile imkan verilmemektedir. Sf. 49 
     
     CHP’NİN 1970’lerde Sosyalist Enternasyonal’e girmesini çağrıştıran bir olay... 
     Fransa’da III. Cumhuriyet döneminde liberallere ve muhafazakarlara karşı Cumhuriyetçilerin partisi olan Radikal Fırka ile bizim CHF arasında sıcak ilişkiler kurulmuş, heyetler gelip gitmiş. 
     Hatta "Radikal ve Mümasil Fırkaların Beynelmilel İtilafı" anlaşması denilen bir tür cumhuriyetçi enternasyonal’e CHF’nin de "iltihakı" istenmiş. 
     Savunma konusunda Türkiye’nin özel durumunu gözeten CHF bunu kabul etmemiş. Ama Prof. Toprak’ın belirtiği gibi 
     "III. Cumhuriyet Fransa’sı, İttihatçıların ve Kemalist kadroların Batı’daki referans noktalarını oluşturmuştur." Sf. 44 
     Bu, Türkiye’nin Batı’ya açık olma tarihinde önemli bir veridir. 
     
     







Toplumsal Tarih’ 


Tiiiiii 


Gözler Kerkük’te 


Irak’ta federasyon planları... 


İşsizliğin gerçek boyutu 2 değil, belki 4 milyon 


Seçim muhabbeti... 


Kürtler 


Dünya tersine dönüyor artık 


Bizim kuşağın Avrupalılık hülyası 


Kapanandan çok şirket ve firma kuruldu 


</TEXT>
</DOC>
