<DOC>
<DOCNO> 111845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sonspo05.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen yarın Almanya'ya gidecek... 
</HEADLINE>
<TEXT>

     Avrupa Basketbol Kulüpleri Birliği'nin ULEB düzenlediği Avrupa Ligi'nde A Grubu'nda mücadele eden Efes Pilsen, 10 Ekim Perşembe günü Alba Berlin ile yapacağı ligdeki ilk maç için yarın Almanya'ya gidecek. 
     Lacivert-beyazlılar, sabah erken saatte Almanya'ya hareket edecek ve ilk antrenmanını akşam saatlerinde yapacak. 
     Efes Pilsen ile Alba Berlin arasındaki karşılaşma, 10 Ekim Perşembe günü TSİ 21.00'de Max Sehmeling Spor Salonu'nda oynanacak. 
     Lacivert-beyazlılar, Alba Berlin ile yapacağı maçın ardından 11 Ekim Cuma günü İstanbul'a dönecek. 
     
     ÖZERHUN ''KÖTÜ GİDİŞİ DURDURMAK İSTİYORUZ'' 
     Efes Pilsen Menajeri Engin Özerhun, sezona kötü başladıklarını ve Alba Berlin karşısında alacakları galibiyetle buna son vermek istediklerini söyledi. 
     Özerhun, Cumhurbaşkanlığı Kupası'nda ve Türkiye Basketbol Ligi'nde alınan yenilgilerin kendileri açısından iyi olmadığını belirterek, ''Alba Berlin'i yenerek bunu gidermek istiyoruz. Rakibimiz geçen sezonki gücünde değil. Galip geleceğimize inanıyorum. Maça da tam kadro hazırlanıyoruz'' dedi. 
     





</TEXT>
</DOC>
