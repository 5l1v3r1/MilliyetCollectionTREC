<DOC>
<DOCNO> 147311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sonspo04.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basını galibiyeti göklere çıkardı 
</HEADLINE>
<TEXT>

     İngiliz basını, İngiltere'nin Türkiye karşısında 12. Avrupa Futbol Şampiyonası Eleme Grubu maçında aldığı 2-0'lık galibiyeti büyük bir sevinçle sayfalarına yansıtırken, İngiltere Milli Takımı'nın sonunda, daha önce yitirdiği hırs ve başarıyı yeniden yakaladığı yorumları yapıldı. 
     The Guardian Gazetesi, ''İngiltere zirvede'' başlığıyla çıkarken, İngiltere'nin bir kez daha popülaritesini yakaladığına işaret etti. Teknik direktör Sven Goran Eriksson'ın ortaya koyduğu değişik taktiğe karşın oyunun kazanıldığını, her zaman olduğu gibi temponun yükselmesiyle İngiliz futbolcuların gerçek yeteneklerini daha kolay sergilemeye başladıklarını belirten gazete, Rooney'i İngiltere Milli Takımı'nın en iyi oyuncusu ilan etti. 
     Bu arada gazete, oyun öncesi ve sonrasında çıkan olaylara da değindi ve bunları ''üzücü'' olarak niteledi. Aynı sayfada yayınlanan bir başka haberde ise, İngiltere'nin İstanbul'daki maçı seyircisiz oynamak zorunda kalabileceğine işaret edildi. 
     The Daily Telegraph Gazetesi de, İngiltere'nin dünkü maçla birlikte, daha önce yitirdiği öne sürülen hırsını yeniden kazandığını duyuran bir başlıkla yayınlandı. 
     İngiltere Milli Takımı'nın hırsla ve çabayla oynadığını, taraftarlarını yüksek klas ve yüksek tempoya doyurduğunu ve bileğinin hakkıyla Türkiye engelini geçtiğini belirten gazete, ''Bu parlaklığı yalnızca Eriksson'ın elmas değerindeki başarılı saha dizilişine değil, takımda yer alan 2 küçük değerli taşa, Rooney ve Vassell'e borçluyuz'' dedi. 
     Gazete, İngiliz seyircisinin tutumunu ''üzücü, utanç verici ve yanlış'' olarak nitelerken, UEFA'nın bu durumu soruşturacağına işaret etti. Bu arada gazete, A Milli Takımı kalecisi Rüştü'yü göklere çıkardı ve sonucu ''cennete hoşgeldiniz'' sloganıyla duyurdu. 
     The Independent Gazetesi ise, Rooney'in müthiş oyununu başlığında kullandı ve genç sporcunun galibiyetin mimarı durumuna geldiğini duyurdu. 
     Maçı öven gazete, olay çıkaran taraftarları ise herşeyi berbat eden ''ırkçı aptallar'' olarak niteledi. Türk Milli Takımı'nın zaman zaman geliştirdiği kontrataklarını ''tehlikeli'' olarak niteleyen gazete, önemli pozisyonları da uzun uzun hatırlattı. 
     The Times Gazetesi de, maç öncesi ve sonrasında meydana gelen olayları manşetinden duyururken, İngiliz taraftarları zafere gölge düşürmekle suçladı. Gazete, İngiltere Futbol Federasyonu'nun, dün gece çıkan olayların ardından İstanbul'daki maça taraftar götürmeme düşüncesi üzerinde ciddi ciddi düşünmeye başladığını belirtirken, oyunla ilgili olarak ise diğer gazeteler gibi Rooney'in ortaya koyduğu performansa dikkati çekti. 
     





</TEXT>
</DOC>
