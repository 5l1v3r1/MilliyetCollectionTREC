<DOC>
<DOCNO> 129134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sontur13.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Perinçek'ten iddia "ABD, PKK'ya 125 milyon dolar aktardı" 
</HEADLINE>
<TEXT>

     İşçi Partisi İP Genel Başkanı Doğu Perinçek, dünkü basın toplantısında ortaya attığı ''ABD'nin, terör örgütü PKK'ya 125 milyon dolar kaynak aktardığı'' iddiaları üzerine soruşturma başlatan Ankara DGM Başsavcılığı'nda ifade verdi. 
     Ankara DGM Cumhuriyet Savcısı Cengiz Köksal, sabah saatlerinde DGM'ye gelen Perinçek'ten, basın toplantısındaki iddialarıyla ilgili bilgi aldı. 
     DGM'den ayrılırken gazetecilerin sorularını yanıtlayan Perinçek, ABD'nin, terör örgütü PKK'ya kaynak aktardığı bilgisinin, güvenilir Rus ve Yugoslav kaynaklardan iletildiğini söyledi. Rusya ve Yugoslavya'nın, bölgenin istikrarı için ABD'nin Irak'a müdahalesine karşı olduklarını anlatan Perinçek, bunun Türkiye'nin güvenliğini de yakından ilgilendirdiğini ifade etti. 
     Perinçek, bir soru üzerine, Yugoslav kaynağın eski Genelkurmay Başkanı Nebojsa Pavkoviç olduğunu belirtti, Rus kaynakları ise açıklamadı. 
     Pavkovic'in, Ankara Üniversitesi öğretim üyesi Dr. Necip Hablemitoğlu'nun öldürülmesinden önce de, ''Türkiye'de suikastler yaşanacağı'' konusunda uyarılarda bulunduğunu belirten Perinçek, ''Bu bilgiler Türkiye'nin dostları tarafından verilen doğru bilgilerdir'' dedi. 
     Perinçek, parti genel merkezinde dün düzenlediği basın toplantısında, Rus devlet kaynaklarının, ''ABD'nin, Irak savaşında Kuzey Irak örgütlerine verilmek üzere örtülü ödenekten ayırdığı 500 milyon dolarlık kaynağın 125 milyon 335 bin dolarını PKK'ya verdiğini'' açıkladıklarını ileri sürmüştü. 
     





</TEXT>
</DOC>
