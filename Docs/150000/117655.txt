<DOC>
<DOCNO> 117655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sontur17.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Atina'ya 18 Kasım'da gidiyor... 
</HEADLINE>
<TEXT>

     Yunanistan Hükümet Sözcüsü Hristos Protopapas, Adalet ve Kalkınma Partisi Genel Başkanı Recep Tayyip Erdoğan'ın 18 Kasım'da Atina'ya geleceğini açıkladı. 
     Protopapas yaptığı basın toplantısında, Erdoğan'ın ziyareti sırasında Yunan hükümetinin üst düzey yetkilileriyle temaslarda bulunacağını söyledi. 
     Bu arada, Yunanistan Dışişleri Bakanlığı Sözcüsü Panos Beglitis, Erdoğan'ın genel seçimlerde çoğunlukla işbaşına gelmiş bir partinin lideri ve önemli bir siyasi aktör olduğunu belirtti. 
     Beglitis yaptığı basın toplantısında, Türkiye'deki yeni siyasi durumu desteklemenin Atina'nın çıkarları gereği olduğuna dikkati çekerek, ''Hepimiz, ki biz bunu yapıyoruz, Türkiye'deki seçimlerin demokratik sonucuna saygı göstermeliyiz ve oluşan yeni durum çerçevesinde Türkiye ile ilişkilerimizi güçlendirme yönünde hareket etmeliyiz. Siyasi realizm, Türk-Yunan ilişkilerinin, Kıbrıs sorunun çözümü çabalarının ve AB-Türkiye ilişkilerinin gelişmesi için, sayın Erdoğan'ın tanınmasını ve kendisiyle işbirliği yapılmasını dayatıyor'' dedi. 
     Kıbrıs konusunda Türkiye'nin tutumunun medyaya verilen demeçlerle değil, çözüme ilişkin tavrıyla değerlendirileceğini ifade eden Beglitis, bu konunun ciddi bir mesele olduğunu söyledi. 
     Beglitis, gazetecilerin, Erdoğan'ın tutumunun Türkiye'nin gelecekteki Başbakanı için bağlayıcı olup olmayacağına ilişkin sorularına ise ''Türkiye'de yeni bir siyasi durum bulunduğu'' yanıtını vermekle yetindi. 
     
     YUNAN BASINI 
     Öte yandan Yunan basını, Erdoğan'ın ''Atina'yı umutlandıran'' Kıbrıs için Belçika modeli önerisinden ''Türk kurulu düzeninin baskısı nedeniyle'' geri adım attığını yazdı. 
     Gazeteler, Erdoğan'ın Yunan devlet televizyonuna verdiği mülakatta, Kıbrıs sorununun çözümü için Belçika modelini benimsediğini söylediğini, ancak ''Ankara'da karşılaştığı baskı sonucu'' bu modelden yalnızca esinlendiğini ''söylemek zorunda kaldığını'' savundular. 
     ''Erdoğan'ın açılımı Ankara'yı rahatsız etti'', ''Şahinler Erdoğan'a karşı'' ve ''Erdoğan'a abluka'' gibi başlıklar kullanan Yunan basını, ''Dışişleri Bakanlığı'nda verilen kısa bir kursun, Erdoğan'ın KKTC Cumhurbaşkanı Rauf Denktaş'a dönüşmesine yettiği'' yorumunu yaptı. 
     ''Kıbrıs'a Belçika modeli'' tartışmasının seçimden sonraki ilk ciddi ''iktidar savaşına'' yol açtığını öne süren gazeteler, ''Türk kurulu düzeninin hem Erdoğan'ın dayanma gücünü sınadığını, hem de hareket alanının sınırları olduğu mesajını verdiğini'' iddia ettiler. 
     Gazeteler, Fransa'yı ziyaret eden Yunanistan Başbakanı Kostas Simitis'in, Paris'te Yunan gazetecilere yaptığı açıklamada, ''Erdoğan'ın Atina ziyaretine kadar sabredilmesi gerektiğine ve tüm açıklamaları tek tek yorumlamanın yanlış olacağına'' dikkati çektiğini de belirttiler. 
     





</TEXT>
</DOC>
