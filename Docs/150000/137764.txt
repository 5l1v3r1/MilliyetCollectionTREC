<DOC>
<DOCNO> 137764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sonspo22.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ı Prag'da taraftarları coşkuyla karşıladı... 
</HEADLINE>
<TEXT>

     Beşiktaş, Çek Cumhuriyeti'nin SK Slavia Prag takımıyla yarın yapacağı UEFA Kupası 4. tur ilk maçı için bugün başkent Prag'a geldi. 
     İstanbul'daki kötü hava koşulları nedeniyle yaklaşık 1.5 saatlik rötarla Prag'a gelen Beşiktaş kafilesini havalimanında, siyah-beyazlı taraftarlar coşkuyla karşıladı. Ellerindeki bayrak ve pankartlarla havalimanına gelen taraftarlar, futbolculara ve teknik heyete sevgi gösterisinde bulundu. Bu arada Türkiye'nin Prag Büyükelçisi Cenk Duatepe de kafileyi karşıladı. 
     Beşiktaş Kulübü Asbaşkanı Yıldırım Demirören, havalimanında yaptığı açıklamada, UEFA Kupası'nda hedeflerinin büyük olduğunu belirterek, ''Buradan iyi bir sonuç alıp rövanş için avantaj elde etmek istiyoruz. Bunu da başaracağımıza inanıyorum'' dedi. 
     Demirören, teknik heyet ve futbolcuların Prag'dan iyi bir sonuçla ayrılacağına inançlarının tam olduğunu vurgulayarak, ''Biz de onlara güveniyoruz. Türkiye'ye yine sevindirici bir sonuçla döneceğiz'' diye konuştu. 
     Büyükelçi Duatepe ise futbolla çok yakından ilgilendiğini kaydederek, şunları söyledi 
     ''Şu anda Türk futbolu yükseliş içinde. Çek futbolu ise bir duruklamada. İnanıyorum ki Beşiktaş'ımız yarın burada iyi bir sonuç alacaktır. Beraberlik bizim için iyi bir sonuç olur. Ancak ben galip geleceğimize de inanıyorum.'' Bu arada Beşiktaş kafilesiyle birlikte Futbol Federasyonu Başkanı Haluk Ulusoy, Beşiktaş Belediye Başkanı Yusuf Namoğlu, TBMM eski başkanlarından Hikmet Çetin ve A Milli Takım Antrenörü Ünal Karaman da Prag'a geldi. 
     Öte yandan dünden itibaren Prag'a gelmeye başlayan Beşiktaşlı taraftarlar, siyah-beyaz renkteki kaşkol ve bayraklarla havalimanıda takımlarını yalnız bırakmadı. 
     Avrupa'nın çeşitli kentlerinden gelecek olanlarla birlikte yarın 2000'e yakın Beşiktaş taraftarının maça gelmesi bekleniyor. 
     
     MUHTEMEL 11'LER 

     Beşiktaş, SK Slavia Prag ile yapacağı karşılaşmanın hazırlıklarını, bu akşam maçın yapılacağı Strahov Stadı'nda gerçekleştireceği idmanla tamamlayacak. Siyah-beyazlıların karşılaşmaya şu muhtemel 11 ile çıkması bekleniyor 
     Cordoba, Tolga, Ronaldo, Zago, Kaan Dogra, Tayfur, Pancu, Yasin Sülün, İbrahim, Ahmet Yıldırım Sergen , Ahmet Dursun. 
     Rakip SK Slavia Prag ise Beşiktaş karşısına şu muhtemel 11 ile çıkacak 
     Cerny, Lukas Dosek, Petrous, Bejbl, Müller, Pitak, Gedeon, Dostalek, Skacel, Tomas Dosek, Vachousek. 
     Diğer yandan Çek basını da Beşiktaş'a büyük ilgi gösterdi. Çek basın mensupları, Prag Havalimanı'nda futbolcularla röportaj yaptılar. 

     
</TEXT>
</DOC>
