<DOC>
<DOCNO> 121504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/spor/spo04.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
YARIŞ KIZIŞIYOR 
</HEADLINE>
<TEXT>

Trabzon kongresi öncesi Sümer, Ağaoğlu’nun bir adım önünde. Yılmaz ise "Bunlar çok bölündü, ancak ben toparlarım" düşüncesiyle seçim öncesi kolları sıvıyor 
     MEHMET TAN 

     Trabzonspor’un 15 Aralık’ta yapacağı Olağan Genel Kurul’un seçim yarışı yeni start aldı. Mevcut yönetimin ikiye bölünüp, iki aday çıkarması, İskender Önal ile Mustafa Günaydın’ın adaylığını açıklaması, seçim için ekonomik ve lojistik çalışmaların tümünü yapan eski Başkan Mehmet Ali Yılmaz’ın seçimi kazanmaya yönelik stratejisi, Trabzonspor’daki seçim çalışmalarını kısmen durdurmuştu. 
     Seçime 15 gün kala başkanlık yarışında Özkan Sümer, Ağaoğlu’nun bir adım önünde. Yönetim kadrosundaki genç jenerasyona güveniyor. Bu seçimdeki ağır topu ve promosyonu Erol Tuna... Tuna aynı zamanda geniş yetkilerle donatılmış bir "başkanvekili" ve Sümer’in "veliahtı". Sümer’in seçim stratejisi mağduriyet üzerine. Her ne kadar "vefa istemiyorum, yeterliysek oy verin" diyorsa da, bu söylemin şifresinde mazlumları oynadığı aşikar. Sümer, seçim beyannamesini özgürleşme Ekonomik ve yönetim olarak , özgünleşme Trabzonspor’a has, kendi insanı ile oluşan bir model ve özleşme Tek patron Trabzonspor’dur ve tek hedef ona hizmettir başlıkları altında topluyor. 
     
     Önal geç kaldı 
     Ahmet Ağaoğlu ise Trabzonspor’da yeni bir sayfa açarak seçim öncesi program ve propoganda dönemi başlattı. Ağaoğlu, seçim beyannamesini "Bir Dünya kulübü Trabzonspor" başlıklı bir kitapçıkta topladı. Aynı zamanda yeni bir manifesto niteliği taşıyan bu beyannamede 11 hedef ve 11 proje var. Beyannamesinde "İddialıyız, ama ihtiraslı değiliz" diyen Ağaoğlu, kongrenin iradesine zaferlerin ifadesi olarak bakıyor. Trabzonspor ile birlikte büyüyen bir Trabzon ekonomisi, Ağaoğlu’nun bir başka hedefi. Trabzonspor camiası, Ağaoğlu’nu batıya açılan bir pencere olarak görüyor ve küstürülmesinden yana değil. Ancak, "veliaht" olarak görülen Ağaoğlu’nun kadrosu güven vermiyor. 
     İskender Önal, spor’da, siyasette ve Trabzon ekonomisinde saygın ve düzgün bir isim. Ağaoğlu ve Özkan Sümer’e "uzlaşın, barışın, bölünmeyin" dedi, kendi başkanlığını açıkladı. "Bölünmeyin" derken, "bir bölen" konumunda görülmesi en büyük handikapı. Geç kaldı, seçim çalışmalarına yeni başlıyor. 
     Eski Başkan Yılmaz, 15 Aralık’taki genel kurul için her türlü hazırlığın içinde. Kendine yakın olan insanların aidatlarını yatırttı ve yine kendine yakın insanları kapı kapı, köy köy dolaştırıyor. Eski Başkan Yılmaz, "Bunlar çok bölündü, bu camiayı ancak ben toparlarım, onursal başkanım" diyecek ve seçime katılacak. 
     
"Önemli bir yol aldık"Samet Aybaba, Trabzon camiasının başarıya aç olduğunu, bu yüzden çok çalıştıklarını söyledi 
     "Çırpınıyoruz" 
     TRABZONSPOR’UN hocası Samet Aybaba, saha sonuçları açısından büyük bir gelişme gösterdiklerini söyledi. Aybaba, takım olma yolunda mesafe aldıklarını belirtti, "Oyuncularımız, camiamız, biz de başarıya açız. Başarıya ulaşmak için çırpınıyoruz ve çok çalışıyoruz. Her maçta atılan gollerden sonra yedeklerin sevinci ve gözlerindeki ışıltı bile aldığımız mesafeyi gösteriyor" dedi. 
     
     Gerçekçi politika 
     AYBABA, büyüklüğün sadece saha sonuçlarıyla ortaya çıkmadığını da belirtti. Tecrübeli hoca şöyle devam etti "Trabzonspor yıllarca başarısızlık yaşadı. Ama deplasmandaki İstanbulspor maçında arkasında 10 bin seyirciyle oynadı. Büyüklük, taraftarla, camianın duyarlılığı ve büyüklüğüyle olur. Yönetimin uyguladığı transfer politikası, zorunluluktan kaynaklandı. Ancak gerçekçi politikaydı." 
     



 SPOR 



























</TEXT>
</DOC>
