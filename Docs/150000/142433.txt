<DOC>
<DOCNO> 142433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sondun17.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
BM, Irak konusunda çıkmazdan kurtulamıyor... 
</HEADLINE>
<TEXT>

     Irak konusunda üçe bölünmüş olan BM Güvenlik Konseyi üyeleri, çarşamba gecesi geç saatlere kadar süren toplantılarında da sonuca ulaşamadılar. 
     Bu arada, ABD-İngiltere ve İspanya tarafından hazırlanan ve ''Irak'ın kendisine tanınan son fırsatı da kaçırdığını'' belirterek güç kullanımına izin veren karar tasarısının en erken yarın oylanabileceği belirtildi. 
     
     FRANSA VE RUSYA REDDETTİ 

     Toplantıdan sonra hükümetlerinin görüşünü açıklayan Fransa ve Rusya temsilcileri Jean-Marc De La Sabliere ve Sergey Lavrov, İngiltere'nin ortaya attığı 6 maddelik yapılacaklar listesine rağmen, ''ültimatom içeren ve güç kullanılmasına izin veren Amerikan-İngiliz-İspanyol ortak tasarısının hala masada olduğuna'' dikkat çektiler ve bunu kabul etmediklerini tekrarladılar. 
     Fransız temsilci De La Sabliere, kısa açıklamasında, ''denklem değişmedi. Irak'a karşı güç kullanımını öngören tasarı hala gündemde sorun da burada'' dedi. Sergey Lavrov da Rusya'nın otomatik güç kullanımına ve ültimatoma karşı olduğunu vurguladı. 
     İngiltere'nin, konsey üyelerini toplamak amacıyla sunduğu 6 maddelik gayri resmi ''yapılacaklar listesi'' ise çözümden daha ziyade sorun yarattı. 
     Üyelerden bazıları bu listenin, üye ülkelerden biri tarafından değil, BM silah denetçileri komisyonu UNMOVİC Başkanı Hans Blix tarafından hazırlanması gerektiğini savundular. 
     
     İNGİLTERE PLANINI SAVUNDU 

     Konsey toplantısından sonra gazetecilere açıklamada bulunan İngiltere temsilcisi Jeremy Greenstock, sundukları ''yapılacaklar listesi''nin konsey üyeleri tarafından kabul görmesi durumunda, karar tasarısının ültimatomu içeren 3. maddesinin değiştirilebileceğini ifade etti. 
     Listenin, Saddam'dan neleri yapmasını istediklerini açıklığa kavuşturmak ve Irak'ın silahsızlanmasını tamamlamak amacıyla hazırladıklarını kaydeden Greenstock, üyelerin başkentlerinden talimat almalarından sonra, konseyin bugün yeniden toplanacağını söyledi. 
     
     ABD ''TASARIMIZA DESTEK ARAYIŞIMIZ SÜRÜYOR'' 

     Irak'ın maddi ihlal durumunda olduğu görüşünü tekrarlayan ABD temsilcisi John Negroponte ise ABD-İngiltere-İspanya tasarısının hala masada olduğunu, 17 Mart'ta sona erecek mühlet konusunda değişiklik yapılmadığını ve tasarıya üyelerden destek arayışlarının sürdüğünü ifade etti. 
     Tasarının bugün oylanmasını beklemediğini de sözlerine ekleyen Negroponte, İngiltere'nin sunduğu ''yapılacaklar listesi'' taraftar topladığı takdirde, 17 Mart'ta sona erecek ültimatomun çok kısa süreyle uzatılabileceğini söyledi, ''ancak gün belirtemeyeceğini'' vurguladı. 
     
     ALMANYA DA KARŞI 

     Almanya temsilcisi Gunter Pleuger ise İngiltere'nin sunduğu listede yer alan hususların bu kadar kısa sürede yapılmasının mümkün olmadığına dikkat çekti. 
     Güvenlik Konseyi bugün saat 15.00'te TSİ 22.00 yeniden toplanarak, soruna çözüm aramaya devam edecek. 

     
</TEXT>
</DOC>
