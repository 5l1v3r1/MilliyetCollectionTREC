<DOC>
<DOCNO> 122778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/siyaset/siy01.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim 9 Şubat’ta 
</HEADLINE>
<TEXT>

Yüksek Seçim Kurulu gerekçeyi açıkladı Doğanköy’de seçme hakkı engellenmiş, seçim işlemi kanunsuzlukla sakatlanmıştır 
     ANKARA Milliyet 

     YSK, 3 Kasım’da Siirt’te yapılan seçimin Doğanköy’de sandık kurulu oluşturulmaması nedeniyle iptal edildiğini bildirdi. YSK Başkanı Tufan Algan, seçimde, istifa eden adayın yerine, yeni aday gösterilebileceğini söyledi. Buna göre AKP Genel Başkanı Recep Tayyip Erdoğan, aday gösterme süresinin sonuna kadar yasal engellerden kurtulur ve seçilme yeterliliği kazanırsa aday olabilecek. 
     YSK, iptal kararına ilişkin gerekçeli kararında, sandık kurulmadığı için köydeki resmi görevlilerle eşlerinin bile oy kullanamadıklarına dikkati çekti. YSK’nın kararında şöyle denildi "Doğanköy’de, seçme hakkı engellenmiş, seçim işlemi tam kanunsuzlukla sakatlanmıştır. Siirt’ten bir milletvekili çıkartan AKP, sadece 111 oy farkla ikinci milletvekilliğini CHP’ye bırakırken, Doğanköy’de kullanılamayan oy sayısı 706’dır. Bunlar sonucu etkileyebilecek oranlardır." 
     YSK, AKP’li Mervan Gül, CHP’li Ekrem Bilek ve bağımsız Fadıl Akgündüz’ün mazbatasının iptal edilerek, seçimin 9 Şubat 2003’te yeniden yapılmasına karar verildiğini bildirdi. Algan da, karara ilişkin şunları söyledi "Seçimde ülke barajı uygulanacak. 3 Kasım’da seçime giren partilerden isteyenler bu seçime katılabilecek. Partiler istisnai durumlar dışında yeni aday belirleyemeyecek." 
     
     BARAJ ALTINDAKİLERE VEKİL YOK 
     Buna göre, 3 Kasım’da seçime katılan 18 partiden Siirt’teki seçime de katılmak isteyenler, yeterli oyu alsa bile milletvekili çıkartamayacak. Sadece CHP, AKP adaylarıyla Akgündüz’ün seçilme şansı bulunacak. Erdoğan ise, milletvekilliği düşecek olan Mervan Gül’ün istifasıyla aday olabilecek. 
     Öte yandan, seçimde yüzde 10’luk baraj uygulaması kararı DEHAP’ta tepki yarattı. DEHAP’tan yapılan açıklamada, karara itiraz edileceği bildirildi. 
     



 SİYASET 

















</TEXT>
</DOC>
