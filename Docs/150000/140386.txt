<DOC>
<DOCNO> 140386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sontur08.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobil köpeğe, köpek çobana çarptı... 
</HEADLINE>
<TEXT>

     Kütahya'da, bir otomobilin çarpması sonucu yol kenarına fırlayan köpek, sürüsünü otlatan çobana çarparak, bacağının kırılmasına yol açtı. 
     Yasin Baş'ın kullandığı 34 UY 5820 plakalı otomobil, Kütahya-Tavşanlı karayolunun 21. kilometresinde, aniden önüne çıkan bir çoban köpeğine çarptı. Çarpmanın etkisiyle fırlayan köpek, yol kenarında hayvanlarını otlatan İbrahim Korkmaz'a 26 çarparak, yaralanmasına neden oldu. 
     Köpeğin çarpması sonucu bir süre bilincini kaybeden genç çoban, köylülerin ve kazaya neden olan sürücünün yardımı ile Kütahya Devlet Hastanesi'ne kaldırıldı. Olayda, sağ bacağının kırıldığı tespit edilen Korkmaz, ortopedi servisinde tedavi altına alındı. 
     Korkmaz, kaza anını anlatırken, ''Ben yol kenarında hayvanlarımı otlatıyordum. Bir anda köpeğin aniden yola çıktığını gördüm. O sırada bir otomobil köpeğe çarptı. Çarpmanın etkisiyle, köpek de bana çarptı. Daha sonrasını hatırlamıyorum, gözümü hastanede açtım'' dedi. 
     Bu arada, otomobilin çarptığı çoban köpeğinin telef olduğu bildirildi. 
     





</TEXT>
</DOC>
