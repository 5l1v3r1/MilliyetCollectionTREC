<DOC>
<DOCNO> 126221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/sonspo13.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Futbol Takımı'nın kamp programı... 
</HEADLINE>
<TEXT>

     A Milli Futbol Takımı'nın Dubai'de yapacağı kamp programı açıklandı. 
     2 Ocak'ta İstanbul'da toplanacak milliler, 3-8 Ocak tarihleri arasında Dubai'de kamp yapacak ve özel bir turnuvada mücadele edecek. Turnuvada A Milli Takım, 5 Ocak'ta Belarus, 7 Ocak'ta da Gana ile özel maç yapacak. 
     Menajer Çan Çobanoğlu, milli takımın ABD kamp programının Fatih Terim'in eleştirisi nedeniyle iptal edildiği biçimindeki haberlerin gerçeği yansıtmadığını ifade ederek, ''Bizimle organizasyonu yapmak için anlaşan şirketin, teminatlarını zamanında yollamaması üzerine kampı iptal ettik. Şirketin aralık ayının başında teminatı göndermesi gerikiyordu ama göndermedi. Milli takımın problemsiz bir kamp yapması için çalışıyoruz. Hemen yeni bir turnuva arayışına geçtik ve Dubai kampını ayarladık'' diye konuştu. 
     Milli takımın Dubai'de katılacağı turnuva için para alacağını belirten Çobanoğlu, ''Türkiye, artık böyle organizasyonlarda Brezilya kadar para alıyor. Arjantin'e verilmeyen para Türk Milli Takımı'na veriliyor'' dedi. 
     
     ''PORTEKİZ YERİNE GALLER OLABİLİR'' 
     Çobanoğlu, Türkiye'nin, Portekiz ile 12 Şubat 2003'de yapacağı özel maçın henüz kesinleşmediğini söyledi. 
     Çobanoğlu, Portekiz Milli Takımı'nda teknik direktör değişikliğinin olduğunu ve federasyonun maç için kendilerine yüzde yüz yanıt vermediğini kaydederek, ''Onlardan UEFA'ya bildirilecek resmi yazıyı bekliyoruz. Eğer Portekiz maçı olmazsa, Galler ile aynı tarihte özel maç yaparız'' diye konuştu. 
     
     ÇOBANOĞLU'NA DÜNYA KARMASI'NDAN DAVET 
     Bu arada Can Çobanoğlu'na, 3 Ocak'ta yapılacak FC Juventus-Dünya Karması maçında menajerlik yapması için davetiye geldiği bildirildi. 
     Çobanoğlu, milli takımın Dubai kampı nedeniyle bu organizasyona katılıp katılamayacağını henüz bilemediğini ifade ederek, ''İlk defa dünya karmasına menajer çağrılıyor. Yaptığımız çalışmalar UEFA ve FIFA tarafından izleniyor ve seminerlerde konuşuluyor. Bu olay çalışmalarımızın ödülü oldu. Son derece gurur verici'' dedi. 
     





</TEXT>
</DOC>
