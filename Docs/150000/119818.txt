<DOC>
<DOCNO> 119818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sontur24.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti grup toplantısından notlar... 
</HEADLINE>
<TEXT>

     AK Parti'nin, 22. Dönem Parlamentosu'ndaki ilk toplantısında izdiham yaşandı. 
     TBMM Eski Sanato Salonu'nda yapılan toplantıda, yeni bakanlar ilgi odağı olurken, bazı milletvekilleri ve çok sayıda seyirci oturacak yer kalmadığı için ayakta kaldı. Kalabalık kulislere taşarken, Genel Başkan Erdoğan'ın salona girişini görüntülemek isteyen basın ordusu da birbiriyle yarıştı. 
     AK Parti Genel Başkanı Recep Tayyip Erdoğan, grup toplantısına Meclis Başkanlığı'na aday olan Manisa Millektvekili Bülent Arınç ve Başbakan Yardımcısı Mehmet Ali Şahin ile birlikte geldi. Milletvekilleri tarafından ayakta alkışlanarak karşılanan Erdoğan, 45 dakika süren konuşmasının başlangıcında ve sonunda da uzun süre alkışlandı. 
     Erdoğan, toplantının basına kapalı bölümüne başkanlık etti. Avrupa başkentlerine yaptığı ve yapacağı ziyaretler hakkında bilgi veren Erdoğan, ''Şu ana kadarki görüşmeler çok olumlu geçti. Ümitliyim'' dedi. 
     NATO Parlamenterler Asamlesi'nin kapanışına katılmak üzere İstanbul'da bulunan Başbakan Abdullah Gül, grup toplantısının basına kapalı bölümüne yetişebildi. 
     Grup toplantısını AK Parti'nin en yaşlı milletvekili olması nedeniyle yöneten Nevzat Yalçıntaş, seçime girmeden önce TBMM'nin en küçük toplantı salonunda toplandıklarını hatırlattı. Yalçıntaş,''Bugünkü manzara çok farklı. Kesrete nail olmuştur. Yeni Hükümet'in enkaz devraldığını söylemek istemiyorum ama ağır bir yük almıştır. Hepimiz ateşten gömlek giydiğimizin şuurunda olmalıyız. Ne güvenmeye ne gücenmeye yer vardır'' dedi. 
     Erdoğan'ın konuşmasının ardından grup toplantısı basına kapalı olarak devam etti. Grupta, milletvekillerine, görev almak istedikleri komisyonları bildirmeleri için form dağıtıldı. 
     Toplantıda söz alan bazı milletvekilleri, bölgelerinin sorunları ile hükümetten beklentileri dile getirdiler. 
     AK Parti Grubu'nun bu hafta içinde ikinci kez toplanarak, grup yönetimi ile başkanlık divanı için adayları tespit edeceği öğrenildi. 
     
     ERDOĞAN, ARINÇ VE GÜL İLE GÖRÜŞTÜ 

     AK Parti Grup Toplantısından ayrılan Erdoğan, Manisa Milletvekili ve TBMM Başkan adayı Bülent Arınç'la bir süre görüştü. Görüşmeye bazı bakanlar da katıldı. Başbakan Gül'ün de Arınç'ın odasına gelmesinden bir süre sonra Erdoğan, Başbakan Gül, Başbakan Yardımcısı Mehmet Ali Şahin, İçişleri Bakanı Abdülkadir Aksu ve TBMM Başkan adayı Bülent Arınç, Meclis'teki başbakanlık odasına geçtiler. 
     
</TEXT>
</DOC>
