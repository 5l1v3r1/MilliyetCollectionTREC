<DOC>
<DOCNO> 131559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sontur34.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül'ün muhalefete bilgi topnatısı sona erdi 
</HEADLINE>
<TEXT>

     Başbakan Abdullah Gül, Meclis dışındaki siyasi partilerin genel başkanlarına Türkiye'nin pozisyonunu, neler yaptıklarını ve Türkiye'nin taleplerini açık bir şekilde anlattığını belirterek, ''Önümüzdeki günlerde Kıbrıs'la ilgili gelişmeler hakkında bir araya gelme niyeti ortaya çıktı'' dedi. 
     Başbakan Gül, dış politik gelişmelere ilişkin, TBMM dışında bulunan siyasi parti genel başkanları ve yöneticilerine bilgi verdiği toplantının ardından gazetecilere açıklamalarda bulundu. 
     Gül, hükümet programının TBMM'de okunması sırasında, Türkiye'yi yönetirken, Meclis içi ve dışı muhalefetle çok yakın işbirliği içerisinde olacaklarını ve birçok konuda beraber çalışacaklarını söylediğini kaydetti. 
     Türkiye'nin bugün çok önemli bir konuyla meşgul olurken, bu konularla ilgili muhalefet partilerini bilgilendirmemenin mümkün olamayacağını vurgulayan Gül, Meclis içindeki CHP Genel Başkanı Deniz Baykal'ı bu konularla ilgili olarak daha önce bilgilendirdiğini anımsattı. 
     Başbakan Gül, şöyle devam etti 
     ''Şimdi de Meclis dışı siyasi partilerimizi bugün davet ettim. Bu biraz gecikmiş bir davettir. Ama, ne yazık ki bildiğiniz gezilerimizden dolayı biraz aksamıştır. Kendilerine teşekkür ediyorum, hepsi teşrif ettiler. Burada uzun bir beraberliğimiz oldu. Ben kendilerine Türkiye'nin pozisyonunu, neler yaptığımızı, Türkiye'den talepleri, bunları gayet açık bir şekilde anlattım. Kendilerinin de çeşitli konularda tavsiyeleri oldu, soruları oldu. Onlara da cevap verdim. Bu çerçeve içerisinde faydalı ve önemli bir toplantı yaptık. Tahmin ediyorum ki, sayın genel başkanlar da bundan memnun kalmışlardır. Bundan sonra da bu tür toplantıları yapacağız. 
     Önümüzdeki günlerde Kıbrıs'la ilgili gelişmeler hakkında bir araya gelme niyeti ortaya çıktı. Bunu da vakit geçirmeden önümüzdeki günlerde gerçekleştireceğiz.'' Başbakan Abdullah Gül, bir soru üzerine, olası Irak operasyonu hakkında ABD ile çeşitli görüşmelerin yapıldığını belirterek, Türkiye'nin demokratik bir ülke olduğunu, bu süreci herkesin takdirle karşıladığını ve TBMM'nin yetkisinde olan konuları herkesin bildiğini söyledi. 
     Gül, ''O açıdan herkes bilgilendiriliyor. Ama başka gelişme de şudur bu krizin savaşsız bir şekilde bitmesi için büyük bir gayret içindeyiz. Dolayısıyla da barış da herkesin birinci tercihidir. Bu da çok önemlidir. Şu anda bunun üzerinde daha çok duruyoruz'' dedi. 
     Başbakan Abdullah Gül, Irak sorununun barışçı bir şekilde sonuçlanması için ikinci bir tura çıkıp çıkmayacağının sorulması üzerine, bu süreçte Dışişleri Bakanlığı'nın muhatap ülkelerin Dışişleri Bakanları ile çeşitli telefon görüşmelerini yaptığını belirterek, şunları söyledi 
     ''Hazırlıklar oluyor. Önümüzdeki günlerde hazırlıklardan haberiniz olacaktır. Burada açık söylüyorum size. Biz somut adımlar atmak, barışa gerçekten katkıda bulunma gayreti içerisindeyiz. Çünkü savaş olursa bu bölgede olacaktır. Hepimizi çok yakından ilgilendirecektir, hepimizi olumsuz bir şekilde etkileyecektir. Onun için, hepimizin büyük bir sorumluluğu var. En çok sorumluluk şüphesiz ki yine Irak'tadır bir kez daha tekrarlıyorum.'' Gül, ABD'nin olası Irak operasyonu hakkındaki Türkiye'nin tavrı için öncelikle uluslararası meşruiyet ile TBMM'nin kararının gerektiğini söyledi. 
     Gül'ün açıklamaları sırasında, Dışişleri Bakanı Yaşar Yakış da hazır bulundu. 
     





</TEXT>
</DOC>
