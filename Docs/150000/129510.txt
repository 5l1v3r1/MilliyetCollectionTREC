<DOC>
<DOCNO> 129510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/soneko14.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti Bankası Genel Müdürü Irak savaşını biz de bütçeledik 
</HEADLINE>
<TEXT>

     Garanti Bankası Genel Müdürü Ergun Özen, olası Irak operasyonu riskini gözönünde bulundurarak bu yılın ilk çeyreğinde kar hesabı yaptıklarını belirterek, ''Yani Irak Savaşı'nı biz de bütçeledik'' dedi. 
     Özen, olası bir Irak operasyonunun kısa süreceğini, bu nedenle ekonomiye etkisinin sınırlı olacağını ifade ederek, operasyonun Türkiye açısından Irak ve Ortadoğu ile yapılan ticareti olumsuz etkileyeceğini söyledi. 
     Operasyonun etkilerinin telafi edilmesi yönünde hükümetin çok ciddi çaba sarf ettiğini, bu konuda açıklanacak bir rakamın piyasalar açısından olumlu bile olabileceğini dile getiren Özen, ''Savaşı arkamıza almamız lazım'' dedi. 
     Ergun Özen, olası bir Irak operasyonunun bütün etkilerinin şu andaki fiyatların içinde bulunduğuna işaret ederek, ''Riskler satın alındı diye düşünüyorum. Şu andaki fiyatlarda Irak var ama piyasalar 12 aylık bütçeyi bekliyor. Bütçeyi görmemiz lazım. Mali disiplinden uzaklaşmamış bir bütçe bekliyoruz'' diye konuştu. 
     Olası bir operasyonun yılın ilk aylarına denk gelmesi nedeniyle banka olarak çok düşük risklerle 2003'e girdiklerini vurgulayan Özen, şunları söyledi 
     ''Dolayısıyla oldukça likit giriyoruz. Sektörde likit kalmak iyidir ama oldukça maliyetlidir. Savaş biran evvel biterse biz de likiditemizi en uygun alanlara yerleştirmek isteriz. Savaş riskini bulundurarak bu yılın ilk çeyreğinde kar hesabı yaptık. Yani Irak savaşını biz de bütçeledik.'' 
     
     ''NE YAPMAYACAĞINIZI BİLMEK ÇOK ÖNEMLİ'' 
     Ergun Özen, sektörde özellikle orta ölçekli bankaların seçici olması, ihtisaslaşmaya gitmesi gerektiğini belirterek, şöyle konuştu 
     ''Büyük bankalar her şeyi yapmaya devam edecektir. Biz Garanti olarak her alanda savaşacağız. Her cephede piyasa payını artırmayı düşünüyoruz. Bireysel, ticari ve kurumsal bankacılıkta, KOBİ'lere yönelik bankacılıkta... Şu anda büyüyoruz. Karlı bir şekilde büyüdüğümüz takdirde her alanda mücadele edebiliriz. Biz birinci, ikinci olduğumuz işlerde dururuz, üçüncü olduğumuz işlerde çıkarız. Ama şu anda bunun zamanı değil. Şu anda Garanti olarak her alanda büyüyebiliriz.'' Sektörde ne yapılmayacağını bilmenin çok önemli olduğunu ifade eden Özen, ''Biz ne yapmayacağımızı biliyoruz. Garanti Bankası, sektörde özel bankacılık yapmıyor ve yapmayacak. Bu konuda çok netiz'' dedi. 
     Özen, özel bankacılığın yabancı bankalar tarafından başarıyla yapılacağını düşündüğünü, bu konuda Türk bankalarının başarılı olacağına inanmadığını dile getirerek, bu alanda yabancı bankaların her zaman en büyük payı aldığını söyledi. 
     Denizbank ile yapılan işbirliği kapsamında, Garanti'nin ilk chipli Bonus Card'ının, 2003 Nisan ayı itibariyle Denizbank şubelerinden verilmeye başlanacağını bildiren Özen, ''Paylaşmak lazım. Geçmişte herkes birbiriyle çok sert, çok acımasız rekabet yaptı. Bunları geride bırakmak lazım. Dolayısıyla birbirimizden alacağımız etkileşimle, sektörü 300-400 milyar dolar seviyelerine götürmemiz gerekiyor. Kimyamızın uyduğu bankalarla bu tür işbirliğine gidebiliriz'' diye konuştu. 
     
     ''YABANCIYA AÇIĞIZ'' 
     Ergun Özen, geçtiğimiz yıllarda başlattıkları değişim sürecinin meyvelerini almaya başladıklarını dile getirerek, Osmanlı Bankası ile gerçekleştirilen birleşmeyle işletme giderlerinde yüzde 35-40 oranında tasarruf sağladıklarını, 2002'de faiz gelirlerinde yüzde 77, TL bazında aktif büyüklükte yüzde 20, faiz dışı gelirlerde ise yüzde 30-35 büyüme kaydettiklerini söyledi. 
     Özen, bankanın ana hissedarının bir Türk bankasının yüzde 70-80'ine sahip olmak yerine Balkanlar ve Türk cumhuriyetlerinde lider bölgesel bir bankanın yüzde 40-50'sine sahip olmayı tercih ettiğini ifade ederek, ''Buna ulaşmak da bir yabancı evinden geçer. Yani yabancı evine açığız'' dedi. 
     
     ''DAHA AZ KIRILGAN HALE GELİYORUZ'' 
     Garanti Bankası Genel Müdürü Özen, Türk ekonomisinin dış etkenlere karşı gittikçe daha az kırılgan hale geldiğini kaydederek, bankacılık sektörünün önündeki engellerin kısa vadede kaldırılamayacağının farkında olduklarını söyledi. 
     Uzun süredir sektörün sorunlarının hükümetler nezdinde dile getirildiğine, ancak istenen sonucun alınmadığına işaret eden Özen, ''Bizim hükümetten beklentimiz, 2003'te, 2004'te yapmayın ama lütfen 2005 1 Ocak itibariyle sorunların giderileceğini taahhüt edin. Bu işin 2005'te yapılmasına razıyız'' dedi. 
     2003 yılında bilançoyu yüzde 35-40 oranında büyütmeyi, kredi kartı sayısını 3 milyona çıkarmayı, kredi kartı pazarındaki ciro payını yüzde 17'den yüzde 20'ye artırmayı hedeflediklerini dile getiren Özen, faiz dışı gelirlerde de reel bazda yüzde 25 oranında büyüme öngördüklerini ifade etti. 
     





</TEXT>
</DOC>
