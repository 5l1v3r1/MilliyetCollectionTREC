<DOC>
<DOCNO> 122159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sontur07.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevlerinde bayramda ikramlı açıkgörüş yapılabilecek 
</HEADLINE>
<TEXT>

     Cezaevlerinde Ramazan Bayramı dolayısıyla 3-8 Aralık tarihleri arasında yaptırılacak açık görüşte, tutuklu ve hükümlü yakınlarına ikramda bulunulacak. 
     Bayrampaşa Kapalı Cezaevi'nde kalan hükümlü ve tutuklulara 3-4-5-6-7-8 Aralık'ta olmak üzere 6 gün, Adana, Ankara, Antalya, Metris ve İzmir Kapalı cezaevlerinde kalan hükümlü ve tutuklulara 4-5-6-7-8 Aralık'ta olmak üzere 5 gün açık görüş yaptırılacak. 
     Aydın, Bakırköy Kadın ve Çocuk, Bayrampaşa Özel, Bursa E Tipi, Gaziantep E Tipi, Kartal, Konya, Mersin ve Paşakapısı Kapalı cezaevlerinde kalan hükümlü ve tutuklulara 5-6-7-8 Aralık'ta olmak üzere 4 gün, diğer bütün ceza infaz kurumlarında kalan hükümlü ve tutuklulara 5-6-7 Aralık'ta olmak üzere 3 gün açık görüş imkanı tanınacak. 
     Sayıları ve konumları değerlendirilmek suretiyle, adli suçlardan hükümlü ve tutuklular ile 3713 sayılı Terörle Mücadele Yasası ve 4422 sayılı Çıkar Amaçlı Suç Örgütleriyle Mücadele Yasası'na muhalefetten hükümlü ve tutuklular için ayrı gruplar oluşturulup, her grubun görüş günleri ve saatleri Cumhuriyet başsavcılıkları ile cezaevi idareleri tarafından tespit edilecek. 
     Bu grupların, aynı zamanda ve aynı görüş mahallinde birlikte bulundurulmaması sağlanacak. 
     Kınama cezası dışında disiplin cezası alan ve cezaları kaldırılmayan hükümlü ve tutuklular, açık görüşten yararlandırılmayacak. 
     
     DİĞER ŞARTLAR 
     Hükümlü ve tutuklular, belgelendirilmek suretiyle sadece ana, baba, kardeş, eş ve çocuklarıyla görüştürülecekler. Ancak, ana, baba, eş, kardeş ve çocuğu olmayan hükümlü ve tutuklular, üçüncü dereceye kadar olan akrabaları, büyükbabası, büyükannesi ve torunlarından en çok üç kişiyle, önceden haber verilmesi ve belgelendirilmesi kaydıyla, Cumhuriyet başsavcısının izniyle görüşme yapmaları sağlanacak. 
     Belirtilen gün ve saatler dışında görüş yaptırılmayacak. Bir defa görüş yapan hükümlü ve tutuklular ile ziyaretçilere ikinci defa izin verilmeyecek. 
     İzdihamı, firar ve karışıklıkları önlemek, disiplin ve düzeni sağlamak için Cumhuriyet başsavcılığı ve cezaevi yönetimi, zabıta ile işbirliği yaparak gerekli her türlü önlemi alacak. 
     Açık görüşler, görüş süresi bir saatten az olmamak kaydıyla, 09.00-17.00 saatleri arasında yaptırılacak. 
     Normal haftalık ziyaretler ile aylık eş, çocuk, anne ve baba ziyaretleri, genelgede belirtilen ziyaret günleri ile art arda geldiği takdirde, bu ziyaretler açık görüş genelgesinde belirtilen ziyaretlerden iki gün sonra yaptırılacak. 
     Açık görüş nedeniyle ziyarete gelecek olan hükümlü ve tutuklu yakınlarına, işyurdu bütçesinin gider tablosunda belirtilen çeşitli giderler bölümünden harcama yapılarak, günün anlam ve önemine yaraşır ikramda bulunulacak. 
     Kamuoyunda yanlış anlaşılma, tartışma ve polemiklere neden olduğu için açık görüşü basın mensuplarının izlemesine izin verilmeyecek. 
     





</TEXT>
</DOC>
