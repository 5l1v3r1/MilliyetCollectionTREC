<DOC>
<DOCNO> 123332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/soneko05.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Kamu İhale Kanu'nun getirdikleri... 
</HEADLINE>
<TEXT>

     Yeni İhale Kanunu, 1 Ocak 2003 tarihinden itibaren uygulanmaya başlıyor. 
     Yeni kanun Türkiye'de, kamu alımları sisteminin, uluslararası gelişmelerle uyumlaştırılamaması, uluslararası gelişmeler paralelinde daha şeffaf ihale kurallarının uygulandığı, alım yapan idarelerin hesap verebilirliklerinin arttırıldığı, uluslararası rekabete daha çok başvurulduğu, idarelerin istekliler arasında keyfi ayrımcılık yapmadığı bir kamu ihale sistemi oluşturulamaması nedeni ile yapıldı. 
     Bunun yanında, kamu harcamalarından beklenen faydanın sağlanamaması, alımı yapan kamu görevlilerinin kamuoyu önünde hesap verebilir konuma getirilmesi, mevcut kanunun uluslararası ihale uygulamalarına paralellik göstermemesi, kamu ihaleleri ile ilgili sorumlu bir denetim biriminin olmaması çerçevesinde, Kamu İhale Kanunu ve Kamu İhale Sözleşmeleri Kanunu hazırlandı ve ihale mevzuatının yürütülmesine ilişkin maddeleri 1 Ocak 2003 tarihinden itibaren yürürlüğe girmek üzere, 22 Ocak 2002 tarihinde Resmi Gazete'de yayımlandı. 
     
     KANUNUN GETİRDİĞİ YENİLİKLER 
     Yeni kanunda, saydamlık, rekabet, eşitlik, güvenilirlik, gizlilik, kamuoyu denetimi, ihtiyaçların uygun şartlarla ve zamanında karşılanması, kaynakların verimli kullanılması ana başlıkları altında temel ilkeler olarak belirlendi. 
     Buna göre, uluslararası uygulamalar da dikkate alınarak, yeni kanunla ana başlıklar halinde şu düzenlemeler yapıldı 
     -Kapsamdaki kuruluşlar genişletildi. Kamu kaynağı kullanan ve kamu denetiminde olan tüm kamu kurum ve kuruluşlar kapsama alındı. -Ödeneği, uygulama projesi ve çevresel etki değerlendirme raporu ÇED olmadan ihaleye çıkılamayacak. 
     -Yerli isteklilere ve yerli mala avantaj sağlanması esası getirildi. AB ve DTÖ düzenlemelerinde yer alan eşik değer uygulaması ile paralellik sağlamak amacıyla kanun kapsamındaki işlerin türüne ve kuruluşların yapısına göre farklı parasal limitler getirildi. 
     Eşik değerlerin altındaki ihalelerin idarelerin taktirine bağlı olarak sadece yerli isteklilere açık olması, üzerinde kalan ihalelerde ise yine yerli istekliler lehine yüzde 15 oranına kadar fiyat avantajı sağlanması imkanı getirildi. 
     -Tahmini bedel uygulaması kaldırılarak yerine yaklaşık maliyet uygulaması getirildi. Yaklaşık Maliyetin ihale sonuçlanıncaya kadar gizliliği korunacak. 
     -İhaleye katılımda yeterlik kriterleri ayrıntılı olarak düzenlendi, müteahhitlik karnesi kaldırıldı. 
     -Ayrıca, AB mevzuatına uygun olarak isteklilerin yeterlik değerlendirmesi aşamasında ihale dışı bırakabileceği haller belirlendi. 
     -AB ihale mevzuatına uygun ilan süreleri getirildi. 
     -İhale usulleri, uluslararası mevzuata uygun biçimde dört ana başlık altında düzenlendi. İdarelerin istediği firmayı davet ederek ihaleyi yapması imkanı ortadan kaldırıldı. Belli istekliler arasında ihale usulünün uygulanmasında ön yeterlik ilanı yapılması zorunluluğu getirildi . 
     -İhale sürecinin ilanı ile şeffaflık ve güvenilirlik sağlandı. 
     -İhalenin ekonomik açıdan en avantajlı teklifi veren fiyat dışı unsurlar da dikkate alınarak isteklinin üzerinde bırakılması esası getirildi. 
     -İhale sonucunun ilanı zorunlu oldu. 
     -Danışmanlık hizmet ihalelerine ilişkin özel hükümler getirildi. 
     -Kamu İhale Kurumu oluşturuldu. 
     Bu arada, yetkililer, yeni ihale mevzuatının uygulanmasında karşılaşılabilecek güçlüklerin zaman içinde mevzuatta gerekli değişiklikler yapılarak aşılabileceğini ifade ediyorlar. Yetkililer bu çalışmalar sonucunda uluslararası uygulamalara paralel ideal kamu ihale mevzuatı yaratılacağını da kaydediyorlar. 
     





</TEXT>
</DOC>
