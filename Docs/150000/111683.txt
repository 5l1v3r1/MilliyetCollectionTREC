<DOC>
<DOCNO> 111683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sontur22.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyükelçisi Irak konusunda Ankara'yı bilgilendirdi 
</HEADLINE>
<TEXT>

     ABD'nin Ankara Büyükelçisi Robert Pearson, Irak konusundaki son gelişmelerle ilgili Ankara'yı bilgilendirdi. 
     Dışişleri Bakanlığı Müsteşarı Büyükelçi Uğur Ziyal'ın Pearson'u kabulü yaklaşık yarım saat sürdü. Pearson, görüşmeden sonra gazetecilerin sorularını yanıtlamadan bakanlıktan ayrıldı. 
     Edinilen bilgiye göre, Pearson, Irak konusunda son gelişmelerle ilgili Ankara'yı bilgilendirirken, Ankara'nın bu konudaki kaygılarına da yanıt verdi. Pearson, görüşme sırasında ABD'nin Irak'ta bir Kürt devletine karşı olduğunu, Irak'ın toprak bütünlüğünü ABD olarak vurguladıklarını ve Irak'ın doğal kaynaklarının merkezi hükümetin kontrolü altında bulunmasını istediklerini söyledi. 
     Görüşmede Ankara'nın Irak'a yönelik olası bir operasyonda meşruiyet ve oydaşma telkinine ise Pearson, ABD Başkanı George Bush'un ''bütün barışçıl çabalar tüketilinceye kadar çalışmalarımızı sürdüreceğiz'' sözünü hatırlattı. 
     Görüşmede Ziyal, geçen hafta uzun aradan sonra toplanan Kuzey Irak'taki Kürt parlamentosundan Ankara'nın duyduğu rahatsızlığı iletirken, Pearson, Ankara'nın bu kaygılarını not ettiklerini, ancak Irak'ın toprak bütünlüğüne ilişkin görüşlerini birçok kez dile getirdiklerini kaydetti. 
     Diplomatik bir kaynak, Türkiye'nin Irak konusundaki hoşgörü sınırlarının defalarca dile getirildiğini ve ABD'nin de Türkiye'nin bu kaygılarını paylaşarak Türkiye'ye hak verdiğini kaydetti. 
     Ankara, Amerikalılar ile görüşmelerde BM Genel Kurulu'ndan çıkarılacak bir kararın Türkiye'yi de rahatlatacağının altını çizerek, ''Siz demokrasi ve insan hakları gibi idealleriyle dünya liderliğini elde ettiniz, böyle bir karar almadan yapacağınız bir harekat bu ilkelerinizin ve imajınızın altüst olmasına neden olur'' uyarısında bulunuyor. 
     Başka bir kaynak da ABD'nin Türkiye'den şu ana kadar üs veya hava sahasını kullanma gibi talebinin olmadığını, sadece Irak konusundaki gelişmelerle ilgili olarak Ankara'nın sürekli bilgilendirildiğini kaydetti. 
     





</TEXT>
</DOC>
