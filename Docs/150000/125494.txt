<DOC>
<DOCNO> 125494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sontur23.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu memur maaşını belirleyemedi.. 
</HEADLINE>
<TEXT>

     Bakanlar Kurulu bu sabah memur maaş zam oranını belirlemek için yaptığı toplantıda karar alamadı. 
     Bakanlar Kurulu toplantısının ardından açıklama yapan Devlet Bakanı Abdüllatif Şener, "kamuoyunun zam oranını merak ettiğini biliyorum ama bu açıklamayı şu anda yapmayacağım" demekle yetindi. 
     Devlet Bakanı, Başbakan Yardımcısı ve Hükümet Sözcüsü Abdullatif Şener, 2003 yılı memur ve memur emeklilerinin maaşlarında yapılacak artışa ilişkin, ''Düşük gelir gruplarımızdaki maaş artışı daha yüksek olacaktır, ama üst gelir gruplarındaki maaş artışları daha düşük tutulacaktır'' dedi. 
     Şener, Bakanlar Kurulu toplantısının ardından yaptığı açıklamada, toplantıda Acil Eylem Planı'nın ele alındığını bildirdi. 
     Bakanlar Kurulu'nda geçici bütçe çalışmaları çerçevesinde memur ve memur emeklilerine 2003 yılının Ocak ayından itibaren yapılacak zammın da ele alındığını belirten Şener, şunları kaydetti 
     ''Bu konuda da alternatif görüşler değerlendirilmiştir. 2002 yılı itibariyle ortaya çıkan mali tablo gözden geçirilmiştir. Özellikle seçim atmosferi sebebiyle 57. hükümetin son dönemlerinde bütçe hedeflerini aşan bazı tasarruflarının olduğu ve buna bağlı harcama kalemlerinde bazı değişikliklerin olduğu görülmüştür. 
     Devralınan tablo da dikkate alınmak suretiyle 2003 yılının başından itibaren memurlarımıza ve memur emeklilerimize yapılacak maaş artışları üzerinde sürdürdüğümüz görüşmeler sonrasında vardığımız nokta şudur Düşük gelir gruplarımızdaki maaş artışı daha yüksek olacaktır ama üst gelir gruplarındaki maaş artışları daha düşük tutulacaktır. Böylece bir taraftan gelir dağılımının bozuk olduğu ülkemizde, dengelerin kurulması yönünde bir adım ortaya çıkmış olacaktır, diğer taraftan da hayat pahalılığı karşısında düşük gelir gruplarımızın ve daha az ücret alan memurlarımızın ekonomik durumlarının kötüleşmemesi temin edilecektir.'' Bakan Abdüllatif Şener, toplantıda nema konusunun gündeme gelmediğini de öne sürdü. 

     
</TEXT>
</DOC>
