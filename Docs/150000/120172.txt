<DOC>
<DOCNO> 120172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sondun30.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Cumhurbaşkanı ''Türkiye'ye tarih için erken'' 
</HEADLINE>
<TEXT>

     Almanya Cumhurbaşkanı Johannes Rau, AB'nin Türkiye'ye müzakere tarihi vermesinin henüz erken olduğunu savundu. 
     Cumhurbaşkanı Rau, yabancı gazeteciler için bir basın toplantısı düzenledi ve gazetecilerin çeşitli konulara ilişkin sorularını yanıtladı. 
     Rau, Türkiye'nin AB üyeliğiyle ilgili olarak, ''AB'nin tarihine bakanlar, 40 yılda 15 ülkenin birliği oluşturduğunu göreceklerdir. 2004 yılında bu sayı 25'e yükselecek. Burada iki konu önemli. Birincisi her ülke üyelik kriterlerini yerine getirmek durumunda. İkincisi ise AB yeni üyeler alabilmeye hazır hale gelmeli. Bu nedenle, yeni aday ülkelere şimdilik perspektif verilmemesi gerektiğine inanıyorum. Türkiye'de reformlar yapılmıyor değil, ancak yeni hükümetin de reformları sürdürmesi gerekir. Bence Türkiye'ye üyelik müzakereleri için somut bir takvim verilmesi için henüz erken'' dedi. 
     ABD'nin Türkiye'yi stratejik açıdan desteklemesinin ''anlaşılır olduğunu'' söyleyen Rau, ''Gerçekten de bir ülkenin AB üyesi olabilmesi için komşularına bakılmaması gerekir. Ortak değerlere sahip çıkan her ülke kriterleri yerine getirdiği takdirde üye olabilmeli'' diye konuştu. 
     Dinler arasında dialoğun önemini vurgulayan Rau, ''Türkiye ziyaretim sırasında bir üniversitede yaptığım konuşmada söylediğim gibi, dinler arasında diyalog çok önemli. Ancak asıl önemli olan radikal görüşlü insanları masaya oturtmak. Çünkü sorunlar sadece görüşülerek çözülebilir. Köktendinciliğe bu nedenle karşıyım. Çünkü diyalog mümkün değil'' dedi. 
     Rau, bir Türk gazetecinin Cumhurbaşkanı Ahmet Necdet Sezer'in 26-27 Kasım'da Almanya'ya yapacağı ziyarette ne konuşacaklarına ilişkin sorusunu yanıtlarken, ''Sezer'in Berlin'e gelecek olmasından dolayı büyük mutluluk duyuyorum. Çok iyi ve dostane bir görüşme yapacağız ve misafirperverliğimizi göstereceğiz. Kendisine Almanya'da yaşayan Türk vatandaşlarının ülke ekonomisine yaptıkları katkıları anlatacağım'' diye konuştu. 
     Almanya'daki Türk toplumuyla çok iyi ilişkileri olduğunu ifade eden Rau, bir anısını şu sözlerle anlattı 
     ''Cumhurbaşkanı seçildikten sonra Berlin'deki bir kahvede oturuyordum. Bir taksi yanaştı ve Türk şoför yanıma gelerek, 'Sizin söylediğiniz sözleri bugüne kadar hiçbir cumhurbaşkanı bizim için söylememişti. Siz bizim babamızsınız' dedi. Babası gibi görünmesem de, bu beni çok memnun etti'' dedi. 
     
</TEXT>
</DOC>
