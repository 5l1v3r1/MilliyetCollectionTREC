<DOC>
<DOCNO> 134428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/spor/spo04.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
KARAVANA 
</HEADLINE>
<TEXT>

Transfer dönemini boş geçiren Trabzonspor, gelir kaynağı da bulamadı. Göğüs reklamı alamadığı gibi, Trabzon Limanı ihalesini de tehlikeye soktu 
     Büyük hayal kırıklığı 
     TRABZONSPOR, devre arasında hayal kırıklığı yaşadı. Ara transfer döneminin başlangıcında büyük sükse yapıp, onlarca isimle görüşen ve anlaşma yapmaya çalışan Bordo-Mavililer’in bu çabası boş çıktı. Brezilyalı Riberio Caio, Belçikalı Smeets, Sakaryasporlu Mahmut, Rodalı Fatih Sonkaya, Diyarbakırsporlu Celalettin başta olmak üzere birçok oyuncuyu transfer listesine alan yönetimin çalışmaları sonuçsuz kaldı. 
     
     Reklam bulunamadı 
     ASBAŞKAN Erol Tuna’nın iş ilişkisinde bulunduğu Ford ile Zorlu Grubu’nun temsilcisi Ali Terzi’den göğüs reklamı konusunda beklenti içine giren Trabzonsporlular, bugüne kadar bunda da başarılı olamadı. Bordo - Mavililer’in iki yıldır hazırlandığı Trabzon Limanı ihalesine alınmama ihtimali de kulüpte tam bir şok etkisi yarattı. İdareciler şimdi Özelleştirme İdaresi’ne siyasetçilerle yaptığı baskının sonucunu bekliyor. 
     
     Aurelio çözülüyor 
     BREZİLYALI Aurelio’nun sözleşmesini almak için uğraşan Trabzonspor, işi pazartesi gününe bıraktı . Brezilyalı futbolcunun menajeri Miranda ile önceki gün bir telefon görüşmesi yapan Başkan Özkan Sümer’in pürüzleri giderdiği, menajerin şehre gelişiyle işin resmiyet kazanacağı ifade edildi. Öte yandan iç transfer çalışmalarını sürdüren Bordo-Mavililer, dün Erman Özgür’e iki yıllık sözleşme imzalattırdı. 
     
     Kapalı kapılar ardında 
     İki idman yaptılar 
     İKİNCİ yarı hazırlıklarına kendi tesislerinde sürdüren Trabzonspor, dünkü ve bugünkü antrenmanlarını basına kapadı. Güney Kore’nin Bushoen takımıyla yarın yapacakları karşılaşma öncesinde, dünü iki idmanla geçiren Bordo - Mavililer’in Teknik Direktörü Samet Aybaba, "Taktik çalışmalarımızı kendi aramızda yapmak, medyadan uzak kalmak istedik" diyerek gerekçesini açıkladı. 
     
     Muzaffer başladı 
     TRABZONSPOR’UN dün sabah yaptığı çalışmaya, hafif sakatlığı bulunan Muzaffer de katıldı. Ancak ağrıları artan Bordo - Mavili futbolcunun bir süre daha tam kapasiteyle çalışmasının mümkün olmadığı bildirildi. Öte yandan Ümit Milli Takımı’ndan dönen Ali Şen de takımla birlikte çalışmalarda yer aldı. Çocuğu rahatsızlandığı için önceki günkü antrenmana katılmayan Yong da idmanda bulundu. 
     
     Aybaba’dan Yong’a altın 
     TEKNİK direktör Samet Aybaba, Profesyonel İşler Sorumlusu Caner Çuvalcıoğlu ile birlikte önceki akşam Güney Koreli Lee Yong’u evinde ziyaret etti, Yong’un yeni doğan çocuğuna altın taktı. Bu jeste sevinen Yong, "Bu kadar yakından ilgilenmesi ve hediye getirmesi bizi mutlu etti. Bu jest, ülkemden binlerce kilometre uzaktaki bulunan beni ve eşimi de çok duygulandırdı" dedi. 
     



 SPOR 

























</TEXT>
</DOC>
