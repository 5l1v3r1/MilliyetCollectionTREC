<DOC>
<DOCNO> 137360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sontur09.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine kar geliyor... 
</HEADLINE>
<TEXT>

     Türkiye yarından başlayarak kuzeyden gelecek yeni bir soğuk hava dalgasının etkisine giriyor. Düşen sıcaklıklar ile birlikte etkili kar yağışı bekleniyor. 
     Bugün Ege ile Trakya’dan başlayacak yağışlar yarın Marmara, Akdeniz, İç ve Güneydoğu Anadolu’yu da etkisi altına alacak. 
     Sıcaklıklar 3 ila 5 derece azalacak. Salı günü kara dönüşmesi beklenen yağış hafta ortasında İstanbul-Kocaeli, Kayseri-Niğde çevreleri ile Karadeniz Bölgesi, Doğu ve Güneydoğu Anadolu’da etkili olacak. 
     Soğuk hava Türkiye genelinde önümüzdeki günlerde de etkisini sürdürecek. 
     
     FIRTINA UYARISI 

     Devlet Meteoroloji İşleri Genel Müdürlüğü denizciler ve balıkçılar için Marmara, Ege ve Akdeniz'de fırtına beklendiği uyarısında bulundu. 
     Genel Müdürlük'ten yapılan yazılı açıklamaya göre, halen Marmara'nın batısı ve Ege'de poyrazdan esmekte olan kuvvetli rüzgarın daha da kuvvetlenerek fırtına, Güney Ege açıklarında ise kuvvetli fırtınaya dönüşmesi bekleniyor. 
     Yarından itibaren Akdeniz'de de etkili olması beklenen fırtına, 20 Şubat Perşembe günü Marmara ve Ege'de etkisini yitirecek. Ancak Akdeniz açıklarında bir süre daha etkisini sürdürecek. 
     Açıklamada, fırtına nedeniyle denizcilerin ve balıkçıların tedbirli olmaları gerektiği bildirildi. 

     
</TEXT>
</DOC>
