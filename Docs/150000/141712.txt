<DOC>
<DOCNO> 141712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/guncel/gun03.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
KDP, sınıra yakın dağlara konuşlanıyor 
</HEADLINE>
<TEXT>

     NAMIK DURUKAN Süleymaniye 

     ABD’nin Irak’a olası müdahalesinde Türk ordusunun Kuzey Irak’a gireceği endişesi taşıyan KDP lideri Mesut Barzani, çatışma ihtimallleri üzerine peşmergelerini dağlara mevzilendiriyor. Türk askerini durdurmak için Türkiye sınırında orta bölgede ve Erbil’in stratejik kesimlerine yığınak yapılıyor. Barzani’ye bağlı deneyimli peşmergeler, Türkiye sınırının Zaho yakınlarındaki Haftanin, Tanimasi, İran sınırında yer alan Hakurk ve Lolan kesimlerinde startejik noktalara en az 50 kişiden oluşan yüzlerce peşmerge konuşlandırdı. İç bölgelerde yer alan Amadya, Sersing, Atruş ve Akra kasabalarının dağlık alanlarında ise bir bölümü komando eğitim görmüş ve düzenli ordu şeklinde örgütlenmiş Kürt askerleri mevzilendi. Türk askerlerinin Erbil’e ilerleyişini durdurmak için ise Şaklava ve Selahhadin kentleri ile Erbil sınırında yer alan Musul bölgesine doğru üçüncü bir birlik yerleştirdiği öğrenildi. 
     
     ROKET VE HAVAN TOPLARI VAR 
     Peşmergelerin savaş hazırlığı için konuşlandığı alanlara mevzii inşa ettiği belirtiliyor. KDP güçlerinin çatışma halinde, ellerindeki havan ve roket gibi silahlarla Türk hedeflere saldırı düzenleyebilecekleri ihtimali üzerinde duruluyor. Barzani, dün düzenlediği basın toplantısında da "peşmegeleriniz dağlara mevzilendi mi " sorusuna, "Savaşla ilgili hazırlık yapmak en doğal hakkımızdır" yanıtı verdi. 
     



 GÜNCEL 
















</TEXT>
</DOC>
