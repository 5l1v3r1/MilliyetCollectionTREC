<DOC>
<DOCNO> 119410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/son/sontur08.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'nin 17. kuruluş yıldönümü buruk kutlandı... 
</HEADLINE>
<TEXT>

     Demokratik Sol Parti'nin DSP 17. kuruluş yıldönümü, Ankara İl Başkanlığı'nca Sıhhiye Atatürk Anıtı'nda düzenlenen törenle kutlandı. 
     Anıta çelenk konulması, saygı duruşunda bulunulması ve İstiklal Marşı'nın okunmasının ardından, DSP Ankara İl Başkanı Tufan Bural, DSP Genel Başkanı ve Başbakan Bülent Ecevit'in kutlama mesajını okudu. Başbakan Ecevit'in, yıldönümü mesajı şöyle 
     ''DSP, Türk solunu meşruluk zemininde güçlendiren ve komünizmin Türkiye'de gelişmesini önleyen hareketin ürünüdür. 
     Türkiye'de sosyal devlet kavramı demokratik sol hareketle birlikte gelişmeye başlamıştır. DSP, yalnız Türkiye'de değil, bütün dünyada İslam'ı laiklikle, çağdaşlıkla ve demokrasi ile bağdaştırma yolunu açmıştır. 
     Bölücü teröre ve inanç sömürüsüne karşı en etkin mücadeleyi DSP vermiştir. Başında bulunduğu hükümet döneminde DSP, her türlü yolsuzluğa karşı da etkili ve kararlı mücadele vermiştir. 
     Yine bu dönemde DSP, Türkiye'de sağlıklı ve çağdaş bir ekonominin temellerini atmıştır. Bu hayırlı ve kararlı uğraşlarına karşı, DSP'ye kimi çevrelerin yoğun tepkileri olmuştur. O yüzden DSP, son genel seçimlerde ağır yenilgiye uğramıştır. Fakat inanıyorum ki, en kısa sürede DSP yeniden Türkiye'nin birinci partisi olacaktır. Atatürk'ün aydınlık yolunda DSP yeni atılımlar yapacaktır.'' 
     
     YÖNETİME PROTESTO 
     Ankara İl Başkanı Bural'ın mesajı okumasının ardından ''Halkçı Ecevit'' sloganları atılırken, bir grup partili, yönetimi protesto etti. DSP Keçiören eski İlçe Başkanı olduğunu söyleyen Mehmet Salman adlı partili, ''DSP'de CHP'li yönetici istemiyoruz. Emrehan Halıcı'yı, solcu bile olmayan yöneticileri istemiyoruz. Partinin bu duruma gelmesinde asıl suçlu Bülent ve Rahşan Ecevit değil, parti yönetimidir. Tüm parti yönetiminin istifasını istiyoruz'' diye konuştu. 
     ''Ecevitler'i duymayan, görmeyen üç maymuna çevirmişlerdir. Tüm Parti Meclisi ve yetkili kurullarının partinin bu kötü gidişinden sorumlu olduğunu kamuoyuna duyuruyoruz. DSP örgütleri, Genel Başkanımız Ecevit ve Genel Başkan Yardımcımız Rahşan Ecevit'e sahip çıkacaktır'' yazılı bildiriler de dağıtan Salman ve beraberindeki grup, ''Türkiye'de tek yol Demokratik Sol'' şeklinde slogan attı. 
     DSP Genel Saymanı Mecit Şekercioğlu, protestoyu değerlendirirken, ''2 kişinin eyleminin, tüm parti aleyhine bir eylem sayılamayacağını'' söyledi. Şekercioğlu, ''Kuruluş yıldönümümüzü kutluyoruz. Bu kitle, alınmış seçim sonuçlarına bakmadan yoluna devam edecektir'' dedi. 
     Devlet bakanları Melda Bayer, Zeki Sezer ile çok sayıda partilinin katıldığı tören sırasında, bazı DSP'li bayanların gözyaşlarını tutamadığı da görüldü. 
     





</TEXT>
</DOC>
