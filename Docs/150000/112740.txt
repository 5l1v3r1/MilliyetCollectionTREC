<DOC>
<DOCNO> 112740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/son/sontur05.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek kontejanların başvuruları 15 Ekim'de sona eriyor 
</HEADLINE>
<TEXT>

     Öğrenci Seçme Sınavı ÖSS Ek Yerleştirme kontenjanları için 7 Ekim Pazartesi günü başlayan başvuru süresi, 15 Ekim Salı günü sona eriyor. 
     Öğrenci Seçme ve Yerleştirme Merkezi ÖSYM , merkezi yerleştirme sonucunda boş kalan kontenjanlar ile kazandıkları halde üniversiteye kayıt yaptırmayanların yerine, yeniden öğrenci yerleştirecek. 
     Ek yerleştirmeye, hiçbir üniversiteye yerleşemeyen ve açıköğretim programlarını kazanan adaylar başvurabilecek. Açıköğretim programları dışında bir yükseköğretim programına yerleştirilen adaylar ile sınavsız geçiş yoluyla bir yükseköğretim programına yerleştirilen adaylar, ek yerleştirme kontenjanları için başvuramayacak. Özel yetenek sınavıyla bir yükseköğretim programına yerleştirilmiş olan adaylar ise ek yerleştirme kontenjanları için başvuruda bulunabilecek. 
     
     SINAV ÜCRETİ 

     Adaylar, ek yerleştirme kılavuzu ile başvuru formunu, 2.5 milyon lira karşılığında ÖSYM Sınav Merkezi Yöneticiliklerinden alabilecekler. 
     Adaylar, kılavuzda belirtilen esaslara uygun olarak dolduracakları başvuru formu ile 4.5 milyon liralık ek yerleştirme ücretinin ilgili bankaya yatırıldığını gösteren banka dekontunu, 15 Ekim Salı gününe kadar ÖSYM Sınav Merkezi Yöneticiliği yetkililerine teslim edecek. Adayların bu ücreti yatırmak için bankaya sadece ÖSYM numaraları vermeleri yeterli olacak. Postayla merkeze gönderilen başvuru formları işleme alınmayacak. 
     
     85 BİN KONTENJAN 

     Devlet üniversitelerinde ek yerleştirme için önlisans programlarında 51 bin 884, lisans programlarında 5 bin 76 olmak üzere toplam 56 bin 960 ek yerleştirme kontenjanı bulunuyor. 
     Devlet üniversiteleri, vakıf üniversiteleri, KKTC üniversiteleri ve yurtdışı üniversitelerinin toplam ek yerleştirme kontenjanı ise 63 bin 380'i önlisans, 22 bin 243'ü lisans olmak üzere 85 bin 623 olarak belirlendi. 
     
     YERLEŞTİRME 

     Ek yerleştirmede meslek yüksekokulları ve açıköğretimin Önlisans programlarına önce sınavsız geçiş hakkı bulunan adayların yerleştirilmeleri yapılacak. Yerleştirme sonucunda kalacak boş kontenjanlara ise lise mezunları ile meslek liselerinin sınavsız geçiş hakkı bulunmayan mezunları, ilgili Y-ÖSS puanlarına göre alınacak. 
     2002-ÖSS'ye girerek 105 veya daha yüksek ilgili ÖSS puanı almış lise ve meslek lisesi mezunu adaylar, bu durumu göz önünde tutarak meslek yüksekokulları ve açıköğretimin önlisans programları arasından da tercih yapabilecek. 
     





</TEXT>
</DOC>
