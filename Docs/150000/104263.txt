<DOC>
<DOCNO> 104263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sontur05.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçmen listeleri iki gün daha askıda kalacak... 
</HEADLINE>
<TEXT>

     Sandık seçmen listelerinin askıda kalma süresi 2 gün uzatıldı. Seçmen listeleri 29 Ağustos Perşembe günü saat 17.00'ye kadar askıda kalacak. 
     Yüksek Seçim Kurulu YSK , 3 Kasım Pazar günü yapılacak milletvekili genel seçimi için güncelleştirilmek üzere askıya çıkarılan sandık seçmen listelerinin askıda kalma süresini 2 gün uzattı. Seçim takvimine göre bugün askıdan indirilmesi öngörülen sandık seçmen listeleri 29 Ağustos Perşembe günü saat 17.00'ye kadar askıda kalacak. 
     YSK bu kararı, üniversite öğrencilerinin oy kullanamayacakları yönündeki yakınmalarını ve listelere yazılım oranının düşük olmasını göz önüne alarak verdi. 
     YSK yetkilileri, öğrencilerin yaşadıkları illerin ilçe seçim kurullarına başvurarak, kazandıkları okulun bulunduğu ildeki adreslerini göstermek şartıyla okudukları illerde oy kullanabileceklerini belirttiler. 
     Buna göre öğrencinin seçmen kütüğüne kaydolduğu ilçe seçim kurulu öğrencinin oy kullanabileceğini bildirdiği ilçe seçim kuruluna durumu bildirecek. 
     
     LİSTELERDE OLMAYANLAR OY KULLANAMAYACAK 

     Sandık seçmen listeleri, muhtarlık bölgeleri esas alınarak, ait oldukları mahalle veya köylerde halkın kolaylıkla görüp okuyabileceği yerlerde askıya çıkarıldı. Vatandaşların bu listelerde isminin olup olmadığını kontrol etmeleri gerekiyor. Listeler askıdan indirildikten sonra listelere ekleme yapılmayacak. 
     Sandık seçmen listelerinde isimleri bulunmayanlar oy kullanamayacak. 
     Askıdan indirilen sandık seçmen listelerine 1 Eylül Pazar günü saat 17.00'ye kadar itiraz edilebilecek. 
     
     LİSTELERE KİMLER YAZILACAK 

     Sandık seçmen listeleri ile taksirli suçlardan hükümlü ve tutuklu seçmen listesine yazılmak için bizzat başvurması gerekenler şunlar 
     -18 Nisan 1999 tarihinde yapılan milletvekili ve mahalli idareler genel seçimleri sonucunda elde edilen seçmen kütüklerinden oluşturulan sandık seçmen listeleri veya daha sonra yapılan seçimlerde güncelleştirilen listelere herhangi bir nedenle yazılamamış olanlar, -3 Kasım 1984 tarihinde ve ondan önce doğanlar, başka bir sandık seçmen listesinde yazılı olup da sürekli olarak oturmak amacıyla listenin askıya çıkarıldığı seçim muhtarlık bölgesine gelenler, -Sandık seçmen listesinde veya tutuklu seçmen listesinde kendisine ait bilgilerde yanlışlık veya eksiklik bulunanlar, -Taksirli suçlarla hükümlü ve tutuklu olduğu halde düzenlenen seçmen listelerine yazılmamış bulunanlar, -Askerlikten terhis olanlar. 
     Kısıtlı veya kamu hizmetlerinden yasaklı olanlar, izinli olsalar bile silah altında bulunan erler, onbaşılar ve kıta çavuşları ile askeri öğrenciler ise sandık seçmen listelerine yazılamayacaklar. 
     





</TEXT>
</DOC>
