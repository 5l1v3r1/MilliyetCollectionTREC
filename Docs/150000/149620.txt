<DOC>
<DOCNO> 149620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/guncel/gun01.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehlikeli tırmanış 
</HEADLINE>
<TEXT>

Kerkük'te Türkmen Cephesi'ne yapılan saldırıda bir çocuk öldü, sekiz kişi yaralandı 
     NAMIK DURUKAN Kerkük 

     Kerkük'te Kürtlerle Türkmenler arasında yaşanan gerginlik, çatışmaya dönüştü. Türkmen Cephesi'ne yapılan silahlı saldırıda bir çocuk yaşamını yitirdi, sekiz kişi yaralandı. Yaşanan olaylar üzerine Türkmenler, "Türkiye şimdi gelsin" diye slogan attı. 
     Dün akşam saatlerinde KYP, KDP ve Türkmen Cephesi'ne mensup grupların gövde gösterisi kanla noktalandı. Kerkük caddelerinde ellerinde Barzani, Talabani ve Türkmen Cephesi bayraklarıyla yürüyüş yapan göstericiler arasındaki gerginlik, çatışmaya dönüştü. Türkmen Cephesi'ne, silahlı bir grubun ateş açması sonucu 13 yaşındaki Türkmen bir çocuk yaşamını yitirdi, dört Türkmen de yaralandı. 
     Daha sonra, peşmergelere Türkmenler tarafından düzenlendiği ileri sürülen saldırıda dört peşmerge yaralananarak hastaneye kaldırıldı. 
     Türkmenlerin, yaşamını yitiren çocuğun cesedinin önünde uzun süre slogan atması üzerine de, hangi gruba mensup oldukları belirlenemeyen kişiler tarafından havaya uzun süre uyarı atışı yapıldı. Olaydan 1 saat sonra çocuğun cesedini gazetecilerin kaldığı otelin önüne getiren Türkmenler, burada da "Türkiye şimdi gelsin", "Bizi kurtar Türkiye", "Türk askeri nerede " sloganları attı. 
     
     MUHABİRİMİZ KURTULDU 
     Peşmergelerin büyük bölümünün Talabani'nin talimatıyla kentten ayrılmasının ardından, göreve başlayan polislerle Türkmenler arasında da yer yer sert tartışmalar yaşandı. Türkmen Cephnesi önünde yaşananları görüntülemeye çalışan muhabirimiz Namık Durukan ise çıkan çatışmada, bir Türkmen'in evine sığınarak kurşunlara hedef olmaktan kurtuldu. 
     


GÜNCEL 
















</TEXT>
</DOC>
