<DOC>
<DOCNO> 107056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sontur28.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit söylediklerimi algılamakta zorluk çekiyor... 
</HEADLINE>
<TEXT>

     Başbakan Ecevit'in,"Mesut Yılmaz seçimlerden vazgeçilmesini istedi" sözlerine Mesut Yılmaz'dan yanıt sert geldi "Başbakan söylediklerimi algılamakta zorluk çekiyor..." . 
     ANAP Genel Başkanı, Devlet Bakanı ve Başbakan Yardımcısı Mesut Yılmaz, Türkiye'nin sadece erken seçim takvimiyle değil, AB takvimiyle de karşı karşıya olduğunu belirterek, ''AB takviminin işletilmesini istiyoruz. Sayın Başbakan'ın dünkü görüşmemizde, erken seçim konusunda söylediklerim gibi, AB takviminin önemini algılamakta da zorluk çektiğini düşünüyorum'' dedi. 
     Yılmaz, eski Yargıtay Başkanı Sami Selçuk'un ANAP'a katılımı sırasında yaptığı açıklamada, bugün Başbakan Bülent Ecevit'in, kendisiyle yapmış olduğu dünkü görüşmede ''seçimlerin geri bırakılmasını veya erken seçimden vazgeçilmesini istediğini'' söylediğini ifade ederek, bu konuya açıklık getirdi. 
     Başbakan Ecevit ile bugün telefonla görüştüğünü bildiren Yılmaz, şöyle devam etti 
     ''Kendisine görüşmemizi hatırlattım. Olay şu şekilde gelişti Sayın Başbakan, bana, seçimlerin ertelenme olasılığının olup olmadığını sordu. Ben de bu konuda bazı girişimler olabileceğini ifade ettim. Bunların başarıya ulaşıp ulaşamayacağını sordu. Bunların başarıya ulaşmasının da mümkün olduğunu söyledim. 'Peki seçim ertelenirse ne kadar ertelenebilir' dedi. 'Onu bilemem, ama hiçbir şekilde Nisan ayından öteye ertelenmemesi gerekir' dedim. 
     Sayın Başbakan bunu, benim seçimlerin ertelenmesini istediğim şeklinde algıladığını, bu nedenle bu şekilde ifade ettiğini söyledi. Kendisine bundan dolayı sitemde bulundum. Çünkü, aramızdaki konuşma tamamen dediğim şekilde cereyan etmiştir. Kendisi bunu yanlış algıladığını söyledi ve bunun benim tarafımdan basına duyurulmasını istedi. Bu nedenle bunu açıklıyorum.'' 
     
     ''İKİ TAKVİM DE FEVKALEDE ÖNEMLİ'' 

     Yılmaz, ANAP olarak Türkiye'nin bugün sadece erken seçim takvimiyle değil, bir AB takvimiyle karşı karşıya olduğuna, iki takvimin ikisinin de Türkiye için fevkalade önem taşıdığına inandıklarını söyledi. 
     Bu iki takvimden birisinin Türkiye'nin 40 gündür odaklandığı, Türkiye'nin gelecek 4 yılını etkileyecek bir genel seçim konusu, diğerinin ise Türkiye'nin 40 yıldır peşinde koştuğu ve muhtemelen gelecek 50 yılı etkileyecek AB takvimi olduğunu anlatan Yılmaz, şunları kaydetti 
     ''Türkiye, bu iki takvimden de vazgeçemez. Maalesef bu iki takvimin birbiriyle çakışmış olması, Türkiye'nin bugün AB üyeliği konusunda yapması gereken bazı hususların gözden kaçırılmasına, ihmale uğramasına veya gerektiği şekilde önemsenmemesine neden olmaktadır. Bunu tekrar bir uyarı olarak bir defa daha dile getiriyorum. 
     Seçimlerin ertelenmesi kesinlikle bizim arzumuz değildir. Seçimler Meclis'te kararlaştırıldığı gibi, 3 Kasım 2002 tarihinde yapılmalıdır. Ama seçim nedeniyle 12-13 Aralık tarihinde yapılacak olan Kopenhag zirvesinde Türkiye'nin de dahil olduğu genişleme sürecine ilişkin kararlarda ülkemizin zarar görmesine neden olmamalıyız. Bu, hem benim, hem Başbakan'ın, hem Türkiye'deki bütün siyasi kadroların siyasi sorumluluğudur. 
     Netice itibariyle yapmamız gereken şey bellidir. Meclis bu konudaki iradesini ortaya koymuş, gerekli yasal düzenlemeleri yapmıştır. Şimdi hükümete düşen, bu yasal düzenlemelerin gereğini yapmaktır. Çünkü, Meclis'in 3 Ağustos tarihinde kabul ettiği uyum yasasının son maddesinde, bu kanunu Bakanlar Kurulu'nun yürüteceği ifade edilmektedir. Biz, Bakanlar Kurulu'ndan bu kanunu yürütmesini istiyoruz. İkinci takvimin, AB takviminin işletilmesini istiyoruz. Sayın Başbakan'ın dünkü görüşmemizde erken seçim konusunda söylediklerim gibi, AB takviminin önemini algılamakta da zorluk çektiğini düşünüyorum.'' ANAP Genel Başkanı Yılmaz, bir gazetecinin, ''İki formül önermiştiniz. Bircisi MHP'nin hükümetten çekilmesi, ikincisi geniş tabanlı hükümet. MHP hükümetten çekilmeyeceğini açıkladı. Nasıl bir formül öngörüyorsunuz '' sorusunu yanıtlarken de, ''Birincisi olmazsa ikincisinin olabileceğini söyledim. Tekrar söylüyorum, önemli olan şu veya bu formülle Türkiye'nin her iki takvimin gereğini de yerine getirmesidir'' dedi. 
     





</TEXT>
</DOC>
