<DOC>
<DOCNO> 103209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sontur11.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof.Işıkara "Bolu'da 100 yıl deprem olmaz" 
</HEADLINE>
<TEXT>

     Boğaziçi Üniversitesi Kandilli Rasathanesi ve Deprem Araştırma Enstitüsü'nün eski Müdürü Prof. Dr. Ahmet Mete Işıkara, deprem yarığının oluştuğu bir yerde 100 yıl deprem olmayacağını söyledi. 
     Prof. Dr. Işıkara, Bolu Kardelen Sineması'nda, ''Yeni Afet Yönetimi'' konulu konferansta, görevi sırasında Türkiye'de 5 depremi yaşadığını belirtti. Işıkara,''Depremi yaşayan Bolu gibi kentlerde ikamet edenler korkmasınlar, deprem yarığı oluşan yerlerde en az 100 yıl deprem olmaz'' dedi. 
     Işıkara, ulusal afet yönetim sistemi oluşturulması gerektiğini vurgulayarak, şöyle konuştu 
     ''Türkiye'nin öncelikli sorunu ekonomi değildir, afettir. Yeni afet yönetiminde risk azaltma stratejileri, hazırlık faaliyeti, müdahale faaliyeti ve iyileştirme faaliyeti için müsteşarlık oluşturulması gerektiğini söylüyoruz. Önceden bu sistemler yoktu, hiçbir şey önceden düşünülmemişti. Siyasi irade olmadıkça hiçbir şey olmuyor. Başbakanlık danışmanı olmama rağmen anlatamadım, anlamadılar. Türkiyenin tekrar bu acıları görmemesi için siyasete soyundum. Bu proje Türkiye'nin projesidir. ANAP'ın projesi ve Işıkara'nın projesi değildir.'' Prof. Dr. Işıkara, Türkiye'de önce tüm hastanelerin, kamu kurumlarına ait binaların ve eğitim kurumlarının binalarının güçlendirilmesi gerektiğini belirterek, ''Her vatandaşımdan destek istiyorum. Kim için istiyorum Vatandaşlarım ve çocuklarımız için istiyorum'' dedi. 
     





</TEXT>
</DOC>
