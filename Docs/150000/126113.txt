<DOC>
<DOCNO> 126113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/ekonomi/eko09.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Wall Street’te 2 milyar dolarlık uzlaşma 
</HEADLINE>
<TEXT>

10 aracı kurum, soruşturmalardan kurtulmak için para cezası ödeyip, bağımsız analiz satın alacak 
     EKONOMİ SERVİSİ 

     New York Başsavcılığı’nın, ABD Sermaye Piyasası Kurulu ile ortaklaşa sürdürdüğü soruşturmada, Wall Street’te işlem yapan 10 büyük kuruluş, haklarındaki soruşturmanın kapatılması için 1.4 milyar dolar ödemeyi kabul ettiler. Bu firmalar bağımsız analistlerin yorumlarını satın almak için de önümüzdeki beş yılda 500 milyon dolar daha ödeyecekler. 
     Piyasa otoriteleri hisse senedi yolsuzluklarının bu anlaşma ile son bulmasını ümit ederken, yanıltıcı bilgiler nedeniyle zarara uğrayan yatırmcıların haklarının nasıl korunacağı konusunda ise akıllarda soru işaretleri belirdi. 
     Bu anlaşmanın yapılabilmesi için beş aydır görüşmeler yapılıyordu. Anlaşma kapsamında en büyük parayı 300 milyon dolarla Salomon Smith Barney, ikinci büyük ödemeyi 150 milyon dolarla Credit Suisse yapacak. Goldman Sachs, Lehman Brothers, J.P. Morgan gibi firmalar da 50’şer milyon dolar ödeyecekler. Anlaşma Wall Street’te işlem yapan hiçbir yetkili cezalandırılmamasını içeriyor. 
     



 EKONOMİ 
















</TEXT>
</DOC>
