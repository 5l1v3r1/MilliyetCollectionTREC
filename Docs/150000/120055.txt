<DOC>
<DOCNO> 120055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/dunya/dun03.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair, yasağını sordu 
</HEADLINE>
<TEXT>

Türkiye’nin AB’ye girmesinin önemini anlayamayanlara şaştığını söyleyen İngiltere Başbakanı, Erdoğan’ın başbakan olamamasını, hata’ diye tanımladı 
     Erdoğan, Almanya gezisinde yaşadığı moral bozukluğunu İngiltere’de attı. AB konusunda Erdoğan’a tam destek veren Blair, "Merak etmeyin, Almanya Başbakanı Gerhard Schröder’le de görüşeceğim. Türkiye’nin AB’ye girişi İslam ve demokrasinin bağdaşabileceğini bütün dünyaya gösterir. Medeniyetler çatışması değil, buluşması açısından önemli olur" dedi. 
     
     İknaya çalışacağım’ 
     Blair, AKP liderine bazı çevrelerin Türkiye’yi AB’ye almamak için Kıbrıs’ı bahane olarak kullandığını dile getirdi. Medeniyetler buluşması açısından Türkiye’nin AB’ye girmesinin önemli olduğunu söyleyen Blair, bunu anlayamayanlara şaştığını ifade etti. 
     Blair, Kopenhag Zirvesi’nde Türkiye’nin AB’ye girmesini istemeyenleri ikna için çalışacağı yönünde Erdoğan’a söz verdi. Erdoğan’ın başbakan olamamasını, "hata" olarak niteleyen Blair, "Siyasi yasağınızı en kısa zamanda düzelteceksiniz değil mi " diye sordu. Erdoğan, yasakların kaldırılmasının hükümetin ilk işlerinden biri olacağını söyledi. Erdoğan, görüşmeden sonra yaptığı açıklamada ise, "Tarih verilmesi hususunda ellerinden geleni yapacaklarını söylediler. Sürekli iletişim halinde olmamız gerektiğini belirttiler. Kendilerini heyecanlı gördüm. Bu bizi mutlu etti" diye konuştu. 
     
     Gizlilik istemiş 
     Bu arada Alman hükümet Sözcüsü Bela Anda, "Erdoğan’ın, Almanya Başbakanı Gerhard Schröder ile Berlin’de yaptığı görüşmenin içeriğinin gizli kalmasını istediğini" söyledi. Anda, "Görüşmede Türkiye’deki Alman vakıf temsilcilerinin yargılanma sürecinin de ele alındığını, ancak bilgi veremeyeceğini" belirtti. 
     



 DÜNYA 













</TEXT>
</DOC>
