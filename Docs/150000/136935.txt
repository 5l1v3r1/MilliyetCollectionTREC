<DOC>
<DOCNO> 136935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sondun35.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
The Washington Post ABD Türkiye'ye 6 milyar dolar öneriyor 
</HEADLINE>
<TEXT>

     The Washington Post gazetesi, ABD ile Türkiye'nin, ekonomik destek paketinin boyutu konusunda anlaşmaya varamadığını yazdı. 
     Bradley Graham imzasıyla yayınlanan haberde, Dışişleri Bakanı Yaşar Yakış ve Hazineden sorumlu Devlet Bakanı Ali Babacan'ın Beyaz Saray'da ABD Başkanı George Bush ile görüşmesinin ardından, ''olası Irak savaşında Türkiye'nin desteğini garanti etmek için ABD'nin ayırmayı planladığı milyarlarca dolarlık ekonomik paketin büyüklüğü konusunda anlaşılamadığı'' savunuldu. 
     Gazeteye konuşan bir Amerikan yönetimi yetkilisi, ''rakamlar ve paketler üzerinde hala gidip geliyoruz'' dedi. Washington Post, ''sayısı 30-40 bini bulan Amerikan askerlerinin Türkiye'de konuşlandırılmasına ilişkin meclis kararının 18 Şubat'ta alınması sözünden dönüldüğünü ve oylamanın zamanlamasının, yardım paketi müzakerelerinden çıkacak sonuca göre yapılacağını'' da iddia etti. 
     Bir Türk kaynağa dayandırılarak, Yakış ve Babacan'ın Washington'daki toplantılarında görüşülen, Türkiye'deki Amerikan askerlerine ilişkin koşullar ve savaş sonrası Irak'ın yeniden yapılandırılması ilkeleri gibi 2-3 önemli konuda anlaşmaya varıldığı da gazetede savunuldu. 
     Türk kaynak, gazeteye, ''bizim verdiğimiz ana mesaj, Türkiye'nin yardım etmeyi istediğidir. Ancak biz bir demokrasiyiz ve kamuoyunda, mecliste, Irak savaşına karşı pek çok kişi var. Meclisten bunu çıkarabilmek için, güçlü ele ihtiyacımız var ki, bu da ABD ile üç alandaki görüşmelerimizdeki ilerlemeye dayanıyor'' dedi. Gazete, hem Türk, hem de Amerikan tarafının, ekonomik pakete ilişkin uzlaşmanın halen sağlanamadığını söylediğini de yazdı. 
     Washington Post, aynı Türk kaynağa dayanarak, ABD'nin 6 milyar dolar önerdiğini, Türk basınında yer alan 14 ile 25 milyar dolar arasında rakamların, Amerikalı yetkililer tarafından çok fazla bulunduğunu ileri sürdü. 
     Gazeteye konuşan Amerikan yönetimi yetkilisi ise Yakış ve Babacan'ın, ABD Başkanı George Bush ile yarım saat süren görüşmede, ''ABD'nin, Türkiye'nin yanında olacağını'' duymak istediğini ve Başkan Bush'tan da bunu duyduklarını söyledi. Yetkili, ''Türklerin de hükümetin içinde bulunduğu zor pozisyonu açıkladığını'' yazdı. 
     





</TEXT>
</DOC>
