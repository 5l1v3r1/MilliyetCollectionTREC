<DOC>
<DOCNO> 114900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sonspo23.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Trapattoni'nin yerine yeni aday, Scolari... 
</HEADLINE>
<TEXT>

     İtalya Milli Futbol Takımı'nda Teknik Direktör Giovanni Trapattoni'nin görevinden alınma olasılığının ardından, yerine yeni aday olarak Brezilya Milli Takımı'nın eski teknik direktörü Felipe Scolari gösterildi. 
     Tutto Sport gazetesinde yer alan demecinde Scolari, ''Birkaç gün önce bir arkadaşım bana İtalya Milli Takımı'nın teknik direktörü adayları arasında olduğumu söyledi. Bu benim için bir rüya'' dedi. 
     17. Dünya Kupası'nı Brezilya'ya kazandıran Scolari, ''Galliani İtalyan Kulüpler Birliği Başkanı ile konuştum ve Roma ile İnter'le iyi ilişkilerim var. Eğer beni düşünüyorlarsa bu beni mutlu eder. Ayrıca İtalyanca da öğrenmek zorunda değilim. Önceden biliyorum'' açıklamasında bulundu. 
     Del Piero, Vieri, Totti, İnzaghi'nin birlikte oynatılmasıyla İtalya'nın sonuçları kendiliğinden alacağını savunan Brezilyalı teknik adam, yıldız futbolcularını oynatarak İtalya'nın gösterişli futbol sergileyebileceğini belirtti. 
     Scolari, İtalyan Futbol Federasyonu'ndan şu zamana kadar kendisine kimsenin teklif getirmediğini, teklif gelmesi halinde bunun polemiklere yol açabileceği kaydetti. 
     Bu arada İtalyan basını, Milli Takım için adı geçen diğer teknik direktör adayları arasında Gianluca Vialli'nin Federasyon ile görüştüğünü iddia etti. 
     





</TEXT>
</DOC>
