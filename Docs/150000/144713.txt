<DOC>
<DOCNO> 144713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sondun04.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon, Ensar El İslam Örgütünün üssünün vurulduğunu doğruladı 
</HEADLINE>
<TEXT>

     Pentagon, ABD birliklerinin Kuzey Irak'ta El Kaide ile bağlantısı olduğu düşünülen Ensar El İslam örgütünün üssünün Tomahawk füzeleriyle vurduğunu doğruladı. 
     ABD ordusu Birleşik Komutanlığı Operasyonlar Dairesi Komutan Yardımcısı General Stanley McChrystal, gazetecilere verdiği brifingde, ''Şu noktada kuzeyde özel operasyon güçleri bulundurmaya devam ediyoruz. Aslında dün geceki operasyonlar çerçevesinde Hurmal'daki bir tesise saldırı düzenlendi. Halen bu saldırıda verdirilen hasar konusundaki bilgileri toplamaktayız'' diye konuştu. 
     Irak Kürdistan Yurtseverler Birliği'nin IKYB Halepçe'deki milis güçleri komutanı Mustafa Seyid Kadir, Amerikan güçlerinin, Biyara yakınlarındaki Ensar El İslam örgütü üslerine Tomahawk Cruise füzeleri atarak hava saldırısı düzenlediğini belirtmişti. 
     Kadir, iki Amerikan uçağının hava saldırısı düzenlediğini söyleyerek, saldırılarda 100 kişinin öldüğünü ya da yaralandığını kaydetmişti. 
     





</TEXT>
</DOC>
