<DOC>
<DOCNO> 144606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/son/sontur17.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Eskişehir'de savaş karşıtı eylem... 
</HEADLINE>
<TEXT>

     Eskişehir'de Memur-Sen üyeleri, ABD'nin Irak'a düzenlediği harekatı, ''Coca Cola'' yerine ''ayran'' içip, ''hamburger'' yerine de ''gözleme'' yiyerek protesto etti. 
     Memur-Sen Bölge Başkanı Nail Uslu, Kıbrıs Şehitleri Caddesi'ndeki şube binasının önünde toplanan üyeler adına yaptığı basın açıklamasında, dünyanın birçok ülkesinde milyonlarca insanın, savaşın durdurulması için protesto gösterileri düzenlediğini belirterek, ABD ve İngiltere'nin, BM hukukunu da göz ardı edip Irak'a saldırdığını söyledi. 
     ABD'nin bölgedeki petrol yatakları için Ortadoğu'yu adeta kana bulayacağını iddia eden Uslu, İsrail'in de savaş sayesinde bölgedeki etkinliğini artıracağını kaydetti. 
     Uslu, ABD'nin Irak harekatının 3. Dünya Savaşı'na neden olacağını öne sürerek, ABD'nin saldırgan politikasını, Coca Cola ve hamburger boykotu yaparak protesto edeceklerini ifade etti. 
     Memurlar, basın açıklamasının ardından, yanlarında getirdikleri Coca Cola'ları yere dökerken, ayranla gözleme yediler. 
     





</TEXT>
</DOC>
