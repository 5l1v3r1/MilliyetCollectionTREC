<DOC>
<DOCNO> 132028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sonspo11.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü, Belek kampını tamamladı... 
</HEADLINE>
<TEXT>

     Ankaragücü, Antalya'nın Belek beldesinde 12 gündür sürdürdüğü hazırlık kampını tamamladı. 
     Antalya'daki yoğun yağış nedeniyle, yarın Gaziantepspor ile yapılacak son hazırlık maçını iptal eden sarı-lacivertliler, bugün kampı tamamlamaya karar verirken, teknik direktör Tevfik Lav, ''İkinci yarıda ligin ses getiren takımı olacağız'' dedi. 
     Belek'te çok verimli bir kamp dönemi geçirdiklerini belirten Lav, ''Takımın yeni oyun sistemi üzerinde çok olumlu çalışmalar yaptık. Eksiklerimiz olmasına karşın, giderek düzelen oyun şeklimiz beni çok mutlu etti. Yaptığımız 3 hazırlık maçından alınan galibiyetler de bunun en iyi göstergesi. Galibiyetler, moral açısından da çok faydalı oldu'' diye konuştu. 
     Antalya'daki yoğun çalışma programının semeresini ligde alacaklarını vurgulayan Lav, şunları söyledi 
     ''Futbolcularımın istekli ve hırslı çalışması beni çok memnun etti. Tam istediğim tipte bir takımın başındayım. Çalışmayı bu kadar çok seven bir ekip görmedim. Ligin ikinci yarısında rakiplerin korkulu rüyası haline geleceğiz.'' Kamp dönemindeki sakatları tamamen iyileşen Ankaragücü'nde, hastalığı nedeniyle uzun süre çalışamayan Augustine'in de iyileşerek arkadaşlarına katılması ve son hazırlık maçında gol atması, sarı-lacivertlilerde büyük sevinç yarattı. 
     Ankaragücü, ikinci yarı hazırlıklarını 22 Ocak Çarşamba gününden itibaren kendi tesislerinde sürdürecek. Başkent ekibi, Denizlispor ile 28 Ocak Salı günü yapılacak erteleme maçı için 29 Ocak Pazar günü Denizli'ye gidecek. 
     





</TEXT>
</DOC>
