<DOC>
<DOCNO> 107773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/sontur17.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş "Türkiye'yi daha mutlu yarınlara götürmek mümkün" 
</HEADLINE>
<TEXT>

     CHP'den İstanbul Milletvekili adayı olan eski Devlet Bakanı Kemal Derviş, ''Türkiye'yi çok daha mutlu yarınlara, insanların refah seviyesinin daha yüksek olduğu ve işlerin hızla arttığı bir ortama götürmek mümkün'' dedi. 
     Gaziantep Kültür ve Eğitim Derneği tarafından Selamiçeşme Özgürlük Parkı'nda düzenlenen ''2. Gaziantep Yiyecekleri Şenliği''nin açılışında konuşan Derviş, siyasete girmenin zor bir iş olduğunu, ancak bu işe Kadıköy'den girmenin ayrı bir zevk ve şevk verdiğini söyledi. 
     Derviş, ''Ben de bir İstanbulluyum. 23 yıl dışarıdaydım. Çok özlemişim. İstanbul, bence dünyanın en güzel ve çok güçlü bir şehri olacak'' dedi. 
     İstanbul'un Doğu Akdeniz, Karadeniz, Balkanlar ve Güney Avrupa'nın ekonomik başkenti olması gerektiğini ifade eden Derviş, bu gücün hem İstanbul'da, hem de Türkiye'de var olduğunu, ancak hak edilen uyum ve yönetime bir an önce kavuşulması gerektiğini anlattı. 
     Türkiye'ye geldiğinde ekonomik programı anlatmak için ilk olarak Gaziantep'e gittiğini, oradaki dinamizmi ve uygarlığı görünce çok umutlu olduğunu hatırlatan Derviş, ''Gaziantep, sanayide, kültürde Anadolu'nun yaşamında önder kenttir. Türkiye'de neler olabileceğini en zor şartlar altında Gaziantepliler ispatlamışlardır. Gaziantepliler'i Anadolu'da çoğaltmamız, her yere o ruhu ve dinamizmi getirmemiz lazım'' diye konuştu. 
     Derviş, Gaziantep'in, devlet desteği almadan kendi girişimci ruhu ve gücüyle sanayileştiğini kaydederek, ''Bu çok çok önemli. Çünkü biliyorsunuz, devlet ortamı hazırlar, tarafsız hakem olur, piyasayı düzenler, ama golleri atacak sizlersiniz. İnsanlarımız, sanayicimiz, işçimiz, çiftçimiz...'' dedi. 
     
     ''SEÇİM YARIŞMADIR, MAÇTIR'' 
     Türkiye'nin çok daha güzel günlere gidebileceğini belirten Derviş, yurtdışında çok fazla ülke gördüğünü ve bu ülkelerde bizzat sorunlarla ilgilenip çalıştığını, ancak Türkiye'deki olanaklar, potansiyel ve gücü çok az yerde gördüğünü söyledi. 
     ''Türkiye'yi çok daha mutlu yarınlara, insanların refah seviyesinin daha yüksek olduğu ve işlerin hızla arttığı bir ortama götürmek mümkün'' diyen Derviş, sözlerini şöyle sürdürdü 
     ''Burada en önemli şey sevgi, hoşgörü ve iç barıştır. Birbirimizi zedelersek, kötü davranırsak, güvenemezsek o ortamı yaratamayız. Bugün seçim var, yarışmadır. Bunun spor olması gerekiyor, bir maçtır. Bu maça hep birlikte giriyoruz. Fakat, hoşgörü, saygı içinde girmemiz lazım. Türkiye'nin dünya şampiyonasındaki hoşgörüsü gibi maçtan sonra el sıkışıp, dost olmamız lazım. Aramıza hiçbir şekilde düşmanlık, olumsuzluk sokmamamız lazım. Bunu yapabilirsek mutlaka başarırız.'' Derviş, kadın ve erkeklerin her ortamda birlikte olmaları gerektiğine de işaret ederek, ''Çalışma ortamında, başarı ortamında kadınlarımıza Atatürk'ün Türkiyesi gereken yeri vermelidir. Evet çok ilerleme oldu, ama yapılacak çok şey var. Kadınlarımıza başarılar diliyorum'' diye konuştu. 
     
     "CHP'YE BÜYÜK ŞANS TANIYORUM" 
     Açılış töreninden önce basın mensuplarının sorularını yanıtlayan Derviş, aynı bölgeden milletvekili adayı olan DSP Genel Başkanı ve Başbakan Bülent Ecevit ile AK Parti Genel Başkanı Recep Tayyip Erdoğan karşısındaki şansının sorulması üzerine, ''CHP'ye büyük şans tanıyorum'' diye konuştu. 
     ''Seçimin ertelenmesi konusunda bir küskünler hareketinin oluştuğu ve bu harekete YTP ve ANAP'lı bazı milletvekillerinin de destek verdiği yolunda iddialar bulunduğunu'' söyleyen bir gazeteciye de Derviş, şu karşılığı verdi 
     ''Seçim kazanma konusunda birçok çalışma yapılabilir. Birçok şey düşünülebilir ilerisi için... Genel Başkanımız Baykal, Hatay'da söyledi. Maç başlamış, top artık sahada... Bu saatten sonra kalenin yerini değiştireceğiz. Öyle bir şey pek doğru olmaz. Artık tamamen seçim başladı. Maç başladı. Birçok şey düşünülebilir, ama şu anda değil, olmaz.'' 
     





</TEXT>
</DOC>
