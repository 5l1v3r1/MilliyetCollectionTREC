<DOC>
<DOCNO> 143193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/soneko13.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasaları belirsizlik vurdu... 
</HEADLINE>
<TEXT>

     Azor Zirvesi'nden çıkan savaş mesajı ve Ankara'nın tavrının henüz netleşmemesi piyasalardaki belirsizliği artırdı. Haftanın ilk işlem gününde büyük tedirginlik yaşayan piyasalarda bono cephesinde faizler aşırı yükselirken, borsa 10.000 puan seviyesindeki desteğinin altına kaydı. Uzmanlar belirsizliğin giderilmesi için piyasaların "açıklama" beklentisi içinde olduğunu, özellikle yarın yapılacak uzun vadeli iki ihale öncesi piyasaların biraz olsun rahatlatılması gerektiğini belirtiyorlar. 
     Serbest döviz piyasasında dolar 1 milyon 677 bin liraya kadar yükseldi. Gün ortası piyasalardaki son rakamlar şöyle 
     
     BORSA 

     İMKB Ulusal-100 Endeksi, 1. seansı, 860.76 puan artışla 9,743.54 puandan tamamladı. Hisse senetlerinin ortalama değer kaybı yüzde 8.12 olarak gerçekleşti. 
     Borsa'da 1. seans 65.74 puan kayıpla 10,538.56 puan seviyesinde açıldı. Seansın ilk dakikalarından itibaren hızla gerileyen endeks, seansın ilk yarısını 964.63 puan kayıpla 9,639.67 puandan geçti. 
     Irak harekatı tedirginliği yaşayan piyasada, birçok hisse taban değerlere geriledi. 
     Endeks, seans içinde en düşük 9,488.31 puanı görürken, bu seviyedeki kayıp yüzde 10.52 olarak hesaplandı. Ayrıca, endeksin bu seviyesi, yıl içinde kaydedilen en düşük değer oldu. Daha önceki seans içi en düşük seviye, 7 Ocak tarihinde 9,665.35 puan olarak belirlenmişti. 
     Seans kapanışında mali endeks 1,131.99 puan kayıpla 12,025.77 puana, sanayi endeksi 826.29 puan kayıpla 9,624.26 puana, hizmetler endeksi 487.41 puan kayıpla 6,239.39 puana geriledi. 
     Böylece, önceki kapanışa göre mali grup hisseler ortalama yüzde 8.60, sanayi grubu hisseler ortalama yüzde 7.91 oranında, hizmetler grubu hisseler ortalama yüzde 7.25 oranında değer yitirdi. 
     İşlem gören toplam 290 hisse senedinden 289'u değer kaybetti, 1 hisse senedinin fiyatı ise değişmedi. 
     Seansta, 218 trilyon 279 milyar 879 milyon liralık işlem hacmi oluştu. 
     Yapı Kredi Bankası, İş Bankası C , Garanti Bankası, Tüpraş ve Sabancı Holding en yoğun işlem gören hisseler oldu. 
     
     BONO PİYASASI 

     İMKB Tahvil ve Bono Piyasası Kesin Alım Satım Pazarı'nda, 3 Mart 2004 vadeli, bugün valörlü tahvilin saat 11.50 itibariyle basit getirisi yüzde 64.50'ye, bileşik getirisi 65.13'e yükseldi. Uzmanlar yarın yapılacak iki ihale öncesi bugünkü referans bono ihalesinden çıkacak sonucun önemli olduğunu belirtiyorlar. 
     
</TEXT>
</DOC>
