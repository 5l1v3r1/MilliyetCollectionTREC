<DOC>
<DOCNO> 111988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sondun05.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski cep telefonları, aile içi şiddeti önleyecek 
</HEADLINE>
<TEXT>

     New York'ta, kullanılmayan eski cep telefonlarının aile içi şiddetin önlenmesi amacıyla kullanılmasını öngören bir kampanya başlatıldı. 
     Belediye Başkanlığı ile Verizon adlı telefon şirketinin ortak girişimi olan proje gereğince, sahipleri tarafından kullanılmayan eski cep telefonları toplanacak, bozuk olanlar onarılacak ve yeniden satılacak, bu yoldan sağlanacak gelir de aile içi şiddetin önlenmesi amacıyla faaliyet gösteren kuruluşlara verilecek. 
     Verizon firması, cep telefonlarını toplamak üzere kent içinde 18 mağazanın görevlendirildiğini açıkladı. 
     Yetkililer, yıl başından bu yana sadece New York'ta aile içi şiddetten kaynaklanan 58 cinayet işlendiğini açıkladılar. Bu rakam geçen yıllara göre düşük olmakla birlikte, yetkililer bunun yine de fazla olduğunu belirttiler. 
     





</TEXT>
</DOC>
