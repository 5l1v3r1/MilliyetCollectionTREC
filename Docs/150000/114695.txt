<DOC>
<DOCNO> 114695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sontur10.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK, il seçim kurullarının görevlerini belirledi 
</HEADLINE>
<TEXT>

     Yüksek Seçim Kurulu YSK , 3 Kasım'da yapılacak 22. Dönem Milletvekili Seçimi'nde il seçim kurullarının görevlerini ve seçim sonuçlarını belirlemek için uygulanacak esas ve ilkeleri tespit etti. 
     YSK'nın Resmi Gazete'nin bugünkü sayısında yayımlanan kararında, il seçim kurullarının görevleri sıralandı. 
     Karara göre, il seçim kurullarınca düzenlenen sonuç birleştirme tutanağı, hazır bulunanlara ilan edilecek, bir örneği de il seçim kurulu kapısına bir hafta süre ile asılacak. 
     İl seçim kurulları birleştirme tutanaklarını düzenledikten sonra birer örneğini Yüksek Seçim Kurulu'na gönderecek, ancak özetini telefonla ve faksla derhal YSK'ya bildirecek. 
     Karara göre, gümrük kapıları ilçe seçim kurullarından gelen sonuç özetleri, YSK tarafından birleştirilerek tutanağa geçirilecek. 
     Kararda, genel barajın hesaplanması, barajı aşan partilerin belirlenmesi, ilanı ve il seçim kurullarına bildirilmesine ilişkin esaslar da tespit edildi. 
     Buna göre, tespit edilen geçerli oy toplamına göre, siyasi partilerin Türkiye genelinde oy yüzdeleri hesaplanarak, yüzde 10'luk barajı aşan siyasi partiler belirlenecek. 
     YSK, Türkiye genelinde geçerli oyların yüzde 10'u geçen siyasi partilerin, il seçim kurullarından gelen oy miktarlarına, ilgili siyasi partinin gümrük kapılarında aldığı toplam oydan her il seçim çevresine isabet eden miktarı ilave edecek ve toplam geçerli oyu il seçim kuruluna bildirecek. Ülke genelinde geçerli oyların yüzde 10'unu geçemeyen partilerin milletvekili çıkaramayacağı, o partilerin listesinde yer alan bağımsız adayların da aldığı oy miktarı ne olursa olsun seçilemeyeceği anımsatılan kararda, gümrük kapılarında verilmiş oyların siyasi partilerin seçim çevrelerindeki oylarına yansıtılması ilkeleri de sıralandı. 
     Buna göre, bir siyasi partinin seçim çevresinde aldığı geçerli oy miktarı ile gümrük kapılarında aldığı geçerli oy miktarı çarpılarak, yurt genelinde aldığı toplam geçerli oy miktarına bölünecek. Elde edilen rakam, o seçim çevresindeki toplam oy miktarına ilave edilerek o partinin o seçim çevresindeki geçerli oy toplamı elde edilecek. 
     Kararla, milletvekili dağılımına ilişkin işlemler de sıralandı. 
     Buna göre, gümrük kapıları da dahil barajı geçen siyasi partilerin aldıkları oylar, önce bire, sonra ikiye, sonra üçe olmak üzere o seçim çevresindeki milletvekili sayısı kadar bölünecek. 
     Bu bölümler ile bağımsız milletvekili adaylarının aldıkları oylar büyüklüklerine göre sıralanarak milletvekillikleri dağıtılacak. 
     Karara göre, son kalan milletvekilliği için birbirine eşit rakamların bulunması halinde ad çekilerek kurayla tahsis yapılacak. 
     





</TEXT>
</DOC>
