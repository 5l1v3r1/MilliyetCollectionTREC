<DOC>
<DOCNO> 126401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sonspo08.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakeme kafa atan amatör futbolcu gözaltına alındı... 
</HEADLINE>
<TEXT>

     İzmir'in Menemen ilçesi Seyrek beldesinde dün, Ulukent Belediyespor ile Harmandalı Belediyespor arasındaki 1. amatör küme maçı, hakem tarafından, kırmızı kart gösterdiği futbolcu kendisine kafa attığı gerekçesiyle tatil edildi. 
     Hakemin şikayeti üzerine Harmandalı Belediyesporlu futbolcu gözaltına alındı. 
     Alınan bilgiye göre, İzmir 1. Amatör Küme'de yer alan Ulukent Belediyespor ile Harmandalı Belediyespor takımları arasındaki futbol müsabakası, Ulukent Belediyespor'un 2-1 üstünlüğüyle sürerken, 87. dakikada Harmandalı Belediyesporlu Levent Çelik, yaptığı faul nedeniyle hakem Timur Direkler'den kırmızı kart gördü. 
     Kararı ağır bulan Çelik ile hakem arasında tartışma yaşandı. Hakem Direkler, tartışma sırasında futbolcunun ''kendisine kafa attığını'' öne sürerek, maçı tatil ederken, jandarmaya da şikayetçi oldu. 
     Jandarma ekiplerince gözaltına alınan Levent Çelik'in, ifadesinde, kırmızı kart kararına itiraz ettiğini, ancak hakeme kafa atmadığını ve diğer futbolcuların da buna şahit olduğunu iddia ettiği öğrenildi. 
     Jandarma yetkilileri, futbolcunun Menemen Adliyesi'ne sevk edileceğini bildirdiler. 
     





</TEXT>
</DOC>
