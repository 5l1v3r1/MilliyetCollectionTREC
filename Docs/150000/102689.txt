<DOC>
<DOCNO> 102689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sondun24.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya'da sel iflas getirdi. 
</HEADLINE>
<TEXT>

     Avusturya'daki sel felaketi yüzünden yüzlerce küçük işletmenin iflas başvurusunda bulunduğu ve binlerce kişinin işsiz kaldığı açıklandı. 
     Sel felaketinin etkili olduğu Oberösterreich, Niederösterreich ve Salzburg eyaletlerinde 10 bini asker 15 bin kişinin katıldığı enkaz kaldırma çalışmaları devam ediyor. Sel sularının çekilmeye başladığını belirten yetkililer, bataklığa dönen afet bölgelerinde kurtarma ekiplerinin güçlükle çalışabildiklerini belirttiler. 
     Felaket sırasında birçok binanın bodrum katlarındaki mazot depolarının patladığı ve bölgedeki 1500 içme suyu kaynağına mazot ve diğer zararlı maddelerin karıştığı saptandı. 
     Bu arada, Bakanlar Kurulu'nun geçen hafta kararlaştırdığı bir milyar euro tutarında yardım paketinin iki misline çıkarılması için Federal Meclis bugün olağanüstü toplantıya çağrıldı. Anamuhalefetteki Sosyalist Parti SPÖ , sel felaketine uğrayan bölgelerin yeniden yapılanması için piyasaya iki milyar euro tahvil çıkarılması önerisinde bulundu. 
     Öte yandan, yaklaşık 10 gün süren sel baskını sırasında biri Alman turist, biri itfaiye eri, toplam 8 kişinin yaşamını yitirdiği belirtildi. 
     Enkaz kaldırma çalışmaları tamamlanan bölgelerdeki binaların uzun süre su altında kaldıkları için güvensiz olduğunu belirten yetkililer, konut sahiplerinin geri dönmelerine uzun süre izin verilmeyeceğini bildirdiler. 
     





</TEXT>
</DOC>
