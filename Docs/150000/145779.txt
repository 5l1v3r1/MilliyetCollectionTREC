<DOC>
<DOCNO> 145779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sonspo15.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay Erteleme maçları konsantrasyonumuzu bozdu... 
</HEADLINE>
<TEXT>

     Lige verilen aranın Denizlispor'a ''ilaç'' gibi geldiğini belirten Denizlispor Teknik Direktörü Rıza Çalımbay, ''Erteleme maçları konsantrasyonumuzu bozdu'' dedi. 
     Gençlerbirliği maçı sonrası 3 gün izin verilen Denizlisporlu futbolcular, Beşiktaş karşılaşmasının hazırlıklarına başladı. Yeşil-siyahlılar, 30 Mart Pazar günü Altınordu ile bir hazırlık maçı oynayacak. 
     Bu sezonun hedefini ''UEFA'da başarı'' olarak belirlediklerini, bunu da gerçekleştirdiklerini belirten Teknik Direktör Rıza Çalımbay, 3 günde 1 maç oynayan ve bir sezonda tarihinin en çok karşılaşmasına çıkan Denizlispor'un kısıtlı kadro nedeniyle zorlandığını söyledi. 
     Yorgunluğun lig maçlarına yansıdığını, bu nedenle lige verilen bir haftalık aranın kendilerine ilaç gibi geldiğini ifade eden Çalımbay, şöyle konuştu 
     ''Avrupa maçları nedeniyle bazı maçlarımız ertelendi. Bu ertelemelerden dolayı futbolcularımın konsantrasyonu bozuldu. Bu nedenle inişli çıkışlı bir grafik çizdik.'' Gençlerbirliği yenilgisinin UEFA Kupası'na katılma hedefini zora soktuğunu, ancak umutsuz olmadığını kaydeden Çalımbay, ''6. olan takımın UEFA'ya gitme şansı var. Bizim de oynanmamış 10 maçımız bulunuyor. Gençlerbirliği maçındaki gibi kazaya uğramazsak, bu fırsatı yeniden yakalarız'' dedi. 
     




</TEXT>
</DOC>
