<DOC>
<DOCNO> 118112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/son/sonspo03.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Mehmet Okur 11 sayı kaydetti ama galibiyete yetmedi 
</HEADLINE>
<TEXT>

     ABD Profesyonel Basketbol Ligi NBA'de, Doğu Konferansı Merkez Grubu üçüncüsü Detroit Pistons'ın, Batı Konferansı Ortabatı Grubu lideri Dallas Mavericks'e deplasmanda 114-75 yenildiği maçta Mehmet Okur, 11 sayı attı. 
     Dallas'da yapılan maçta ligin yenilmeyen tek takımı olan Dallas Mavericks karşısında Detroit Pistons'ın formasını 17 dakika süreyle giyen Mehmet Okur, 11 sayı attı, 3'ü hücum, 5'i savunmadan olmak üzere 8 ribaunt aldı. Oyuna sonradan giren Okur, 2 sayılık atışlarda 6 şuttan 3'ünde isabet bulurken, 1 kez denediği 3 sayılık atışta topu çemberden geçirdi, 2 kez kullandığı serbest atışlarda da yüzde 100 başarı sağladı. Mehmet Okur, ayrıca 1 asist yaptı, 1 de top çaldı. 
     Detroit Pistons'da Richard Hamilton, 19 sayıyla takımın en skorer oyuncusu olurken, Ben Wallace 10 ribaunt aldı. 
     Şu ana dek yaptığı 6 maçı da kazanarak tarihinde en iyi sezon başlangıcını gerçekleştiren Dallas Mavericks'de, Michael Finley 25 sayı, Steve Nash de 17 sayı ve 10 ribaund gerçekleştirirken, yedek oyuncu Eduardo Najera, skora 16 sayı ekledi. 
     Gecenin uzatmaya giden tek maçında, Merkez Grubu beşincisi Milwaukee Bucks, Doğu Konferansı Atlantik Grubu dördüncüsü Philadelphia 76ers'i 110-105 yenerek, rakibinin 4 maç süren yenilmezliğine son verdi. 
     Milwaukee'de yapılan maçta evsahibi takım Bucks'da Tim Thomas, 5'i uzatmada 21, Ray Allen da 20 sayı kaydetti. Milwaukee Bucks'da ayrıca Sam Cassell, Toni Kukoç ve Michael Redd 16'şar sayı atarken, 76ers'de Allen Iverson, 31 sayıyla hem takımın hem maçın en skorer oyuncusu oldu. 
Sonuçlar şöyle 

Indiana Pacers-Toronto Raptors 108-84 
Cleveland Cavaliers-Washington Wizards 79-93 
Miami Heat-Seattle Supersonics 82-84 
Minnesota Timberwolves-Boston Celtics 99-105 
Chicago Bulls-New Jersey Nets 100-93 
Milwaukee Bucks-Philadelphia 76ers 110-105 uzatmada 
Dallas Mavericks-Detroit Pistons 114-75 
Houston Rockets-Golden State Warriors 111-104 
San Antonio Spurs-Portland Trail Blazers 76-95 
Denver Nuggets-Memphis Grizzlies 84-73 
     





</TEXT>
</DOC>
