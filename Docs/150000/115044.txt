<DOC>
<DOCNO> 115044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sondun20.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Asya'daki aşırı dinci örgütler saatli bomba 
</HEADLINE>
<TEXT>

     Terör uzmanları, ABD'nin Irak'a askeri müdahalesi halinde, Asya'da aktif olan aşırı dinci örgütlerin, yüz milyonlarca "ılımlı" Müslüman'ın yaşadığı Asya'da eylemlerini yoğunlaştırabileceklerini vurguladı. 
     Asya'da aktif olan bu örgütlerden başlıcaları şöyle sıralanıyor 
     -Endonezya Nüfusunun yüzde 85'i 212 milyon Müslüman olan Endonezya'da, İslam Cemaati örgütünün 200'e yakın kişinin hayatını kaybettiği Bali'deki saldırıya karıştığı ileri sürülüyor. Malezya'da da faaliyet gösteren ve lideri Ebu Bekir Beşir'in tutuklandığı örgütü, ABD terörist örgütler listesine dahil etti. Örgütün operasyonlardan sorumlu lideri Hambali'nin ise halen Endonezya'da bulunduğu sanılıyor. 
     ABD, bu örgütün, Malezya, Endonezya, Brunei, Filipinler'in Mindanao adası ve Singapur'u içine alacak bir İslam devleti kurmak için güneydoğu Asya'da terör yoluyla istikrarsızlık yaratmayı amaçladığını belirtiyor. 
     Endonezya'daki aşırı dinci gruplar içinde en örgütlüsü olan Leşker-i Cihad örgütü, şu anda dağılma aşamasında olduğunu açıklıyor. Bu örgüt, Moluk adalarında Hıristiyanlarla Müslümanlar arasında çıkan çatışmalar sırasında Müslümanları desteklemek için adalara binlerce militanını göndermişti. Örgütün lideri Cafer Umar Talib ırkçı nefreti körüklemekten yargılanıyor. 
     7 milyon yandaşı olduğunu savunan "İslam Savunucuları Cephesi" ise daha çok eğlence yerlerine saldırılar düzenliyor. 
     -Pakistan, Hindistan ve Keşmir Keşmir'deki en önemli aşırı dinci örgüt olan Hizb-ul Mücahidin örgütü, Keşmir'in Pakistan topraklarına katılması için mücadele ediyor. 
     Keşmir'de Hindistan karşıtı eylemler yapan diğer iki aşırı dinci örgüt ise Leşker-i Tayba ile Ceyş-i Muhammed. Bu iki örgütün El Kaide ile bağlantısı olduğunu belirten ABD'nin Pakistan'a baskısı üzerine Pakistan bu iki örgütü de yasakladı. 
     Cammu Keşmir'de yerel Hindistan hükümetine karşı mücadele eden ve merkezi Pakistan'da bulunan Hareket-ül Mücahidin örgütü de ABD baskısıyla Pakistan tarafından yasaklandı. 
     Bu örgütten ayrılanların kurduğu Hareket-ül Mücahidin El Alaami'nin 14 Haziran'da Karaçi'deki Amerikan Konsolosluğu'na yapılan bombalı saldırı ve Nisan ayında Pakistan Devlet Başkanı General Pervez Müşerref'e suikast girişimi olaylarının sorumlusu olduğu belirtiliyor. 
     Pakistan'ın yasakladığı bir diğer örgüt olan ve Sünni militanların oluşturduğu Sipah-i Sahaba'nın Şiilere karşı çeşitli saldırılar düzenlediği, yine Sünni militanların oluşturduğu Leşker-i Cengvi'nin Şiilere karşı saldırılarda bulundukları belirtiliyor. 
     -Afganistan Taliban ve El Kaide örgütünün halen bazı bölgelerde aktif olduğu açıklanan bu ülkede, eski başbakan Gülbettin Hikmetyar'ın Hızb-i İslami hareketinin, 5 Eylül'de başkent Kabil'de düzenlenen ve 30 kişinin öldüğü saldırı gibi saldırılarla ülkenin istikrarını bozma girişimlerinin sorumlusu olarak kabul ediliyor. 
     -Filipinler Ülkede adam kaçırma eylemleriyle tanınan ve son zamanlarda ABD karşıtı eylemler yapan aşırı dinci Ebu Seyyaf örgütü, ABD tarafından terörist örgüt kabul ediliyor ve El Kaide'yle bağlantısı olmakla suçlanıyor. Bu örgüt özellikle güneydeki Basilian adasında aktif olarak faaliyette. 
     Bir diğer örgüt olan Moro İslami Kurtuluş Cephesi 12 bin adamı olduğunu savunuyor ve 1978'den beri ülkenin güneyinde ayrı bir devlet kurmak için savaşıyor. 
     -Orta Asya Fergana vadisinde üslenen Özbekistan İslami Hareketi adlı örgüt de ABD tarafından, El Kaide ve Taliban ile bağlantısı olan terörist bir örgüt olarak kabul ediliyor. 
     





</TEXT>
</DOC>
