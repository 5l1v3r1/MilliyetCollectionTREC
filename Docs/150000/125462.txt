<DOC>
<DOCNO> 125462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sonspo33.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor İbrahim Kutluay ile transfer görüşmemiz olmamıştır... 
</HEADLINE>
<TEXT>

     Ülkerspor Kulübü Genel Müdürü Lütfü Arıboğan, basına, sezon sonunda kaptanları Harun'un jübileye hazırlandığı ve onun yerine de İbrahim Kutluay ile el sıkışıldığı yönünde yansıyan haberleri yazılı bir açıklamayla yalanladı. 
     Sezon başında Panathinaikos takımıyla transferi konusunda belirsizlikler yaşadığı bir dönemde İbrahim Kutluay ile görüşmelerinin olduğunu kaydeden Lütfü Arıboğan, açıklamasında şu görüşlere yer verdi 
     ''Fakat sezon içinde kendisiyle ya da menajeriyle hiçbir transfer görüşmemiz olmamıştır. İbrahim Kutluay, tüm takımların olduğu gibi bizlerin de takdirini kazanmış, Türk basketbolunun yetiştirdiği yıldız oyunculardan biridir. Ama şu an Avrupa Kupası ve Türkiye Ligi yoğun bir şekilde devam etmekte olup, hem Ülkerspor, hem de Panathinaikos takımlarının hedefleri için mücadele ettikleri bir dönemin ortasındayız. Ülkerspor olarak, özellikle bu tip konularda ve bu dönemde doğruların ışığında son derece dikkatli, prensipli davranan bir kulüp olduğumuza inanıyoruz.'' Arıboğan açıklamasında ayrıca, Harun Erdenay'in yıllardır Ülkerspor'a başarıyla hizmet eden bir sporcu olduğuna da değinerek, ''Takım kaptanımız bizler için çok değerlidir. Kendisi arzu ettiği sürece de Ülkerspor'da oynayacaktır'' diye konuştu. 
     





</TEXT>
</DOC>
