<DOC>
<DOCNO> 112084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sontur23.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP, ''Bilgi Toplumu Otobüsü'' ile vatandaşa ulaşacak... 
</HEADLINE>
<TEXT>

     Demokratik Sol Parti, seçim çalışmalarında kullanacağı "Bilgi Toplumu Otobüsü"nü tanıttı. İçinde 8 bilgisayar bulunan ve yaklaşık 100 milyar liraya mal olan bu teknoloji harikası otobüs, seçim çalışmalarından sonra da Türkiye turuna devam edecek. 
     DSP Genel Başkanı ve Başbakan Bülent Ecevit'in de katıldığı törenle tanıtılan "Bilgi Toplumu Otobüsü"'nün hedefi, 7'den 70'e her yaştan vatandaşı, GPRS teknolojisi kullanarak internetle tanıştırmak ve bu konuda bir ilki gerçekleştirmek. 
     Bülent Ecevit, tanıtımdan önce yaptığı konuşmasında, DSP’nin bilgi toplumuna verdiği öneme dikkat çekerek, daha önceki ve bu dönemdeki seçim bildirgelerinde, bilgi toplumu konusuna geniş yer ayırdıklarını söyledi. 
     DSP Grup Başkanvekili Emrehan Halıcı da, DSP’nin temel hedeflerinden birinin, Türkiye’nin bilgi toplumuna dönüşmesi olduğunu belirterek bu hedefe doğru somut adımlar attıklarını ve "Bilgi Toplumu Otobüsü"nün de bu adımlardan biri olduğunu vurguladı. 
     DSP CeBIT Bilişim eurasia Fuarı’nda stand açan ilk ve tek siyasi parti olmuştu. 
     





</TEXT>
</DOC>
