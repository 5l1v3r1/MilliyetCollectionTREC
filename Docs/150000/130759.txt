<DOC>
<DOCNO> 130759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/soneko18.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
5 siyasi parti kasasını doldurdu... 
</HEADLINE>
<TEXT>

     Partiler, seçim sırasında boşalan kasalarını bütçeden verilen Devlet yardımı ile doldurdular. Beş siyasi parti, devletten 51.8 trilyon lira Hazine yardımı aldı. 
     3 Kasım seçimlerinin ardından Devlet yardımı almaya hak kazanan partiler, bir süredir bekledikleri Hazine yardımına kavuştu. 
     Geçici Bütçenin 1 Ocak'ta yürürlüğe girmesiyle birlikte partilere ödenmesi gereken Devlet yardımına ilişkin listeler, Maliye Bakanı Kemal Unakıtan'ın onayının ardından hafta sonu ödeme için Hazine'ye gönderildi. 
     Hazine de, 2003 yılı bütçesinden yardım almaya hak kazanan partilerin banka hesaplarına, söz konusu tutarları yatırdı. 
     
     51.8 TRİLYONLUK YARDIM 
     Bu çerçevede, 3 Kasım seçimleri sonrasında TBMM'ye girmeye hak kazanan Adalet ve Kalkınma Partisi ile Cumhuriyet Halk Partisi, yine seçimde yüzde 7 barajını aşan Doğru Yol Partisi, Milliyetçi Hareket Partisi ve Genç Parti, 2003 bütçesinden 51.8 trilyon lira yardım aldı. 
     Adalet ve Kalkınma Partisi, 22.5 trilyon liralık yardım ile Hazine yardımında aslan payını alırken, Cumhuriyet Halk Partisi de 12.7 trilyon lira devlet yardımına hak kazandı. 
     Parlamento dışında kalan partilerden Doğru Yol Partisi'ne 6.3 trilyon lira, Milliyetçi Hareket Partisi'ne 5.5 trilyon lira, Genç Parti'ye de 4.8 trilyon lira kaynak aktarıldı. 
     Siyasi Partilere yapılacak devlet yardımı, bu yıl 3 aylık Geçici Bütçede düzenlendi. 
     Bütçede, 2820 sayılı Siyasi Partiler Kanunu'na göre Siyasi Partilere 2003 yılının tamamı için olmak üzere, yapılacak yardımın hesaplanmasında 2002 Mali Yılı Bütçe Kanunu'ndaki genel bütçe gelir tahmininin yüzde 24.4 fazlasının esas alınacağı belirtildi. 
     Bu orana göre bulunan tutar, seçimdeki oyları dikkate alınarak partiler arasında paylaştırıldı. 
     Siyasi Partiler, Kanun uyarınca, genel seçim yıllarında devlet yardımını 3 kat, yerel seçim yıllarında 2 kat, genel ve yerel seçimlerin birlikte yapıldığı yıllarda ise 3 kat olarak alıyor. 
     





</TEXT>
</DOC>
