<DOC>
<DOCNO> 125412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/soneko25.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango İdaresi Müdürü Yılbaşı biletleri yeterli 
</HEADLINE>
<TEXT>

     Milli Piyango İdaresi MPİ Genel Müdürü İlham Küsmenoğlu, yılbaşı için basılan biletlerin yeterli olduğunu söyledi. 
     Küsmenoğlu, bayilerden yılbaşı bileti için gelen talep tutarının basılan bilet sayısının 2 katından fazla olduğunu, ancak bu durumun talep edilen biletin tamamının vatandaş tarafından alınacağı anlamına gelmediğini ifade etti. 
     Bayilerin ''Basılan biletin büyük bir kısmını ben satayım'' isteğiyle hareket ettiğini, bunun sonucunda da ortaya böyle suni bir durum ve talebin çıktığını belirten Küsmenoğlu, şöyle devam etti 
     ''8-10 aydır piyasaya sürdüğümüz piyango biletlerinin ancak yüzde 40'lık bölümünü satabiliyoruz. Aylardır bastırdığımız biletlerin büyük bir kısmını satamazken şimdi büyük bir bilet talebiyle karşılaştık. İdare olarak yılbaşı biletlerini geçen yılki satış durumu ve bu yılki düşük satışlardan hareket ederek bu miktar bastık. Bu kadar bilet de vatandaşın ihtiyacını karşılıyor.'' Küsmenoğlu, bu yılki yılbaşı özel çekilişi öncesinde bayilerin, ''Çok satıldı dediğimizde bilet kalmadı, az satıldı dediğimizde de bilet vermiyorlar'' şeklinde söyleyecekleri her şeyi çarpıtmaya yönelik bir tutumları olduğunu da vurguladı. 
     
     BİLETLER BAYİLERİN ELİNDE KALABİLİR 
     Özel çekiliş için basılan 23 milyon 400 bin adet biletin yeterli olduğunu, vatandaşın daha fazlasını almayacağını ve hava şartlarının bozulması halinde de biletlerin bayilerin elinde kalacağını kaydeden Küsmenoğlu, ''Bayilerin elinde çok bilet var. Bundan eminiz. Çünkü vatandaş genellikle daha bilet almaya ayın 20'sinden sonra başlıyor'' diye konuştu. 
     Küsmenoğlu, ancak bayilerin şubelerden mümkün olduğunca bilet alıp ilerde satmayı planladığını söyledi. 
     Biletlerin yetersiz olduğuna dair idareyi haksız yere suçlayanların da milli piyango biletini yalnız yılbaşı çekilişinde satanlar olduğunu belirten Küsmenoğlu, şöyle konuştu 
     ''Adeta pamuk işçileri gibi bilet satıcıları var. Bunlar çeşitli şehirlerden yılbaşından yılbaşına gelip bilet satmak istiyorlar. Biz de haklı olarak bu işi meslek edinmiş, sadakatle bileti satan küçük sermaye sahibi bayilerimizi korumak zorundayız. Çünkü bu bayiler bize yılbaşından sonra da hizmet verecek.'' 
     





</TEXT>
</DOC>
