<DOC>
<DOCNO> 132190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/soneko13.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Davos'a doğru... 
</HEADLINE>
<TEXT>

     Her yıl İsviçre'nin Davos kasabasında yapılan, ancak geçen yıl, 11 Eylül olayları nedeniyle, New York'ta gerçekleştirilen Geleneksel Davos toplantılarının 33'üncüsünün ana teması ''Güven İnşa Etme'' olacak. 
     23-29 Ocak tarihleri arasında yapılacak olan Davos toplantılarının ana konusu olarak ''Güven İnşa Etme''nin seçilmesine neden olarak, 11 Eylül olaylarını ardından, küresel düzeyde belirsizliğin devam etmesi gösteriliyor. 
     Toplum içindeki kurumlarda yeniden güven tesis etmenin liderlerin en önde gelen sorunu olduğu kaydediliyor. 
     
     TÜRKİYE'DEN GENİŞ KATILIM... 
     Davos toplantılarına, Türkiye'den de Başbakan Abdullah Gül, AK Parti Genel Başkanı Recep Tayyip Erdoğan, Devlet Bakanı Ali Babacan, Milli Savunma Bakanı Vecdi Gönül, Sağlık Bakanı Recep Akdağ ve Maliye Bakanı Kemal Unakıtan'ın katılmaları bekleniyor. 
     Ayrıca çok sayıda Türk işadamı ve basın mensubu da Davos toplantılarına iştirak edecek. 
     Başbakan Gül, AK Parti Genel Başkanı Erdoğan, Milli Savunma Bakanı Gönül ve Devlet Bakanı Babacan'ın, toplantı çerçevesinde bazı panellere katılarak konuşma yapmaları da bekleniyor. 
     
     ''TÜRKİYE'DEN ÇİÇEKLERLE'' 
     Davos toplantılarında, özel bir gündemle yer alacak olan Türkiye'yi tanıtım için, 25 Ocak akşamı, ''Türkiye'den Çiçeklerle'' gecesi düzenlenecek. 
     Bu gecede, sema, dans gösterilerinin yanı sıra, geleneksel kıyafetler ve Türk mutfağından bazı örnekler tanıtılacak. 
     Microsoft Başkanı Bill Gates'ten, eski ABD Başkanı Bill Clinton'a kadar çok sayıda işadamı, bilim adamı ve siyasetçinin katılacağı toplantılarda, küresel düzeydeki sorunlara çözüm yolları aranacak. 
     





</TEXT>
</DOC>
