<DOC>
<DOCNO> 139498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sonspo38.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor'da, Diyarbakırspor maçı hazırlıkları... 
</HEADLINE>
<TEXT>

     Samsunspor, 2 Mart Pazar günü sahasında yapacağı Diyarbakırspor maçının hazırlıklarını sürdürürken, teknik direktör Sakıp Özberk, ''Diyarbakırspor maçını kazanırsak rahat bir nefes alacağız'' dedi Teknik direktör Sakıp Özberk gözetiminde Diyarbakırspor maçına hazırlanan Karadeniz ekibinde, futbolcuların idmanlardaki hırsı ve istekli oluşu teknik kadroyu sevindirirken, bugünkü çalışmalara sol ayağında sorun bulunan Celil ve ile grip olan Kenan katılmadı. Düz koşuyla başlayan çalışma, kısa süreli top çalışmasının ardından çift kale maçla tamamlandı. 
     Çalışma sonrası bir açıklama yapan teknik direktör Özberk, Diyarbakırspor maçını kazanmaları durumunda büyük bir rahatlık yaşayacaklarını söyledi. 
     Özberk, ilk yarıda yaşanan sıkıntıları aşmaya başladıklarını belirterek, şunları kaydetti 
     ''İkinci yarıda oynadığımız 3 maçın 2'sinden galibiyetle ayrıldık. Elde ettiğimiz puanlar bizi büyük ölçüde rahattlattı. Şimdi önümüzde Diyarbakırspor maçı var. Güçlü bir takım, ama biz de saha ve seyirci avantajını kullanacağız. Diyarbakırspor maçını kazanırsak rahat bir nefes alacağız. Takımda güven duygusu iyice güçlendi ve stres büyük ölçüde azaldı. Yaptığımız çalışmaların emeğini görmeye başladık.'' Bu arada Kocaelispor ve İstanbulspor maçının galibiyet primleri yönetim tarafından dağıtıldı. 2 ila 5 milyar lira arasında dağıtılan primlerin kulüp ikinci başkanı Galip Öztürk tarafından karşılandığı, ayrıca sezon sonuna dek dağıtılacak primlerin büyük çoğunluğunu da Galip'in üstlendiği öğrenildi. 
     Öte yandan Samsunspor-Diyarbakırspor maçının bilet fiyatları kale arkası ve maraton tribünü için 2, kapalı tribün için ise 5 milyon lira olarak belirlendi. 
     





</TEXT>
</DOC>
