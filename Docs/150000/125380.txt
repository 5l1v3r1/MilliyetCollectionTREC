<DOC>
<DOCNO> 125380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sondun16.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AP'de Kopenhag Zirvesi ve Türkiye tartışılıyor... 
</HEADLINE>
<TEXT>

     Avrupa Parlamentosu'nda AB dönem başkanı Danimarka'nın altı ay süren icraatı ve zirve sonuçlarıyla ilgili olarak yapılan oturum, Türkiye tartışmasına döndü. 
     Avrupalı parlamenterlerin büyük bir bölümü, zirveden çıkan Türkiye ile ilgili karardan memnun olduklarını bildirdi. 
     AP'de en fazla sandalyeye sahip Hıristiyan Demokrat Grup Başkanı Hans Pottering'in, yaptığı konuşmada ilk defa Türkiye'nin üyeliğini sorgulamaması dikkati çekti. Pottering, Türkiye'nin kriterleri yerine getirip getirmediğini yakından takip edeceklerini söyledi. 
     Sosyalist Grup Başkanı Baron Crespo ise daha çok AP'nin Saharov insan hakları ödülü verdiği Leyla Zana'nın durumuna değindi. Zana'nın serbest bırakılmasına yönelik düzenlemelerin yapılması gerektiğini iddia eden Crespo, Türkiye'de sivil otoritenin gücünün askeri otoriteden daha fazla olması gerektiğini ifade etti. 
     Yeşil Grup Başkanı Daniel Cohn Bendit ise ''Türkiye'den kriterlerine yerine getirmesini istiyoruz, ancak bu kriterlere açıklık getirelim ve Türkiye'den ne beklediğimizi açık açık söyleyelim'' diye konuştu. 
     Liberal Grup adına konuşan Graham Watson, ''Zirvede Türkiye'ye daha erken bir tarih verilseydi daha iyi olurdu'' dedi. 
     AB Komisyonu'nun genişlemeden sorumlu üyesi Günter Verheugen de Türkiye'nin Kopenhag kriterlerini yerine getirme potansiyeline sahip olduğunu söyledi. Verheugen, bununla birlikte Türkiye ile tam üyelik müzakerelerinin başlayabilmesi için, bir tek karakolda bile işkence yapılmaması gerektiğini ifade etti. 
     Verheugen, ''Üyelik müzakereleri için belirli bir sıra var, bu da kriterlerin yerine getirilmesi ve daha sonra müzakere için tarih belirlenmesi. Biz bu sırayı değiştiremeyiz'' diye konuştu. 
     AB Komisyonu Başkanı Romano Prodi ise zirveden çıkan kararı ''objektif bir karar'' olarak nitelendirdi. 
     





</TEXT>
</DOC>
