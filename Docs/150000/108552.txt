<DOC>
<DOCNO> 108552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sontur25.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay, Erbakan'ın sicilinin silinmesi kararını da iptal etti... 
</HEADLINE>
<TEXT>

     Yargıtay 8. Ceza Dairesi, kapatılan RP'nin Genel Başkanı Necmettin Erbakan'ın sabıka kaydının silinmesine ilişkin Diyarbakır 1 No'lu DGM'nin kararını bozdu. 
     Daire, adli sicil kaydının silinmesini, davanın esasını kapsamadığı için kazanılmış bir hak olarak kabul etmedi. 
     Adalet Bakanlığı, Diyarbakır 1 No'lu DGM'nin Erbakan'ın sabıka kaydının silinmesine ilişkin kararının yazılı emir yolu ile bozulması istemiyle Yargıtay'a götürdü. 
     Yargıtay Cumhuriyet Başsavcılığı'ndan gelen tebliğname ile başvuruyu karara bağlayan Yargıtay 8. Ceza Dairesi, Diyarbakır 1 No'lu DGM'nin Erbakan'ın sabıka kaydının silinmesine ilişkin kararını oybirliği ile bozdu. 
     Kararda, 4454 sayılı Basın ve Yayın Yoluyla İşlenen Suçlara İlişkin Dava ve Cezaların Ertelenmesine Dair Kanun'un, bu yasadan yararlananların 3 yıl suç işlemeden geçirmesini öngördüğü hatırlatıldı. Erbakan'ın sabıka kaydının silinmesine neden olan suçun işlenme tarihinden itibaren yasanın öngördüğü 3 yıllık sürenin dolmadığı belirtilen kararda, sabıka kaydının silinmesinin, davanın esasına yönelik olmadığı, bu nedenle de kazanılmış hak teşkil etmeyeceği vurgulandı. 
     Yetkililer, bu kararla, Erbakan'ın TCK'nın 312. maddesinin 2. fıkrasından aldığı mahkumiyet nedeniyle sabıka kaydının devam ettiğini bildirdiler. 
     Diyarbakır 1 No'lu DGM, Erbakan'ın mahkumiyetini 4454 sayılı yasa uyarınca ertelerken, adli sicil kaydının silinmesine de karar vermişti. Bu karara 20 ay sonra, Diyarbakır DGM Cumhuriyet Başsavcılığı'nın yaptığı itirazı, Diyarbakır 2 No'lu DGM, 7 günlük itiraz süresi geçtiği için reddetmişti. 
     Konya İl Seçim Kurulu, Necmettin Erbakan'ın bağımsız milletvekili adayı olamayacağına karar vermiş ve bu karara itiraz edilmişti. YSK, itirazı yarın sonuçlandıracak. 
     





</TEXT>
</DOC>
