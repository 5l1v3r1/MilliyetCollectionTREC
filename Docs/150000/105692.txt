<DOC>
<DOCNO> 105692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sondun29.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Dışişleri ve Savunma Bakanı, Rum yetkililerini yanıtladı. 
</HEADLINE>
<TEXT>

     KKTC Dışişleri ve Savunma Bakanı Tahsin Ertuğruloğlu, ''saldırgan ve yayılmacı Rum emellerinin önündeki başlıca engelin, Barış Harekatı'nın sağladığı coğrafya ve barış ortamı olduğunu'' belirtti. 
     Rum yetkililerin tahrikkar demeçlerini yanıtlayan yazılı bir açıklama yapan Ertuğruloğlu, ''1974'ten bu yana Kıbrıs adasında eğer bir çatışma yoksa bu, Türk Silahlı Kuvvetleri'nin varolan caydırıcı gücü sayesindedir'' dedi. 
     Rum Milli Muhafız Ordusu RMMO Komutanı Atanasios Nikoladimos'un ''Boyunduruk altındaki toprakların kurtarılması mücadelesi, ölülerimize karşı bir ödevdir. Bu hedefin başarılması için sürekli teyakkuz ve hazırlık içinde olmak gerekir'' şeklinde demecini eleştiren Ertuğruloğlu, açıklamasında şunları kaydetti 
     ''Kıbrıs'ta adanın gerçekleri temelinde bir uzlaşmaya varılması yönünde görüşmelerin sürdüğü bir dönemde RMMO komutanının egemen KKTC topraklarından 'kurtarılacak topraklar' olarak söz etmesi ve bunun için teyakkuz çağrısı yapması, tahrikkar olduğu kadar karşı tarafın gerçek niyetleri bakımından da aydınlatıcı olmuştur. 
     Güney Kıbrıs Rum Yönetimi'nin çarpık zihniyetini ve çağdışı mentalitesini sergileyen, kilise, sivil ve askeri otoriteleri tarafından birçok kez ifade edilen bu ve buna benzer görüşler, Rum tarafının gerçek niyetini, saklanamayacak bir şekilde sergilemekte, uzlaşma için hiçbir umut bırakmamaktadır.'' Rum Yönetimi lideri Glafkos Klerides, Meclis Başkanı Dimitris Hristofyas, Dışişleri Bakanı Yannakis Kasulides'in benzer açıklamalarından da alıntılar yapan Ertuğruloğlu, şöyle devam etti 
     ''Artan bir hızla devam etmekte olan Rum silahlanması ile Rum-Yunan Ortak Savunma Doktrini unsurları da dikkate alındığında karşı karşıya bulunduğumuz tablo ve içerdiği tehlikeler daha da belirgin olmaktadır. 
     Böylesi bir mentaliteye sahip olan Rum tarafına sözde Kıbrıs Cumhuriyeti ve Kıbrıs hükümeti muamelesi yapan uluslararası camianın da Kıbrıs'ta Rum uzlaşmazlığını ve şımarıklığını körüklemekte olduğunu ve dolayısıyla olası bir uzlaşıyı da engelleyici bir rol üstlenmiş olduğunu vurgulamakta yarar vardır. 
     Egemen KKTC topraklarında gözü ve emelleri olan Rum tarafıyla ve onu cesaretlendirip şımartmaya devam eden üçüncü taraflarla sağlıklı ve netice alıcı görüşme süreçleri sürdürmenin olası olmadığı gerçeğini 1968 yılından beridir zaten yaşamaktayız. 'Çözüm kapıda' veya 'AB kapıda' gibi sloganlarla halkı aldatmaya ve halkın sosyo-ekonomik sıkıntıları üzerine politika yapmaya çalışanları kapıda neyin olup olmadığını bir kez daha değerlendirmeye davet ederim.'' 
     





</TEXT>
</DOC>
