<DOC>
<DOCNO> 144677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/yasam/ayas.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Vizeyi Amerika’dan değil Metris’ten aldı 
</HEADLINE>
<TEXT>

Yıllardır kaçak olarak yaşadığı Amerika’dan vize problemi yüzünden sınır dışı edilince yurda dönen’ Halil Bezmen, cezaevine gönderildi 
     SİNAN TOROS, SEMRA PELEK İstanbul 

     Interpol tarafından kırmızı bültenle aranan İSKİ skandalının kahramanlarından işadamı Halil Bezmen, vize problemi nedeniyle sınır dışı edildiği ABD’den Türkiye’ye getirildi. "Tarihi eser ve gümrük kaçakçılığı" ile "evrakta sahtecilik" suçlarından hakkındaki giyabi tutuklama kararı Bakırköy Adliyesi’nde vicahiye çevrilen Bezmen, Metris Cezaevi’ne gönderildi. 
     
     Saçlar uzun ve at kuyruğu 
     Bezmen, Interpol Daire Başkanlığı ve İstanbul İnterpol Şube Müdürlüğü görevlilerince THY’nin New York - İstanbul seferini yapan uçağıyla İstanbul’a getirildi. Uçaktan kelepçeli olarak indirilen Bezmen’in oldukça bitkin olduğu, saçlarını uzatıp at kuyruğu’ yapması dikkat çekti. Bezmen buradan Bakırköy Adliyesi’ne götürüldü. Adliyeye Bezmen’in iki eski eşi Selma Türkeş ve Figen Mirel’in yanı sıra çocukları da geldi. Bezmen’in ailesi ve arkadaşları adliyeye girerken, basın mensuplarına adliye binasına giriş yasağı getirildi. 
     
     Memleket yemekleri yedi 
     Tutuklanarak Metris Cezaevi’ne gönderilmesine karar verilen Bezmen yaklaşık yarım saat boyunca, kendisine dışarıdan getirilen yemekleri yedi ve ailesiyle hasret giderdi. Bezmen hakkında Üsküdar 1. Ağır Ceza Mahkemesi’nde "tarihi eser kaçakçılığı" ile "gümrük kaçakçılığı", Bakırköy 3. Ağır Ceza Mahkemesi’nde "evrakta sahtecilik", Kadıköy 1. Ağır Ceza Mahkemesi’nde "hileli iflas" suçundan dava açılmıştı. Bezmen’in avukatı Fuat Göktaş, "Bezmen’in hakkında gıyabi tutuklama kararı bulunan üç suç maddesi Şartla Salıverme Yasası kapsamına girmiyor. Bezmen bu nedenle dönmedi. Yaşamının geri kalan kısmını ailesiyle birlikte geçirmek için kendi isteğiyle döndü. Hafta başı tutukluluğuna itiraz etmeyi düşünüyoruz" dedi. 
     



 YAŞAM 


























</TEXT>
</DOC>
