<DOC>
<DOCNO> 107636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/dunya/dun01.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürt El Kaidesi’nin lideri de kıskıvrak 
</HEADLINE>
<TEXT>

Kuzey Irak’taki Ensar El İslam örgütünün başı Molla Krekar Amsterdam’da tutuklandı 
     DIŞ HABERLER SERVİSİ 

     Irak’ın Halepçe kenti ile İran sınırı arasında, "Kürt Tora Borası" denilen dar bir bölgede yuvalanan ve El Kaide terör örgütüyle yakın ilişkide olduğu ileri sürülen İslam Partizanları Ensar El İslam adlı şeriatçı Kürt örgütünün lideri Molla Krekar asıl adı Necmettin Faraj Ahmet Hollanda’nın başkenti Amsterdam havaalanında yakalandı. 
     İran’dan gelerek oturma iznine sahip olduğu Norveç’e gittiği belirtilen 46 yaşındaki Kürt liderin ABD tarafından arandığı için gözaltına alındığı ve ivedilikle sınır dışı edileceği açıklandı. Hollanda basını, Krekar’ın büyük bir ihtimalle Norveç’e iade edileceğini belirtti. Ancak Norveç makamlarının uzun süre Irak’ta kaldığı için Kürt liderin oturma iznini askıya aldığı haber veriliyor. 
     Amerikan istihbaratının Taliban döneminde Afganistan’da Suudi terörist Usame Bin Ladin’in terör örgütü El Kaide ile birlikte eğitim yaptıklarını belirlediği Ensar El İslam militanlarının Talabani ve Barzani gibi Kürt liderlere suikast girişiminde bulundukları ayrıca bir dizi patlamadan sorumlu oldukları belirtiliyor. Bazı kaynaklar, Ensar El İslam’ı İran’ın desteklediğini ileri sürerken Tahran buna şiddetle karşı çıkıyor. 
     
     İslam’ın mücevheri’ 
     Molla Krekar 2001’de basına verdiği bir demeçte, Usame Bin Ladin’i "İslam dünyasının mücevheri" olarak nitelemiş ve Batı demokrasilerini "baştan sona yanlış, sapkın mezhepler" diye tanımlamıştı. 
     Hakim olduğu bölgede Taliban türü bir yönetim oluşturan Ensar El İslam’a Afganistan’dan kaçan 150 kadar Arap militanın katıldığı belirtiliyor. Ensar El İslam, sık sık Celal Talabani liderliğindeki Kürdistan Yurtseverler Birliği mensuplarıyla silahlı çatışmaya giriyorlardı. 
     



 DÜNYA 













</TEXT>
</DOC>
