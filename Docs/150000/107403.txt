<DOC>
<DOCNO> 107403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/soneko06.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuvaleti işletebilmek için 44 milyar lira ödediler... 
</HEADLINE>
<TEXT>

     Antalya'nın Alanya İlçesi'nde, bir kısmı yenilenen otogarın tuvaleti için açılan ihaleyi, 44 milyar lira ödeyen Anti Tur adlı firma kazandı. 
     Alanya Belediye'since, otogarın yeniden yapılan gidiş peronundaki tuvaletin kiralanması için açık artırma üsülüyle ihale açıldı. Belediye Encümeni Salonu'nda gerçekleşen ve 25 firmanın katıldığı ihalede, 3 yıllığına kiralanacak ve tüm yapımı, işletmesi alıcıya devredilecek tuvalet, 3 milyar lira muhammen bedelle satışa sunuldu. 
     Açık artırma sonunda ihaleyi, 44 milyar 685 milyon lira teklif veren Anti Tur adlı firma kazandı. 
     Alanya Belediye Başkanı Hasan Sipahioğlu, ihaleye gösterilen ilgi ve verilen ücrete şaşırdığını belirterek, ''Anlaşılan o ki, şehirde daha fazla umumi tuvalet yapmamız gerecek. Yatırımcılar gelsin, tuvalet yapmaları için yer bulalım'' dedi. 
     Alanya Otogarı'nın halen kullanılan eski bölümündeki tuvalet ise, geçen yıl açılan ihalede 3 milyar liraya alıcı bulmuştu. 
     





</TEXT>
</DOC>
