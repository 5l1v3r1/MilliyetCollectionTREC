<DOC>
<DOCNO> 138586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/son/sontur10.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'ın 5 yıllık yasağı sona erdi... 
</HEADLINE>
<TEXT>

     Kapatılan RP'nin eski Genel Başkanı Necmettin Erbakan'ın 5 yıllık siyasi yasağı sona erdi. 
     Anayasa Mahkemesi'nin, 16 Ocak 1998'de "laiklik karşıtı eylemlerin odağı olduğu" gerekçesiyle Refah Partisi'ni kapatmasının ardından, Erbakan'a da 5 yıl siyaset yasağı verilmişti. 
     Erbakan ile birlikte genel başkan yardımcılarından Ahmet Tekdal, Şevket Kazan ile Şevki Yılmaz, Hasan Hüseyin Ceylan ve RP'den ayrılan İbrahim Halil Çelik'in milletvekillikleri düşürülerek 5 yıllık siyaset yasağı getirilmişti. 
     Kararın, 22 Şubat 1998'de Resmi Gazete'de yayınlanmasından sonra siyaset yasağı için başlayan 5 yıllık süreç, bugün sona erdi. 
     Erbakan'ın, siyasi yaşamını Saadet Partisi'nde sürdüreceği bildirildi. 
     Necmettin Erbakan'ın önce partiye üye kaydının yapılacağı ifade edilirken, henüz olağan kongresini yapmayan SP'nin, Mart ayı başında Kurucular Kurulu'nu toplayarak Erbakan'ı genel başkanlığa getirmesi bekleniyor. 
     





</TEXT>
</DOC>
