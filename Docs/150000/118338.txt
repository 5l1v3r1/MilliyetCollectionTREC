<DOC>
<DOCNO> 118338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/guncel/gun01.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yiğit Mesut Yılmaz ifade vermeli’ dedi 
</HEADLINE>
<TEXT>

"Yargılandığım dava, birtakım siyasetçilerin beni yok etme çabasının sonucudur" diyen Korkmaz Yiğit, Mesut Yılmaz’ın da aralarında bulunduğu 20 kişinin ifadesinin alınmasını istedi 
     ESRA ALUS İstanbul 

     Türkbank ihalesine fesat karıştırmak ve cürüm işlemek için teşekkül oluşturmak suçlarından tutuksuz yargılanan işadamı Korkmaz Yiğit, 20 kişinin tanık olarak dinlenmesini istedi. Mahkeme ANAP Genel Başkanı Mesut Yılmaz ile işadamı Mehmet Emin Karamehmet’in de aralarında bulunduğu, daha önce ifadeleri alınmayan bazı kişilerin dinlenmesine karar verdi. Kararda, adı geçen tanıklara ne sorulacağının önceden bildirilmesi de istendi. 
     
     KORKTUĞUM İÇİN SUSTUM’ 
     İstanbul 7. Ağır Ceza Mahkemesi’ndeki duruşmaya, tutuksuz yargılanan 10 sanıktan Korkmaz Yiğit ile Yavuz Ataç katıldı. Konuşmalarının tümünün kayda geçmesini isteyen Yiğit, "Dört yıl önce tam bugün gözaltındaydım. Bu konuda televizyonlara açıklamalar yaptım. Bu davanın odak noktasındaki kişiyim. Fakat yargılama eksik ve baskı altında yapıldı. Yargılandığım dava birtakım siyasetçinin beni yok etme çabasıdır" dedi. 
     Tanımadığı dokuz kişiyle birlikte yıllardır yargılandığını savunan Yiğit, sözlerini şöyle sürdürdü "Emniyette ve DGM’de yaşadıklarım inanılmazdı. Siyasilerden korktuğum için hiçbir açıklama yapamadım. Burada sanık olması gerekenler ne çağrıldı, ne de ifadeleri alındı. Size dinlenmesini istediğim tanık listesini sunuyorum. Bugünkü ortamda bu kişilerin ifadeleri alındığı takdirde işin ne ihaleye fesat karıştırmak, ne de çete olmadığı ortaya çıkacaktır." 
     
     KARAMEHMET DE VAR 
     Yiğit’in avukatı Köksal Bayraktar da, soruşturmanın genişletilmesi, yeni tanıkların dinlenmesi talebinde bulunarak, müvekkilinin ifadesinin yeniden alınmasını istedi. Bayraktar, Duran Akbulut, Emin Cankurtaran ve Osman Berkmen’in aralarında geçen görüşmeye bizzat tanıklık eden Mehmet Emin Karamehmet’in tanık olarak dinlenmesini talep etti. Cumhuriyet Savcısı da Karamehmet’in dinlenmesine, diğer üç kişinin ise dinlenmesine gerek olmadığına karar verdi. 
     



 GÜNCEL 
















</TEXT>
</DOC>
