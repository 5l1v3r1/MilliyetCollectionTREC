<DOC>
<DOCNO> 140781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/soneko20.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener 2003 yılı bir özelleştirme yılı olacak... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, 2003 yılının bir özelleştirme yılı olacağını bildirerek, ''bazı büyük kuruluşların ihalelerine yoğun talepler var. Piyasa koşullarının iyi seyrettiği görülmekte'' dedi. 
     Şener, Yönetim Kurulu Başkanı Cengiz Bozbeyoğlu başkanlığındaki Ankara Sanayici ve İşadamları Derneği ASİAD heyetini kabulünde yaptığı konuşmada, Türkiye'de yaşayan 70 milyon insanın herbirinin ayrı ayrı refahından ve mutluluğundan sorumlu olduklarını hissettiklerini kaydederken, kişilere bir ünvan verildiğinde bu ünvanın tevcih etmek için değil, sorumluluklarını belirlemek için verildiğini söyledi. 
     Başbakan Yardımcısı Şener, yeni dönemde tek başına bir iktidarda bakan olmanın sorumluluğunu da yüksek olduğunu kaydetti. Şener, ekonominin zorlukları bulunduğuna işaret ederken, kamu gelir ve gider dengesinde daha önceden gelen bozulmaların bulunduğıunu söyledi. 
     Kamunun borç stoğunda büyük artışlar bulunduğunu ve buna bağlı olarak yüklü faiz ödemesi sürecinin bütçe dengelerini sıkıştırdığını anlatan Şener, şöyle devam etti 
     ''Buna rağmen, sorumlu bir iktidar olarak kamu finansman dengelerini tutturmak, ülkede sağlıklı bir yapıyı kurmak, sağlıklı bir makro ekonomik hedefi belirlemek ve bunların gerçekleştirilmesi için her türlü iktisat politikası araçlarını sağlıklı bir şekilde kullanmak görevimizdir. Hükümet olarak bu dengelerle birlikte ülkenin daha sağlıklı ekonomik yapıya ulaşmasını sağlamaya çalışıyoruz.'' 
     
     2003 YILI BÜTÇESİ 
     Şener, 2003 yılı konsolide bütçesi kanun tasarısının bugün Meclis'te görüşülmeye başlandığını hatırlatarak, bütçe üzerinde yoğun çalışmalar yapıldığını söyledi. 
     Zaman zaman siyasetçilerin tercihler koymak zorunda kaldığını anlatan Şener, herbir bütçenin de değişik alternatiflerinin siyasi iktidarın önünde bulunduğunu söyledi. 
     Şener, hükümetlerin bütçeler aracılığı ile ekonomide makro hedeflerine etkide bulunduğunu kaydederken, 2003 bütçesi üzerindeki çalışmaların enflasyonun aşağı çekilmesi ve yüzde 5 büyüme oranının yakalanması ve kamu borç stokunun azaltılacağı bir bütçe olarak hazırlandığını anlattı. 
     Abdüllatif Şener, bu hedeflerin önemli olduğunu vurgularken, Türkiye'nin önündeki en önemli sorunların bunlar olduğunu söyledi. 
     Şener, ''2003'de dengelerin korunması için önemli mesafelerin alınacağını umut ediyoruz'' dedi. 
     Devlet Bakanı ve Başbakan Yardımcısı Şener, programla önümüzdeki günlerde ortaya çıkabilecek her türlü gelişmelere karşı farklı senaryolar çerçevesinde hazırlıkları bulunduğunu da belirtirken, sağlıklı bir yapının sürdürülmesinin ve dengelerin bozulmamasına gayret etmenin görevleri olduğunu bildirdi. 
     
     ÖZELLEŞTİRME 
     Bakan Şener, özelleştirme programının açıklandığı günden bu yana yapılan çalışmaların o günkü hedeflerin fazlasıyla tutturulacağını gösterdiğini söyledi. 
     Şener, ''özelleştirme programı aksatılmadan yürütülmektedir'' dedi. 
     Başbakan Yardımcısı Şener, daha önce ihaleye çıkılan 6 kuruluşun ihalelerinin tamamlandığını ve önümüzdeki günlerde Özelleştirme Yüksek Kurulu ÖYK kararı ile bu kuruluşların ihalelere teklif verenler dikkate alınmak sureti ile özelleştirilmiş olacağını söyledi. 
     Büyük bazı kuruluşların ihale ilanlarının verildiğini kaydeden Şener, bu kuruluşlara yoğun taleplerin bulunduğunu ve piyasa koşullarının iyi seyrettiğinin görüldüğünü belirtti. Bu ihale ilanlarına bağlı olarak ortaya çıkan taleplerin özelleştirme programını aksatmadan yürütüleceğini gösterdiğine ifade eden Şener, şöyle devam etti 
     ''Nitekim daha önce ilan ettiğimiz takvimi biraz öne çekmiş durumdayız bazı kuruluşlar açısından. Dolayısı ile takvim bozulmadan hatta öngörülenden de hızlı biçimde kararlı bir şekilde yürütülmektedir.'' Üç kuruluşu tasfiye ettiklerini anlatan Şener, Turban, Türkiye Zirai Donatım Kurumu TZDK ve Tümosan'ın, Sümer Holding bünyesinde birleştirilerek, personel kalabalılığının ve masraflarının düşürüldüğünü de söyledi. 
     Bu konudaki çalışmaların devam ettiğini belirten Şener, tasfiye edilecek, birleştirilecek ve kapanmasına gerek görülen kuruluşların da bu çerçeve içine alınacağını kaydetti. 
     Şener, Özelleştirme İdaresi Başkanlığı'nın İstanbul'daki temsilciliğini kaldırdıklarını ve Ankara'ya taşıdıklarını da belirtti. 
     Bakan Şener, daha önce yapılan özelleştirmelerde bazı kuruluşların gayrimenkul değerleri açısından cazip bulunduğunu kaydederken, oysa özelleştirmenin amacının gayrimenkul değeri değil, işletme değeri olduğunu söyledi. Şener, bu nokta dikkate alınarak, özelleştirme programındaki bazı işletmelerin gayrimenkullerinin ayrılarak sadece işletmelerin özelleştirileceğini de ifade etti. Başbakan Yardımcısı Şener, ''özelleştirmeleri tamamlayacağız, her türlü riskine rağmen tamamlayacağız'' dedi. 
     Özelleştirme kapsamındaki kuruluşlarda bulunan personelin işsizlik riski ile karşı karşıya kaldığını belirten Şener, bu konudaki kanun tasarısının Meclis'e gönderildiğini, Plan-Bütçe Komisyonu'nda görüşüldüğünü, alt komisyona havale edildiğini söyledi. 
     Tasarı yasalaşması durumunda özelleştirilecek kurumların personelinin isşislik riskini tamamen bertaraf edilmiş olacağını vurgulayan Şener, bunun bir taraftan yatırımcının ilgisini artıracağını, diğer taraftan da sosyal problemlerin oluşmasını engeleyeceğini kaydetti. Şener, ''özelleştirmenin hızını kesen temel bir etken ortadan kaldırılmış olacak'' dedi. 
     ASİAD Başkanı Cengiz Bozbeyoğlu da ''10. Türkiye'nin En İyi Ödülü''nü Bakan Şener'e vermekten büyük onur duyduklarını dile getirerek, bir plaket verdi. 
     





</TEXT>
</DOC>
