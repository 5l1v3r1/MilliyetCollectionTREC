<DOC>
<DOCNO> 106575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sonspo07.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Serhat ''Milli formayı çıkartmak istemiyorum'' 
</HEADLINE>
<TEXT>

     A Milli Takım formasını giydiği ilk resmi maçta gol atmayı başaran Fenerbahçeli Serhat Akın, milli takımda kalıcı olmayı hedefliyor. 
     Kendi adını taşıyan internet sitesinde bir açıklama yapan Serhat, Slovakya'ya attığı golün kendisi için çok büyük anlamı olduğunu belirterek, ''Benim çok büyük hedeflerim ve ideallerim var. Milli formayı, futbolu bırakıncaya kadar sırtımdan çıkartmak istemiyorum'' dedi. 
     Slovakya karşısında Türkiye'nin Dünya üçüncülüğüne yakışır bir futbol ortaya koyduğunu vurgulayan Serhat, ''İlk maç çok önemliydi. Çünkü Slovakya, gurupta İngiltere'den sonraki en ciddi rakibimiz. Bize yakışan bir futbol ortaya koyarak rakibimizi sahadan sildik ve maçtan 3-0 gibi net bir skorla ayrıldık'' ifadelerini kullandı. 
     Serhat, karşılaşmadan önce öğrendikleri Sakaryaspor'un yaşadığı trafik kazasının herkesi derinden yaraladığını ifade ederek, ''Trafik terörü yine o korkunç yüzünü gösterdi ve futbol camiasının da canını yaktı. Ölenlerin yakınlarına başsağlığı, yaralananlara da Allah'tan şifa diliyorum'' dedi. 
     





</TEXT>
</DOC>
