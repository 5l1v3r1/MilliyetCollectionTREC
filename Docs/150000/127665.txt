<DOC>
<DOCNO> 127665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/dunya/dun01.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski bakandan suikast itirafı 
</HEADLINE>
<TEXT>

Türkmenbaşı’na suikast girişimiyle suçlanan Şıhmuradov televizyondan itirafta bulundu 
     DIŞ HABERLER SERVİSİ 

     Türkmenistan’ın eski Dışişleri Bakanı Boris Şıhmuradov, Devlet Başkanı Saparmurat Türkmenbaşı’na karşı 25 Kasım’da düzenlenen başarısız darbe girişimini planladığını ve bu planları uyuşturucunun etkisi altındayken yaptığını itiraf etti. 
     Geçtiğimiz perşembe günü tutuklanan eski bakan, dün gece televizyondan yayınlanan itiraflarında, Türkmen muhalefeti diye bir şeyin olmadığını, sadece iktidarı ele geçirmek isteyen bir "suç çetesinin" olduğunu söyledi. 
     İtiraflarında af dileyerek konuşan Şıhmuradov, "Rusya’da yaşayan bizler uyuşturucu kullanıyorduk ve alkolün de etkisiyle, terörist saldırılar düzenlemek için paralı askerler tuttuk. Amacı, Başkan’ı öldürüp anayasal düzeni değiştirmek olan bir suç işlemeye teşebbüs ediyorduk" dedi. Şıhmuradov, sürgündeki eski Merkez Bankası Başkanı Hodayiberdi Orazov ve Türkmenistan’ın eski Ankara Büyükelçisi Nurmuhammed Hanamov’un darbe girişiminde kendisine yardım ettiğini ileri sürdü. Eski bakan, ülkeye ait askeri uçak ve diğer ekipmanları sattığı yönündeki suçlamaları da kabul etti. 
     Türkmenbaşı, Aşkabat’taki suikast girişiminden yara almadan kurtulmuştu. 
     



 DÜNYA 










</TEXT>
</DOC>
