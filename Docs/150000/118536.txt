<DOC>
<DOCNO> 118536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/guncel/gun08.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Holigan teröründen kulüpler mi sorumlu 
</HEADLINE>
<TEXT>

ÇAPRAZ ATEŞ 
     ASLI ÖKTENER 

     Fenerbahçe - Galatasaray karşılaşması sonrası iki takımın taraftarlarına yönelik operasyon düzenleyen polis, holiganların tehditle para aldıkları görüşünde. Holiganların, stadyuma konulacak reklam panolarını tahrip edecekleri, aleyhinde kötü tezahürat yapacakları tehdidiyle kulüplerden para aldıkları öne sürülüyor. Bu açıklamalar, "Statlardaki terörün sorumlusu holiganlar mı, yoksa onlara parasal destek sağlayan kulüp yöneticileri mi " sorusunu gündeme getirdi. 
     
Onur Belge Türkiye Spor Yazarları Der. Bşk. Tribünleri beslediler      Elbirliğiyle yarattığımız canavarı şimdi nasıl kontrol altına alabiliriz uğraşları içindeyiz. Parası pulu, hatta futbol kültürü olmayan insanlar tribünlere boşu boşuna gelmediler. Onları oralara birileri çekti. Ya bazı futbolcular parayı verip bağırttılar, ya teknik adamlar kötü sonuçlarda kendi aleyhine bağırmasın diye gereğini yaptılar. En çok da başkanlar ve yöneticiler tribünleri beslediler. Bunu ink r etmenin ya da başka suçlu aramanın anlamı yok. Elbette bizler de alet olduk. Eğer ben yapmadım diyebilecek birileri varsa çok azdır. Bunun örneği, geçtiğimiz yıllarda karakola ya da nezarete defalarca düşen tribün önderlerinin yöneticiler, futbolcular ve bazı teknik adamlar tarafından araya girilerek kurtarılmasıdır. Her şey kolayca bitirilebilir, ama önce niyet olmalı, siz yapmazsınız, başkası yapar, bu kez silah size döner. 
     
Atilla Gökçe Milliyet spor yazarı Karşılıklı alışveriş var      Karşılıklı olarak birbirlerini besliyorlar. Karşılıklı olarak alışveriş içindeler. Yöneticiler önce masum görünüp sonra giderek kirlenen ve azgınlaşan bu tribün desteği arayışlarında, Frankenstein’i yaratan adam durumuna düştüler. Bence bu olayların yaşanması ne kadar üzücü ve dehşet verici olursa olsun, futbolu kurtaracak önlemlerin başlangıcı olabilir. Nihayet olayları sessizlikle izleyen, başka yerlerde esirgediği hoşgörüyü stadyumlarda fazlasıyla sunan polisin uyanışını çok önemli bir gelişme olarak görüyorum. Her şey hukuk devleti anlayışının içinde yapılmalı. Yani yönetici onları destekliyor, finans yaratıyor, bazı olanaklar sağlıyor, hatta business class deplasman klasmanı olarak ağırlanıyor bu amigolar. 
     
Özhan Canaydın Galatasaray Kulübü Başkanı Bizde böyle bir şey yok      Başka kulüp yöneticilerinin yapıp yapmadığını bilemiyorum. Ben kendi kulübümden mesulüm. Bizim kulübümüzde böyle bir şey olmadı, olmaz. Tribünlerdeki terörün nedeni konusunda yorum yapmıyorum. Bu konuda herhangi bir yorumu herhalde yetkililer yapacaktır. Sorumluları tespit etmeye çalışıyorlar. 
     
Serdar Bilgili Beşiktaş Kulübü Başkanı Kimseye para vermedik      Ben üç yıldır başkanım. Ondan evvel de altı yıl kulüp yöneticiliği yaptım. Kulüpte 9 yıl süreyle aktif yöneticiyim. Bu dönem içinde bir tek lira, ne bir holigana, ne bir taraftara, ne de başka hiç kimseye vermedim. Ne bir para, ne de haraç verdim. Benim dışımda da Beşiktaş’ın ne geleneğinde, ne taraftarla ilişkilerinde, Başkan Süleyman Seba döneminde de bu böyleydi. Bu dönem içinde de hiçbir şekilde, hiçbir yönetici, amigolara ve taraftarlara para vermemiştir. Ayrıca amigo ve taraftarların da bizden böyle bir talebi olmamıştır. Diğer kulüpler hakkında yorum yapamam, onlara soracaksınız. 
     
     



 GÜNCEL 














</TEXT>
</DOC>
