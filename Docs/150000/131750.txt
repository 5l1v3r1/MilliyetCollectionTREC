<DOC>
<DOCNO> 131750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/siyaset/siy05.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Berberde, terzide ve boyacıda çalıştım’ 
</HEADLINE>
<TEXT>

Sümerbank işçisi bir babanın 12 çocuğundan biri olan Ali Talip Özdemir’in, ilkokul yılları yokluk içinde geçmiş. Özdemir, "Çok iyi ilik açar, ütü yaparım" diyor 
     HAKAN ŞANLITÜRK Ankara 

     ANAP’ın yeni Genel Başkanı Ali Talip Özdemir, Sümerbank işçisi babanın 12 çocuğundan biri. Çocukluğu yokluklarla geçmiş. Berberde, terzide çalışmış, boyacılık yapmış. Çok iyi "ilik" açtığını ve ütü yaptığını belirtiyor. Babasını 11 yaşında yitiren Özdemir, ortaokul yıllarında bağlama, yükseköğrenimi sırasında da piyano çalmayı öğrenmiş. İlk olarak yaprak saz alabilmiş. Beste çalışmaları olmuş. Üniversiteyi bitirdikten sonra babasının çalıştığı fabrikada dokuma şefi olarak görev yapmış. 
     Özdemir, Milliyet’in sorularını yanıtlarken, ekonomik zorluklar yüzünden annesinin bazen öğlen, bazen de akşam yemeği için kardeşlerden birini babasının çalıştığı fabrikaya gönderdiğini belirtiyor. "Fabrikaya her gidişimde bekçiyi atlatmak için zorlanırdım. Makine mühendisi olup aynı fabrikaya dokuma şefi olarak geldiğimde bu hatıraları unutmadım. 
     Her girişte bekçiye ceket iliklerdim" diyor. 
     
Altı saatte evlilik kararı      Konya Ereğli Belediye Başkanlığı, Özdemir’in siyasetteki ilk durağı. 1987 seçimlerinde TBMM’ye giren Özdemir, eşiyle tanışmasını ve evlilik kararını da şöyle anlatıyor "1988’de ANAP Genel Başkan Yardımcısı iken bir tanıdığım vasıtasıyla Amerika’dan dönen Öznur Hanım’la tanışmıştım. Yarım saat konuşmak için Gölbaşı’nda bir lokantaya gittik. Yemek 6 saat sürdü. Evlenme kararı vermiştik. Bir ay sonra nişan, ikinci ayda da evlilik geldi. Evlenmemi rahmetli Özal da tavsiye etmişti. Nik h şahitlerimiz Cumhurbaşkanı Kenan Evren ile Özal’dı." Düğün töreninde bir de pasta kazası yaşanmış. 7 katlı pasta gazetecilerin izdihamı yüzünden çökerken, Özdemir smokinli haliyle kucaklayarak tutmak istemiş ama son anda kendisini frenlemiş. Öznur Hanım, işadamı Nuri Özaltın’ın kızı. Maddi açıdan oldukça iyi durumda olan Özaltın, Mesut Yılmaz’ın bir zamanlar Nenehatun Caddesi’nde oturduğu konutun da sahibi. 
     



 SİYASET 














</TEXT>
</DOC>
