<DOC>
<DOCNO> 101868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sonspo05.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Serkan Erdoğan'ın cezası bitiyor... 
</HEADLINE>
<TEXT>

     Ülkerspor ile sözleşme yenileyen Serkan Erdoğan, 2002-2003 sezonu öncesinde, doping yaptığı gerekçesiyle aldığı cezanın bitmesinin heyecanını yaşıyor. 
     2000-2001 sezonunda Ülkerspor'un Erkekler Avrupa Ligi maçından sonra doping yaptığı ortaya çıkan ve bu nedenle 1.5 yıl lig ve uluslararası maçlardan men cezası alan Serkan Erdoğan'ın cezası sezon öncesinde bitecek. 
     Serkan, 2002-2003 sezonunun ilk haftasından itibaren takımındaki yerini alacak ve kariyerini bıraktığı yerden sürdürecek. 
     
     SERKAN ''BASKETBOLU ÇOK ÖZLEDİM'' 
     Ülkersporlu oyuncu Serkan, basketboldan uzun süre koptuğunu ve basketbolu çok özlediğini söyledi. 
     Serkan, cezasının bitmesiyle birlikte kariyerine yeni bir başlangıç yapacağını dile getirdi. 
     Cezasının bitmesi nedeniyle basketbola çocuk yaşında başlayan birinin heyecanını yaşadığını belirten Serkan, ''1.5 yıl maç yapmadım. Basketbolda 6 ay bile oyuncu için çok önemli. Ama cezam süresinde bile çalışmalarımı aksatmadım. Diğer oyuncular kadar çalıştım. Şu an bir sıkıntım yok. Tek eksiğim maç heyecanı ve kondisyonu. Bunu da sezonun başlamasıyla birlikte telafi edeceğim. Sezonu da büyük bir heyecanla bekliyorum'' diye konuştu. 
     Genç oyuncu, 1.5 yıl gibi uzun bir ceza almasına karşın Ülkerspor Kulübü'nün kendisine sahip çıktığını vurgulayarak, turuncu-yeşilli takımın yöneticilerine teşekkür etti. 
     Ülkerspor'u yeni sezonda eski antrenörü Tolga Öngören'in çalıştıracağını kaydeden Serkan, ''Çok iyi bir kadromuz var. Tolga Öngören de çok çalışkan kaliteli bir antrenör. Yeni sezonda büyük başarılara imza atacağımıza inanıyorum'' dedi. 
     





</TEXT>
</DOC>
