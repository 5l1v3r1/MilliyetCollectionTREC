<DOC>
<DOCNO> 149433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/ekonomi/eko02.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irak için eylem planı hazır' 
</HEADLINE>
<TEXT>

Dışişleri Bakanlığı ve TOBB'un bir eylem planı hazırlandığını belirten Hisarcıklıoğlu Irak'taki yapılandırma işleri için Türk firmaları bazı ABD'li firmalarla anlaşma yaptı 
     ANKARA Milliyet 

     Türkiye Odalar ve Borsalar Birliği TOBB Başkanı Rifat Hisarcıklıoğlu, savaş sonrasında Irak'ın yeniden yapılandırılmasında Türk işadamlarının muhakkak pay alacaklarını, ana işleri alan Amerikan firmalarının taşeron işler için bazı Türk firmaları ile anlaştıklarını söyledi. Hisarcıklıoğlu, bu konuda bir de eylem planı hazırlandığını söyledi. 
     TOBB Başkanı Hisarcıklıoğlu, Ekonomi Muhabirleri Derneği EMD üyeleri ile düzenlediği sohbet toplantısında gazetecilerin sorularını yanıtladı. Saddam yönetiminin devrilmesinden önce yapılan anlaşmalarda hiçbir sıkıntının bulunmadığını belirten Hisarcıklıoğlu, Türk şirketlerinin Irak'ta çok büyük avantajları bulunduğunu belirtti. Amerikan firmalarının savaş sonrası Irak'ın yeniden yapılandırılmasına ilişkin Türk firmalarının taşeronluklarını üstlenmesi konusunda temaslarda bulunduklarını bildiğini söyleyen Hisarcıklıoğlu, "Bu konuda bazı firmalarla anlaşmalar bile yapıldı. Irak'ın yeniden yapılanmasında Türk iş alemi muhakkak bir pay alacaktır. Burayı bizden iyi bilen yok" dedi. 
     Savaş sonrası Irak'ta neler yapılabileceğine ilişkin Dışişleri Bakanı Abdullah Gül ile dün bir görüşme yaptıklarını ifade eden Hisarcıklıoğlu, Odalar Birliği'nin katkısıyla bir eylem planı hazırladıklarını belirterek, bu eylem planı çerçevesinde konuya ele alacaklarını anlattı. 
     
     Kurullarla statüko çatışıyor 
     Türkiye'de hastalıkların teşhisinin yapıldığını belirten Hisarcıklıoğlu, bağımsız kurullar aracılığı ile siyasetin yönetimine daha az müdahale etmesinin sağlanmaya çalışıldığını anlatan Hisarcıklıoğlu, burada bazı yanlışlıklar yapıldığını söyledi. Hisarcıklıoğlu, bir yanda bağımsız kurullar bulunurken diğer yanda eski sistemin devam ettiğini, bu yüzden tarafların birbirine düşman olduğunu ve birbirlerini aşağı çekmeye çalıştığını söyledi. 
     
     Kayıtdışı defosu 
     Türkiye'nin 25 yıldır enflasyonla yaşadığını belirten Hisarcıklıoğlu, enflasyon ortamında bir işletmenin üç dört yıl içerisinde batacağını herkesin bildiğini söyledi. Bundan dolayı Türkiye'de kayıt dışı ekonominin yüksek miktarda olduğunu belirten Hisarcıklıoğlu, "Kayıt dışı ekonomiyi Türkiye'de belki de hükümetler iyi niyetle destekledi. Kayıt dışı ekonomiyi destekleyerek herkes defolu insanlar haline geldi" dedi. 
     
     'Krizkolik olduk' 
     Son günlerde hep beraber 'krizkolik' olunduğunu ifade eden Hisarcıklıoğlu, "Herkes acaba nereden kriz çıkacak diye bakıyor. Krizkolik olmaktan çıkmamız gerek" dedi. Piyasaların devlete bir yıl vadeyle 5 katrilyon tutarında borç verdiğini dikkat çeken Hisarcıklıoğlu, bunun az bir para olmadığını dikkat çekti. 
     
Arap sermayesi gidecek yer arıyor      Avrupa'da ve ABD'de yaklaşık 800 milyar ile 1 trilyon dolar arasında bir Arap sermayesinin bulunduğunu, bu paranın 500 milyar dolarının ABD'de bulunduğunu, bunun yüzde 60'ının ABD'de gayrimenkul şeklinde tutulduğunu ifade eden Hisarcıklıoğlu, bu paranın şimdi gitmek için güvenli bir yer aradığını anlattı. 
     Arap sermayesinin ABD'de çıkmada büyük sıkıntılar yaşadığını belirten Hisarcıklıoğlu, bunun için de bir yöntem bulunduğunu kaydetti. Arapların bu parayı önce Japonya'ya götürdüklerini oradan off - shore hesaplarına yatırdıklarını, ardından buradan güvenli yerler aradıklarını bildirdi. 
     Söz konusu paranın Türkiye'ye çekilebilmesi için Araplara burada mülk edinme hakkı tanınması gerektiğini anlatan Hisarcıklıoğlu, bunun için bir Anayasa değişimi gerektiğini söyledi. ABD'nin Arap sermayesine böyle bir imkan tanımada sakınca görmediğini belirten Hisarcıklıoğlu, Türkiye için de böylesi bir sakıncanın söz konusu olmaması gerektiğini kaydetti. Hisarcıklıoğlu, "Bu hakkı vermeliyiz ki adamlar burayı yurt edinebilsin" dedi. 
     


SİYASET 




















</TEXT>
</DOC>
