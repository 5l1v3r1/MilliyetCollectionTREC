<DOC>
<DOCNO> 133168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/dunya/dun02.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimyasal silaha nükleerle yanıt 
</HEADLINE>
<TEXT>

     DIŞ HABERLER SERVİSİ 

     Saddam’ın kimyasal ve biyolojik silah kullanması halinde ABD’nin küçük çaplı nükleer bombayla karşılık verme seçeneğini gözardı etmediği belirtilirken, Irak Ulusal Meclis Başkanı Sadun Hammadi, Amerikan güçlerinin ülkesine saldırması halinde, kendilerini korumak için "her türlü yöntemi kullanacaklarını" söyledi. 
     Askeri gözlemcilere göre, Bush yönetimi, Saddam Hüseyin’in emriyle bölgedeki Amerikan güçlerine biyolojik veya kimyasal silahlarla saldırılması ve konvansiyonel seçeneklerin sonuç vermemesi halinde Irak’taki bazı hedeflere karşı taktiksel nükleer saldırılar yapılması için onay verebilir. Ancak bu düşük bir ihtimal olarak değerlendiriliyor. 
     Nükleer silahları aynı zamanda caydırıcı bir unsur olarak gören ABD’nin özellikle yeraltındaki bazı hedefler için de nükleer silah kullanabileceği ifade ediliyor. 
     Irak Meclis Başkanı Hammadi ise, savaş istemediklerini, ancak başka seçenekleri bulunmadığını söyleyerek, sonuna kadar savaşacaklarını ve düşmana ağır kayıplar verdirmek için her yöntemi kullanacaklarını belirtti. Hammadi, "her yöntemle" neyi kastettiğini açıklamadı. 
     



 DÜNYA 












</TEXT>
</DOC>
