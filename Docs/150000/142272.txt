<DOC>
<DOCNO> 142272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sonspo23.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rizespor Sahamızdaki 6 maçı da kazanmak amacındayız 
</HEADLINE>
<TEXT>

     İkinci Futbol Ligi A Kategorisi'nde mücadele eden Çaykur Rizespor'un kulüp asbaşkanı Nurettin Cengiz, ligin sonuna dek sahalarında yapacakları 6 maçtan da galibiyetle ayrılmayı hedeflediklerini söyledi. 
     Cengiz, hafta sonunda İstanbul Büyükşehir Belediyespor ile sahalarında yapacakları karşılaşmanın hazırlıklarını sürdürdüklerini ve geçen haftaki Yimpaş Yozgatspor maçının yenilgisinin etkisini üzerlerinden attıklarını belirterek, ''Artık puan kaybının ne anlamlara geleceğini biliyoruz. Bu nedenle sahamızda yapacağımız bu karşılaşmadan galibiyetle ayrılmaktan başka çaremiz yok'' dedi. 
     Süper Lig'e çıkma yolunda yaralar aldıklarını, ancak şanslarını yitirmediklerini ifade eden Cengiz, ''Tüm camia kenetlendik. Taraftarlarımız bizi yalnız bırakmasınlar. Sezon sonunda Süper Lig'e döneceğimize inanıyoruz'' diye konuştu. 
     Öte yandan Çaykur Rizespor'da uzun bir sakatlık dönemi geçiren Yunus'un büyük olasılıkla İstanbul Büyükşehir Belediyespor maçında oynamayacağı, sakatlığı sona eren Kürşat'ın ise forma giyeceği bildirildi. 
     





</TEXT>
</DOC>
