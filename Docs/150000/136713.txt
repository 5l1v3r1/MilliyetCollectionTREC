<DOC>
<DOCNO> 136713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sondun09.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Silah denetçileri bugün kritik raporları sunacak 
</HEADLINE>
<TEXT>

     BM Silah Denetçilerinin Başkanı Hans Blix ve Uluslararası Atom Enerjisi Ajansı IAEA Başkanı Muhammed El Baradei, bugün BM Güvenlik Konseyi'ne, Irak'taki silah denetimleriyle ilgili kritik raporlarını sunacaklar. 
     Beyaz Saray'ın, Blix'i, ''sadece gerçekleri'' açıklamaya çağırmasına ve gerçeklerin açıklanmamasının, Irak'ın BM ile işbirliği yapmadığı sonucuna destek olmayacağını belirtmesine karşın, Blix'ten Güvenlik Konseyi'nin diğer üyelerini de memnun edecek ''karma'' bir rapor bekleniyor. 
     Hans Blix'in, Güvenlik Konseyi'nin diğer üyelerinin baskısı altında olduğunu belirten üst düzey Amerikalı yetkililer, UNMOVIC Başkanı'nın sunacağı raporun, Irak'a askeri harekata karşı çıkan diğer üyeleri de memnun edecek tarafları bulunabileceğini kaydettiler. 
     Üst düzey bir Amerikalı yetkili, Blix için ''15 patronu memnun etmeye çalışıyor ve sözlerinin doğuracağı sonuçları biliyor'' diye konuştu. Yetkili, ayrıca Irak'ın silahsızlanma yükümlülüğünü yerine getirmediğini ve askeri müdahale zamanının geldiğini belirten bir karar tasarısı hazırlamakta olduklarını kaydetti. 
     UNMOVIC Başkanı, raporunu sunduktan sonra, Güvenlik Konseyi üyelerinin sorularını yanıtlayacak. 
     ABD ve İngiltere'nin, bu bölümde soracakları sorularla, Irak'ın işbirliği yapmadığını ve silahsızlanma yükümlülüğünü yerine getirmediğini göstermeye çalışmaları beklenirken, özellikle BM'nin izin verdiği menzil sınırını aşan El Samud 2 füzeleriyle ilgili soruların gündeme geleceği sanılıyor. 
     Güvenlik Konseyi'nde TSİ 17.15'te başlayacak ve Konsey Dönem Başkanı Almanya'nın Dışişleri Bakanı Joschka Fischer'in yöneteceği toplantıya, aralarında ABD Dışişleri Bakanı Colin Powell'ın da bulunduğu 10 kadar ülkenin dışişleri bakanının katılması bekleniyor. 
     Güvenlik Konseyi'nin veto hakkı bulunan daimi üyeleri Fransa, Rusya ve Çin, ABD ve İngiltere'nin tersine, Irak'a askeri müdahaleye karşı çıkıyor ve Irak'taki silah denetimlerinin sürmesini istiyorlar. 
     Konsey'in kapalı oturumunda, Fransa tarafından hazırlanan ve Rusya ile Çin'in yanı sıra seçimle gelen üyelerden Almanya'nın da desteklediği, denetimlerin sürmesini isteyen alternatif bir planın sunulması da bekleniyor. 
     





</TEXT>
</DOC>
