<DOC>
<DOCNO> 115633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sonspo11.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor, Prag yolculuğundan umutlu 
</HEADLINE>
<TEXT>

     UEFA Kupası 2. turunda Sparta Prag ile eşleşen Denizlispor, Prag'da yapacağı ilk maçta en az 1 gol bularak, avantaj yakalamak istiyor. 
     Futbol Şubesi Üyesi Tanju Beştaş, A.A muhabirine yaptığı açıklamada, iyi takımlara karşı iyi mücadele ettiklerini ve rakiplerinin futboluna ayak uydurduklarını kaydederek, ''En zor kurayı çektik. Dünyanın en iyi 11. takımı olan rakibimizi kupada saf dışı bırakmaya çalışacağız'' dedi. 
     Lig maçında, Samsun'da kötü zemine rağmen, galibiyeti kaçıran taraf olduklarını söyleyen Beştaş, sözlerini şöyle sürdürdü 
     ''Beşiktaş maçında rakibimizin iyi futboluna ayak uydurduk, Samsun'da ise aynı görüntüyü alamadık. Sparta Prag da kendi liginde namağlup olarak liderliğini sürdürüyor ve Türk takımlarına karşı hep başarılı sonuçlar aldı. Bu nedenle işimiz çok zor.'' Rakiplerinin fizik kapasitelerinin çok iyi olduğunu ve süratli oyunla karşısındaki takımı çökerttiğini belirten Beştaş, defans ağırlıklı oynamayacaklarını, ancak kontrolü de elden bırakmayacaklarını bildirdi. 
     Beştaş, şunları söyledi 
     ''Prag'da gol bulmak zorundayız. Rakibimiz bizi fizik gücü ve presiyle sindirmek isteyecek, ayrıca da süratli oyunuyla farka gitmek isteyecek. Bunların hepsini biliyoruz ve önlemlerimizi ona göre aldık. Umarım aradığımız golü bulup, Denizli'deki maçta da turu geçeriz.'' 
     





</TEXT>
</DOC>
