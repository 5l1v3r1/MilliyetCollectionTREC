<DOC>
<DOCNO> 121000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/dunya/adun.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya evet ya hayır deyin’ 
</HEADLINE>
<TEXT>

Annan’ın Kıbrıs planının ardındaki beyin olan İngiltere’nin Kıbrıs Özel Temsilcisi Hannay, belgenin müzakereye açık olmadığını itiraf etti 
     YORGO KIRBAKİ Atina 

     BM Genel Sekreteri Kofi Annan’ın Kıbrıs çözüm planının mimarı olarak bilinen İngiltere Dışişleri Bakanlığı Kıbrıs Özel Temsilcisi Sir David Hannay, bu planın müzakereye fazla açık olmadığını itiraf etti. 
     
     Planın bütünü tartışılmaz 
     Hannay, Yunan Elefterotipia gazetesine verdiği demeçte, müzakerelerin planın tümü hakkında değil, her iki taraf için önemli sayılan bazı maddelerde gerçekleştirilmesinin gereğine işaret etti. İngiliz temsilci, müzakerelerin hızla tamamlanmasını da istedi. 
     
     Artık süreniz doldu 
     Kıbrıs sorununda tarafların hiçbir zaman "aciliyet" baskısı altında olmadığını, Türkler ve Rumların hep "vaktimiz var" diyerek sorunu askıda bıraktıklarını, iki toplum liderinin müzakereler için buluştuklarında ise hep aynı şeyleri konuşup hep aynı noktalarda mutabık kaldıklarını belirten Hannay şöyle devam etti 
     "Artık taraflara tanınacak başka süre kalmadı. Yeterince konuştuk, yeterince müzakere yaptık. Kesin bir evet ya da kesin bir hayır demenin vakti geldi." 
     Plandaki haritalara göre Güzelyurt’u terk etmek zorunda kalacak on binlerce Kıbrıslı Türk için "Nüfusun bir yerden başka bir yere gitmesinin yaratacağı acı ve kargaşanın önemini küçümsemediğini, ancak Güzelyurt’un bugünkü sakinlerinin sorunlarının da aşılamaz olmadığını" iddia eden Hannay, Kıbrıs Türk tarafının cevabını geciktirmeye devam etmesi halinde, AB’nin sadece Rumları üyeliğe kabul edeceğini hatırlattı. 
     
Denktaş Planı değerlendireceğiz      KKTC Cumhurbaşkanı Rauf Denktaş, Dışişleri Bakanı Yaşar Yakış ile New York’taki görüşmesinin ardından yaptığı ilk açıklamada, BM Genel Sekreteri Kofi Annan’ın sunduğu belgeyi düzeltmek için yapılan görüşmeleri değerlendirmeye çalıştıklarını söyledi. 
     Denktaş, Bayrak Televizyonu’na telefonla yaptığı açıklamada, Dışişleri Bakanı Yakış ile samimi bir görüşme yaptıklarını söyledi. Denktaş, "Görüşlerimizde mutabık kaldığımız konular milli davanın temel taşlarıdır. Planla ilgili görüşlerimi Sayın Dışişleri Bakanı’na samimiyetle aktardım. Kabul ettik diye bir şey yoktur" dedi. 
     



 DÜNYA 














</TEXT>
</DOC>
