<DOC>
<DOCNO> 147573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sonspo28.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da, Ankaragücü maçı hazırlıkları... 
</HEADLINE>
<TEXT>

     Bursaspor, 6 Nisan Pazar günü yapacağı Ankaragücü maçının hazırlıklarını sürdürüyor. 
     Yeşil-beyazlı futbolcuların oldukça neşeli ve istekli oldukları gözlenen bugünkü antrenman, dar alanda çabukluk, pas pres çalışmasıyla başladı. Teknik direktör Erdoğan Arıca, ikinci bölümde oyuncularına taktik ağırlıklı çift kale maç yaptırdı. 
     Çift kale maçta Okan, attığı gollerle dikkati çekerken, savunma oyuncusu Egemen, başarılı oyunuyla teknik heyetten övgü aldı. Üçüncü bölümde kanat organizasyonları üzerinde duran Arıca, forvet oyuncularından kendilerine boş alan yaratmalarını, savunma oyuncularından ise sıkı adam markajı yapmalarını istedi. 
     Kaleci Kelemen, Bulat, Murat ve Tayfun'un katılmadığı antrenmanın son bölümünde tüm futbolcular, kaleciler Majdan, Serdar ve Cenk'in koruduğu kaleye serbest vuruş yaptı. 
     Bu arada antrenmanın ardından Ertuğrul Gazi Karakolu personeli, yeşil-beyazlı teknik heyet ve futbolculara çiçek vererek Ankaragücü maçı için başarılar diledi. 
     





</TEXT>
</DOC>
