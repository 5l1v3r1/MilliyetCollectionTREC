<DOC>
<DOCNO> 128893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sondun15.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis Kıbrıs'ta çözümün uzaması, Türkiye'yi zora sokar 
</HEADLINE>
<TEXT>

     Yunanistan Başbakanı Kostas Simitis, Kıbrıs konusunun çözümü uzadıkça, Türkiye'nin AB perspektifinin ''zora gireceğini'' öne sürdü. 
     Simitis, Atina'da yayımlanan To Vima gazetesine verdiği demeçte, adadaki siyasi çözümün, AB'nin Türkiye'ye müzakere konusunda verdiği 2004 tarihiyle birlikte düşünülmemesi gerektiğini belirtti. 
     Kostas Simitis, ''Ankara'da ya da başka yerlerde bazılarının, Kıbrıs konusunun Türkiye'ye verilen 2004 tarihine kadar bekleyebileceğine inanmaları yanlış olacaktır. Bugünkü ortamdan uzaklaştıkça, çözüm zorlaşacak ve bununla birlikte Türkiye'nin Avrupa perspektifi de zora girecektir'' dedi. 
     Yunanistan'ın, dönem başkanlığı sırasında Türkiye'ye Kıbrıs konusunda baskı yapacağını belirten Simitis, ''AB, Kopenhag zirvesi öncesinde Türkiye'ye Kıbrıs konusunda yapıcı bir tutum içinde olması yönünde baskı yapmıştır. Dolayısıyla Yunanistan'ın başkanlığı sırasında biz de bu yönde hareket edeceğiz'' diye konuştu. 
     Türkiye'deki siyasi gelişmelerin AB'ye katılım konusundaki görüşleri her geçen biraz daha güçlendirdiğini kaydeden Simitis, bu konuda kesin bir karara varmakta acele edilmemesi gerektiğini söyledi. 
     Simitis, ''Türkiye'deki siyasi değişikliğin sonucunun olumsuz olacağı konusunda peşin hükme varmayalım. AB'ye katılımın gerektirdiği bu denli radikal değişiklikler tartışmasız ve kolay olabilir mi Türkiye'de AB'ye katılım konusunda gittikçe güçlenen görüşler, sürekli değişiklik için bir araç oluşturmaktadır. AK Parti Genel Başkanı Recep Tayyip Erdoğan'ın son açıklamaları karakteristiktir ve bunların arkası gelecektir'' ifadesini kullandı. 
     





</TEXT>
</DOC>
