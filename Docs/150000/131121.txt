<DOC>
<DOCNO> 131121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/guncel/gun99.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Birand Paris randevusu yalan      Gazeteci - yazar Mehmet Ali Birand, Star gazetesinde yer alan eski ABD Ankara Büyükelçisi Mark Parris’e Başbakan Abdullah Gül’den bir başka gazeteci aracılığıyla randevu almaya çalıştığı yönündeki iddiaların gerçeği yansıtmadığını bildirdi. Birand, diğer meslektaşları gibi konuştuğu Parris’in görüşlerini dinledikten kısa süre sonra Yeni Şafak gazetesi yazarı Fehmi Koru ile karşılaştığını kaydederek, şöyle devam etti "Koru’ya Parris’in yaklaşımını anlattım ve kendisinin Gül’e yakın bir kişi olduğunu, köşe yazılarının etkinliğini bildiğim için Parris’i dinlemesinin yararlı olabileceği tavsiyesinde bulundum. Civarımızdaki meslektaşlarımız herhalde sohbeti farklı algıladı. Yoksa Parris’le Gül’ün buluşturulması gibi bir söz edilmediği gibi, böyle bir işlev de beni ilgilendirmez." 
     
Saddam karşıtları Erbil’de toplanıyor      İHSAN DÖRTKARDEŞ DHA 

     Irak’taki Saddam Hüseyin muhaliflerinin dün yapacakları bildirilen Erbil toplantısı, hafta sonuna ertelendi. Mesut Barzani liderliğindeki Irak Kürdistan Demokrat Partisi’nin Dışilişkiler Sorumlusu Hoşyar Zebari, geçen ay Londra’da yapılan toplantıda oluşturulan Irak Muhalefeti Yürütme Kongresi’ne seçilen isimlerin yapmayı planladığı toplantının hafta sonu gerçekleştirileceğini açıkladı. Yürütme Komitesi’ndeki 65 üyenin İran, Türkiye ve Suriye üzerinden Kuzey Irak’a gidecekleri de ifade edildi. 
     
Türbanlı öğrenciye izin      Hollanda’da bir ilkokul yönetimi, türban taktığı gerekçesiyle yılbaşından bu yana derslere sokmadığı bir öğrenciye, tekrar türbanla derslere girebilme izni verdi. Başkent Amsterdam’ın Geuzenveld semtindeki Timotheus adlı ilkokulda, son sınıf öğrencisi 12 yaşındaki Faslı öğrenci Jasmin Bensid, türbanla derslere girerek kıyafet yönetmeliğini ihlal ettiği gerekçesiyle yılbaşından bu yana derslere alınmıyordu. Okul yönetimi, öğrenci velilerinden gelen itirazlar üzerine konuyu yeniden değerlendirdi. Yönetim, yaptığı açıklamada, "türbanlı öğrenciyi derslere almamanın, mevcut yasalarla uyuşmadığı" görüşüne varıldığını bildirdi. Okulun aldığı yeni karar uyarınca, türbanlı öğrenci tekrar derslere girmeye başladı. 
     
İadesi iki ay sürecek...      Almanya’da faaliyet gösteren İslami Cemiyet ve Cemaatleri Birliği’nin İCCB yöneticisi "Kara Ses" olarak bilinen Cemalettin Kaplan’ın oğlu Metin Kaplan’ın Türkiye’ye iadesi konusundaki son kararın çıkmasının en az iki ay sürebileceği bildirildi. Önceki gün Düsseldorf Eyalet Yüksek Mahkemesi’nin, cezasının tamamlanmasının ardından tutukluluk halinin devam etmesine karar verdiği Kaplan, ancak mahkemenin ikinci bir kararından sonra Türkiye’ye iade edilebilecek. 
     
Silivri’de TIR içinde 30 kilo eroin      Silivri’de gerçekleştirilen ve "Kızkalesi" adı verilen operasyon kapsamında 30 kilo 68 gram eroin, Hollanda’ya götürülmeye çalışılırken ele geçirildi. Operasyon sırasında gözaltına alınan şoför Yusuf Erkal’ın ifadesi üzerine Mersin’deki Ensari Nakliyat Şirketi’nin sahibi Halil Özkan, ortağı Şehmuz Ateş, şirket müdürü Nevzat İlter ve eroinin sahibi M. Tayyip Altaş da gözaltına alındı. Özkan ve Ateş’in, PKK üyesi oldukları gerekçesiyle arandıkları iddia edildi. 
     
Türk kadınına ABD’de ödül      ABD’nin son 12 yıldır en iyi hastanesi seçilen Johns Hopkins International, "2002 yılının elemanı" olarak, Türk hasta koordinatörü Zeynep Kocabal’ı seçti. Hastanenin Baltimore’daki ana kampus hastanesinde görev yapan Kocabal, Türkiye’den gelen hastalara randevu sağlıyor, ziyaretlerini koordine ediyor, hastane içi iletişimlerine yardımcı oluyor. Kocabal bu ödülü, görevi sırasında hastalara gösterdiği yardım ve fedak rlıkla kazandı. 
     
AKP’li vekil trafik kazası geçirdi      AKP Erzincan Milletvekili Salim Kabak, dün 18.30 sıralarında kendi kullandığı özel otomobiliyle Ankara’dan seçim bölgesi Erzincan’a giderken Yozgat girişinde tali yoldan çıkan bir taksiye çarptı. Aynı yönde giden başka bir otomobil de Kabak’ın aracıyla taksiye çarptı. Kazada, Kabak ve araçta bulunan eşi ile kızının burnu dahi kanamazken, takside bulunan iki kişi hafif yaralandı. Yaralılar Yozgat Devlet Hastanesi’ne kaldırılarak tedavi altına alındı. 
     
Başarılı bürokrat desteklenmeli’      Türkiye Zihinsel Engelliler Federasyonu Asbaşkanı, Özel Sporcular Spor, Eğitim ve Rehabilitasyon Derneği Başkanı Dilek Sabancı, "Başarılı bürokratları hangi döneme ait olurlarsa olsunlar her zaman desteklemeli ve şans vermeliyiz" dedi. Sabancı, Erkan Arıkan’ın Türkiye Denizcilik İşletmeleri Genel Müdürlüğü’nden alınarak başka göreve atanmasını üzüntüyle karşıladığını belirtti. Sabancı, "Hangi hükümet bürokratının ne yaptığı değil, başarı ve sonuç önemlidir" diye konuştu. 
     



 GÜNCEL 




















</TEXT>
</DOC>
