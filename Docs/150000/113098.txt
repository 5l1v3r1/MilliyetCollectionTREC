<DOC>
<DOCNO> 113098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/sonspo02.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım 376. maçına çıkıyor... 
</HEADLINE>
<TEXT>

     12. Avrupa Futbol Şampiyonası elemelerine, yarın 10 grupta yapılacak toplam 18 maçla devam edilecek. 
     7. Grup'ta yer alan ve ilk 2 maçını kazanarak 6 puanla grupta liderlik koltuğunda oturan A Milli Takım, 3. maçında, grubun zayıf ekibi 1 puanlı Liechtenstein ile yarın İstanbul'da yapacak. Ali Sami Yen Stadı'ndaki maç, saat 20.30'da başlayacak ve TRT-1'den naklen yayınlanacak. 
     Gruptaki diğer karşılaşmada ise TSİ 22.00'de Southampton kentindeki Saint Mary Stadı'nda, 3 puanla 2. sırada bulunan İngiltere, 1 puanlı Makedonya'yı ağırlayacak. 
     
     376. MAÇ 

     A Milli Futbol Takımı, Liechtenstein ile yarın İstanbul'da yapacağı 12. Avrupa Şampiyonası 7. Eleme Grubu 3. maçıyla birlikte, 376. karşılaşmasına çıkacak. 
     Türk Milli Takımı, 79 yıllık tarihinde bugüne kadar yaptığı toplam 375 maçtan 124'ünü kazanırken, 168'ini yitirdi, 83 maçta da eşitliği bozamadı. 
     A Milli Futbol Takımı, bu maçlarda toplam 457 gol atarken, kendi kalesinde 609 gol gördü. 
     Milliler son yaptıkları maçta, 12 Ekim'de Üsküp'te, 12. Avrupa Şampiyonası Eleme Grubu maçında Makedonya'yı Okan Buruk ve Nihat Kahveci'nin golleriyle 2-1 yendi. 
     Bu arada ay-yıldızlı ekip, yarınki rakibi Liechtenstein ile ilk kez karşı karşıya gelecek. 
     
     YURT İÇİNDEKİ MAÇLAR 

     A Milli Futbol Takımı, şimdiye kadar yurt içinde 168 kez rakiplerini ağırladı. 
     Ay-yıldızlı ekip, bu maçlardan 71'ini kazanırken, 60'ını yitirdi, 37 maçta da eşitliği bozamadı. 
     Türkiye, yurt içindeki maçlarda toplam 249 gol atarken, kalesinde 220 gol gördü. 
     





</TEXT>
</DOC>
