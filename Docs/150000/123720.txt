<DOC>
<DOCNO> 123720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sondun16.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu hafta Türkiye-Batı ilişkileri şekillenecek 
</HEADLINE>
<TEXT>

     ABD'de yayımlanan The Washington Post gazetesi, bu hafta sonundan itibaren Türkiye ile Batı arasındaki bağların kuvvetleneceğini veya ciddi biçimde zayıflayacağını yazdı. Gazete, ''Bu hafta, Türkiye-Batı ilişkilerinin şekillendiği tarihi bir hafta'' ifadesini kullandı. 
     Gazetenin başyazısında, Avrupa Birliği'nin AB Kopenhag zirvesinde, Türkiye'ye müzakere tarihi verilmesi ve Kıbrıs sorununun çözümü gibi konuların öne çıkacağına dikkat çekti. 
     AK Parti Genel Başkanı Recep Tayyip Erdoğan'ın ABD Başkanı George W. Bush ile bugün yapacağı görüşmenin de kritik önem taşıdığını belirten gazete, Erdoğan'a, Beyaz Saray'daki görüşme sırasında, Irak'a karşı savaş açılması durumunda Amerikan savaş uçakları ve askerlerinin Türkiye'de barındırılmasını kabul etmesi yönünde baskı yapılacağını öne sürdü. 
     Gelişmiş demokrasiler ile İslam dünyası arasındaki açığın kapatılması açısından Türkiye'nin AB ile bütünleşmesinin önemine dikkat çeken gazete, Bush yönetiminin sadece askeri işbirliğinden ötürü değil, bu meselenin önemi yüzünden Türkiye'nin AB üyeliği yönünde çaba harcadığını kaydetti. Gazete, AB üyeliğinin stratejik konuma sahip Türkiye'de modern demokrasiye katkı sağlayacağını, Ortadoğu ve Orta Asya'daki komşu devletler için bir model yaratacağını yazdı. 
     Washington Post, müzakere tarihi hemen verilse bile, Türkiye'nin AB üyeliğinin yıllar alacağını, ancak bu süre içinde Türkiye'nin Avrupa pazarıyla bütünleşmesi ve Avrupalı siyasetçilerin de kendi halklarını etnik ve dini farklılıkları kabullenmeleri yönünde ikna etmesinin sağlanabileceğini belirtti. 
     Bush yönetiminin Türkiye'nin AB üyeliği sürecine destek vermede haklı olduğunu, ''ancak Türkiye'nin modernizasyonu için ABD'nin omuz vermeye hazır olduğunu kanıtlaması gerektiğini' yazan gazete, Amerikan yardımının, askeri üsler kadar demokratik kurumların oluşturulması projelerine de gitmesini istedi. Washington Post, bu uğurda Bush yönetiminin, Tayyip Erdoğan'a, siyasi sözlerin tutulması ve Kıbrıs'ta BM çözümünün kabulü için baskı yapmasını savundu. 
     





</TEXT>
</DOC>
