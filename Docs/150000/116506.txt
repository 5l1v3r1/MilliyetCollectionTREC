<DOC>
<DOCNO> 116506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/spor/spo15.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Madalya yağmuru      BALKAN Atıcılık Şampiyonası’nda trap ve skeet atışları tamamlanırken, millilerimiz günü 9 altın, 4 gümüş ve 2 bronzla kapattı. İstinye Atış Poligonu’ndaki yarışmalarda Türkiye, trapta büyük erkekler, genç erkekler ve bayanlarda zirveye çıktı. Bireysel sıralamada büyük erkeklerde Alp Kızılsu, genç erkeklerde Serdar Eroğlu, bayanlarda Dilara Kızılsu, skeet dalında da bayanlarda Emel Kurtulmuş altına uzandı. 
     
Doğaneli’ne AIBA’da görev      BOKS Federasyonu Başkanı Caner Doğaneli, Dünya Amatör Boks Birliği’nin AIBA Genel Sekreterliği görevine seçildi. Mısır’ın başkenti Kahire’de dün yapılan seçimlerde Doğaneli, 49’a karşı 79 oyla AIBA Genel Sekreterliği’ne getirildi. Doğaneli, "Yeni görevim Türkiye adına önemli adım" diye konuştu. 
     
Altay nefes aldı      ALTAY’DA yapılan "Genişletilmiş Divan Kurulu" toplantısında, kulüpten alacağı olan eski yöneticiler, ödemeleri bir yıl erteleme kararı aldı. Divan Kurulu Başkanı Erdoğan Tözge, eski ve yeni yöneticiler arasındaki kırgınlığa son verdiklerini belirtip, "Yaklaşık 800 milyar lirayı bulan alacaklar ertelendi" dedi. 
     
Celil şoku      SÜPER Lig’de deplasmanda bugün Malatyaspor ile karşılaşacak olan Samsunspor’da Osman’dan sonra Celil de sakatlandı. Karadeniz ekibinin, son antrenmanında arkadaşıyla çarpışan ve sol ayağında yırtık tespit edilen yıldız futbolcunun, yaklaşık 3 hafta sahalardan uzak kalacağı açıklandı. 
     
Bakan Toprak’tan engellilere destek      SPORDAN Sorumlu Devlet Bakanı Erdoğan Toprak, engelli sporcular için sürdürülen çalışmaların hızlandırılacağını müjdeledi. Toprak, Başarılı Sporcular Ödül Yönetmeliği’nde, engelli sporcular lehine yapılan değişiklik için Sayıştay’ın olumlu görüş bildirmesi üzerine "Bu daha ilk adım" diye konuştu. 
     
Eriksson’un yardımcısı gitti      AVRUPA Şampiyonası Elemeleri’nde 2 Nisan’da kritik bir maça çıkacağımız İngiltere’de, Teknik Direktör Sven Goran Eriksson’un yardımcısı Steve McLaren istifa etti. Aynı zamanda Middlesbrough’u da çalıştıran McLaren, takımına daha çok konsantre olmak için bu kararı aldığını söyledi. 
     
Agassi yıkıldı      İSPANYOL raket Carlos Moya, Paris Masters Tenis Turnuvası’nda ismini yarı finale yazdırdı. 10 numaralı seribaşı olan Moya, 2 numaralı seribaşı Andre Agassi’yi 1 saat 21 dakika süren maçta 6 - 4 ve 6 - 4’lük setlerle 2 - 0 mağlup ederek, üst tura yükseldi. Moya, yarı finalde Marat Safin - Nicolas Escude galibiyle mücadele edecek. 
     
Irvine işsiz      FORMULA 1’DE Jaguar takımı, Dünya Şampiyonası’nın en tecrübeli pilotu olan Eddie Irvine’ın sözleşmesini feshetti. 1993’ten bu yana F1’de yarışan 36 yaşındaki sürücünün eski takımı Jordan ile görüştüğü öğrenildi. De la Rosa’nın da işine son veren Jaguar, Mark Webber ile Antonio Pizzonio’yla anlaştı. 
     
Doyumsuz Real      KADROSUNDA dünyanın en ünlü isimlerini barındıran Real Madrid, ocakta başlayacak ara transfer için şimdiden çalışmalara başladı. İspanyol ekibinin, Roma’da forma giyen Francesco Totti’yi almak için İtalyan yönetimiyle görüşmeye başladığı bildirildi. Totti geçen çarşamba Barnebeu’da Real’i yıkan golü atmıştı. 
     



 SPOR 



























</TEXT>
</DOC>
