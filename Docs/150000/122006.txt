<DOC>
<DOCNO> 122006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/sontur21.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'ta Genel Başkanlık için 5 aday var... 
</HEADLINE>
<TEXT>

     ANAP Genel Başkan Vekili Ekrem Pakdemirli, partisinin 11 Ocak 2003'te yapılacak büyük kongresi için resmen açıklama yapmasalar da 5 genel başkan adayı bulunduğunu belirterek, ''Ada sayısını 1'e indirmeye çalışacağım'' dedi. 
     Ege Bölgesi'ndeki ANAP il başkanları, Mesut Yılmaz'ın istifasından sonra ortaya çıkan siyasi gelişmeleri ve seçim sonuçlarını değerlendirmek üzere, ANAP İzmir İl Merkezi'nde bir araya geldi. 
     İzmir, Manisa, Muğla, Aydın ve Kütahya il başkanları ile Uşak ve Afyon il başkan vekillerinin katıldığı toplantıya Denizli il başkanı mazereti nedeniyle gelmedi. 
     Basına kapalı gerçekleştirilen toplantıdan önce konuşan Ekrem Pakdemirli, 11 Ocak'ta yapılacak büyük kongrenin hazırlıklarına başladıklarını belirterek, şöyle dedi 
     ''Yere düşen devi ayağa kaldıracağız. Bugün Ege Bölgesi il başkanlarından seçimin sonuçlarını alacağız. Bayramdan sonra illerimizi gezeceğiz. Bu çerçevede önce 11 Ocak'ta büyük kongremizi yapacağız. Gayri resmi adaylar var. İlk etapta aday sayısını bire indirmeye çalışacağım. Bunu gerçekleştiremezsem bütün genel başkan adaylarından Merkez Karar ve Yönetim Kurulu'nda çalışacaklarına dair taahhütname alacağım. Daha güçlü olmak, bölünmeyi önlemek için bunu yapacağım.'' Pakdemirli, 5 adayın seçimlerde yarışacağını belirterek, ''Ama ilan edilmiş değil, resmen biri çıkıp ben adayım demedi. Ama ben biliyorum, duyumlarım var, 5 aday var. Önemli olan bu arkadaşlarımızın seçimlerden sonra da parti için çalışmasıdır'' dedi. 
     Ekrem Pakdemirli, 3 Kasım seçimi ile ilgili bir soruya da şöyle yanıt verdi 
     ''Yenilginin ana faktörü insanların fukaralaşması, işsizliğin artmasıdır. Bu hınç doğurdu ve insanımız hıncını sokağa dökmedi. İktidar partilerini sandıkta linç etti. Ama AK Parti, 6 bakanını bizden almıştır. AK Parti'ye başka partilerden de katılımlar oldu, ama bakan dağılımları bizim felsefemizin güçlülüğünü gösterir.'' Pakdemirli, bir gazetecinin DYP ile birleşmeye nasıl baktığına ilişkin bir soruya, ''Şaşı bakıyorum'' şeklinde esprili karşılık verdikten sonra, şunları söyledi 
     ''Gündemimizde DYP ile birleşme diye bir şey yok. Önce her iki parti ayağa kalksın. Önce mahalli seçimlerde işbirliği öneriyorum. Bazı yerlerde biz seçime girmez, onların adaylarını destekleriz, bazı yerlerde de onlar seçime girmez. Bu yararlı sonuç verirse, taban kaynaşması görürsek taban baskısı bizi zorlar. Herkes önce kapısını temizleyecek, ayağa kalkacak.'' 
     





</TEXT>
</DOC>
