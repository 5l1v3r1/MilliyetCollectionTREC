<DOC>
<DOCNO> 107747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/soneko07.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, satınalma gücü paritesiyle milli gelirde 18 oldu... 
</HEADLINE>
<TEXT>

     Türkiye, geçen yıl yaşanan krize rağmen satınalma gücü paritesiyle milli gelirde SGP-GSMH ilk 20'deki yerini korudu. 
     2000 yılında 17'inci olan Türkiye, 2001 yılında 445 milyar dolarlık SGP ile milli gelirle 18'inciliğe indi. Cari milli gelirde 1997 yılından bu yana 22'inci olan Türkiye, geçen yıl yaşanan devalüasyon ve yüzde 9.4'lük küçülme nedeniyle 23'üncülüğe geriledi. 
     Dünya Bankası verilerinden derlenen bilgilere göre, dünyanın en büyük ekonomisi olan ABD, 2001 yılında SGP ile 9 trilyon 907 milyar dolar milli gelirle açık farkla birinci sıradaki yerini korudu. ABD'yi 5 trilyon 506 milyar dolarla Çin, 3 trilyon 445 milyar dolarla Japonya, 2 trilyon 546 milyar dolarla Hindistan, 2 trilyon 114 milyar dolarla Almanya izledi. 
     Dünya Bankası rakamlarına göre, 2001 yılında, Fransa 6., İngiltere 7., İtalya 8. olurken, Brezilya 9., Rusya 10., Meksika 11., Kanada 12., Güney Kore 13., İspanya 14., Endonezya 15., Avustralya 16. oldu. Geçen yıl, 2000 yılında 18. olan Arjantin, Türkiye'yi geçerek 17. sıraya çıkarken, Türkiye 18. sırayı aldı. Türkiye'yi, Hollanda, Güney Afrika, Tayland, İran ve Polonya izledi. 
     Yalnız, 2001 yılında Türkiye'yi geçen Arjantin'in ekonomisi 2002 yılında tam anlamıyla çöktü. Bu nedenle, 2002 yılında Türkiye'nin, çok büyük olasılıkla yeniden 17. sıraya çıkacak ve Arjantin'i geride bırakacak. Buna karşın Türkiye'nin geçmişte önünde yer aldığı, 16. sıradaki Avustralya'yı önümüzdeki bir-iki sene içinde geçmesi zor görünüyor. 
     Türkiye, SGP ile 1989'da 16'ıncı, 1990 yılında 17'inci iken, 1994 yılında 21'inciliğe indi. Daha sonra yeniden yükselişe geçerek 1996 yılında 17'inciliğe çıkan ve 1997 ve 1998 yıllarında bu konumunu koruyan Türkiye, 1999'da yaşanan deprem felaketleri ve ekonomik krizle 18'inciliğe geriledi. Türkiye, 2000 yılında 17'inciliğe yükselirken, 2001 yılında yeniden krize girmesi nedeniyle tekrar 18'inciliğe indi. 
     Türkiye, SGP açısından en büyük 25 ülke içinde ekonomik büyüklükte 18. olurken, 6 bin 640 dolarlık kişi başına geliriyle Çin, Hindistan, Endonezya, Tayland, İran ve Filipinler'i geride bıraktı ve 19'uncu sırada yer aldı. Kişi başına gelirde de ABD, 34 bin 870 dolarla 25 ülke içinde birinciliğini korudu. ABD'yi 28 bin 210 dolarla Belçika, 27 bin 870 dolarla Kanada, 27 bin 430 dolarla Japonya, 26 bin 440 dolarla Hollanda izledi. Dünyanın en büyük 25 ülkesi içinde en yoksulu 2 bin 450 dolarla Hindistan olurken, bu ülkeyi 2 bin 940 dolarla Endonezya, 4 bin 260 dolarla Çin, 4 bin 360 dolarla Filipinler takip etti. 
     
     CARİ MİLLİ GELİR... 
     Cari milli gelirde de 2000 yılında 202.1 milyar dolarla İsveç ve Avusturya'nın ardından 22'inci sırada yer alan Türkiye sıralamadaki bu yerine 2001 yılında koruyamadı. 1997 yılından bu yana 22'inci olan Türkiye, geçen yıl yaşanan devalüasyon ve yüzde 9.4'lük küçülme nedeniyle Hong Kong'un da gerisine düşerek 23'üncülüğe geriledi. Dünya Bankası verilerine göre, Gayri Safi Yurtiçi Hasıla GSYİH rakamlarında 147.6 milyar dolarla Polonya, Suudi Arabistan, Norveç, Danimarka ve Hong Kong'un gerisine düşen Türkiye, atlas metodu ile GSMH 168.3 milyar dolarla Hong Kong'un ardından 23. oldu. Devlet İstatistik Enstitüsü DİE Türkiye'nin milli gelirini 148.2 milyar dolar olarak açıklamıştı. 
     Cari milli gelirde Çin, 1 trliyon 131 milyar dolarlık milli gelirle ilk kez G-7 üyesi İtalya'yı geride bırakarak 6. sırayı aldı. 2000 yılında 9. olan Brezilya, İspanya ve Meksika'ya geçilerek 11'inciliğe, 16. olan Arjantin, İsviçre'ye geçilerek 17'inciliğe, 18. olan Belçika, Rusya'ya geçilerek 19'unculuğa geriledi. 
     





</TEXT>
</DOC>
