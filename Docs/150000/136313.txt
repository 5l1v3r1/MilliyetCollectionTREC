<DOC>
<DOCNO> 136313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/son/sondun02.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
NBS News "Irak petrol yatakları yakınlarına bomba yerleştiriyor" 
</HEADLINE>
<TEXT>

     Amerikan televizyonu NBS News, Irak Devlet Başkanı Saddam Hüseyin'in ülkesinin sahip olduğu petrol yatakları yakınlarına patlayıcı yerleştirmekte olduğunu ileri sürdü. 
     Saddam Hüseyin'in olası Amerikan askeri harekatı halinde ortadan kaldırmak amacıyla petrol yataklarının yakınlarına patlayıcı yerleştirmekte olduğu bildirilirken, ismi belirtilmeyen askeri kaynaklara dayandırılan haberde, Iraklı şirketlerin patlayıcı satın aldığı ve bunları patlatmak amacıyla petrol yataklarının bulunduğu bölgelere naklettiği belirtildi. 
     Iraklıların bu patlayıcıların petrol araştırmaları için gerekli olduğunu söylediği kaydedilen haberde, Amerikan istihbarat kaynaklarının, söz konusu patlayıcı miktarının normal kullanım için gerekenden çok fazla olduğuna dikkati çektiği ifade edildi. 
     Amerikan Merkezi Haberalma Teşkilatı'nın CIA bu haberi doğrulamayı reddettiği belirtiliyor. 
     Olası savaş halinde, Amerikan askerlerinin operasyonun başlangıcından itibaren petrol yataklarının güvenliğini sağlamaya çalışacağı belirtilmekle birlikte, askerlerin zamanında 1500 kuyunun güvenliğini sağlamayı başarmasının zor olduğu sanılıyor. 
     1991'de Iraklı askerler Kuveyt'te 730 kuyuyu ateşe verdikten sonra ülkeden çekilmiş, Kuveyt ekonomisine büyük zarar vermişti. Kuyulardaki yangını söndürmek Kuveyt'e 40 milyar dolara malolmuş, yangın söndürme çalışmaları 8 ay kadar sürmüştü. 
     





</TEXT>
</DOC>
