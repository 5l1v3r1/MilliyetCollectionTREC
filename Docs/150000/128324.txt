<DOC>
<DOCNO> 128324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sonspo01.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı futbolcular üç ayrı testten geçecek... 
</HEADLINE>
<TEXT>

     Birinci Süper Futbol Ligi'nin ilk bölümünü yenilgisiz lider tamamlayan Beşiktaş'ta, ikinci bölüm hazırlıkları öncesi futbolcular, 3 ayrı bilimsel sağlık testinden geçirilecek. 
     Beşiktaş Kulübü İletişim Komitesi Başkanı Mete Düren, futbolcuların 6 Ocak Pazartesi gününden itibaren İstanbul Üniversitesi ve İstanbul Memorial Hastanesi'nde 5'erli gruplar halinde çeşitli testlerden geçeceklerini söyledi. 
     Düren, sezon başı kampı sırasında yaşadıkları sorunları bu kez yaşamak istemediklerini, bu nedenle sağlık komitesi olarak böyle bir uygulamaya yöneldiklerini kaydetti. 
     Testlerin ilk bölümünde İ.Ü.Çapa Tıp Fakültesi Sporcu Sağlığı Merkezi'nde futbolcuların diz ve bilek hareketlerini belirleyen kas grupları arasında dengesizlik, yüzde 10'dan fazla fark ve güç farkı olup olmadığının araştırılacağını belirten Düren, şunları söyledi 
     ''Bu testten çıkacak sonuçlara göre gereken futbolcularımıza kas gruplarını güçlendirmeleri için özel antrenman programları vereceğiz. Bu maçlarda ve antrenmanlarda en çok rastlanan kas lifi atmalarına karşı en etkili önlemdir. Gerek ölçüm gerekse tedavi aşaması Cybex adlı araçla yapılmaktadır. Bu aracın da devre arası kampı sonrası BJK Nevzat Demir Tesisleri'ne kazandırılması için girişimde bulunup, siparişini verdik. Futbolcularımız artık, antrenman sonrası bu araçtan yararlanabilecek.'' 
     
     2. VE 3. TESTLER 
     Düren, İstanbul Memorial Hastanesi'nde gerçekleştirilecek 2. testte ise futbolcuların oksijen tüketim kapasitelerine göre nabız hızlarını belirleyip, antrenmanlardaki koşu hızlarını saptayacaklarını bildirdi. 
     3. aşamada ise futbolcuların ligin ilk bölümünden ne denli etkilendiklerini ve kamp öncesi dinlenme döneminden ne kadar yararlandıklarını gösterecek hormon testinin uygulanacağını vurgulayan Düren, ''Bu test kanda kortizon böbrek üstü bezi ve testesteron seviyelerinin ölçümüne dayanmaktadır. Bu sonuçlarla bilimsel açıdan en doğru bilgileri alarak hazırlık kampına gireceğimize inanıyorum'' diye konuştu. 
     





</TEXT>
</DOC>
