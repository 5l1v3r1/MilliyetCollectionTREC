<DOC>
<DOCNO> 117347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sondun12.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AB vatandaşları, saç kestirmek için Doğu Avrupa'ya gidiyor 
</HEADLINE>
<TEXT>

     Hizmetler sektöründe fiyat ve ücretlerin çok yüksek olduğu Avrupa Birliği AB üyesi ülkelerin vatandaşları, saç ve diş bakımı, diş hekimliği gibi hizmetlerinden daha ucuza yararlanabilmek için Doğu Avrupa'ya yöneliyor. 
     Almanya-Polonya sınırındaki Slubice kasabası ve benzerlerinde AB üyesi ülkeler vatandaşlarına ucuza hizmet veren çok sayıda kuaför ve diş hekimi faaliyette. Almanlar Doğu Avrupa'yı ucuz sigara ve diğer tekel ürünleri ve mallar alımı için de tercih ediyor. 
     Slubice'de saç kesimi ve boyası 18 euro 17.9 dolar iken bu hizmetin ücreti Berlin'de çok daha yüksek. 
     Polonya ve diğer Orta ve Doğu Avrupa ülkelerinde, AB'ye katılım öncesi ve sonrasında hizmetler sektöründe istihdam imkanları artacak. Tarım ve ağır sanayiden giderek uzaklaşan AB üyesi adayı Çek Cumhuriyeti, Polonya, Macaristan, Slovakya, Slovenya, Estonya, Letonya, Litvanya'da sağlık-bakım, emlak komisyonculuğu, inşaat ve yüksek teknoloji hizmetleri ilk aşamada çok iyi iş yapacak, bu sektörlerde iş hacmi ve istihdam artacak. 
     Doğu Avrupa'nın geri kalmış bölgelerine 23 milyar euro yardım fonları akacağından, eğitimli memurlar, kamu personeline talep de artacak. Batı Avrupa'nın nüfusu yaşlanırken, Doğu Avrupalı hemşirelere de ihtiyaç duyulacak. 
     





</TEXT>
</DOC>
