<DOC>
<DOCNO> 114794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/spor/ydilmen.html </URL>
<DATE> 2002/10/24/ </DATE>
<TIME>  </TIME>
<AUTHOR> RIDVAN DİLMEN  </AUTHOR>
<HEADLINE>
Bu oyuna iyi sonuç 
</HEADLINE>
<TEXT>

     Fatih Terim herkesi şaşırtarak değişik bir on bir ile sahaya çıkarken, inandığı ve kendisini Dünya’nın en iyi teknik direktörleri arasına koyan doğru sistemi, yani hücumda 4 - 3 - 3, top rakipteyken, 4 - 3 - 2 - 1’e dönen bir düzen ile başladı. Arka dörtlünün önünde, orta sahanın ortasında Mehmet Polat, sağında Cihan, solunda Ergün.. Forvetteyse, sol çizgide Baliç, sağ çizgide Pinto, ortada da Arif... 
     Baliç ve Pinto top rakipteyken geriye gelip, orta sahayı kalabalık hale sokuyorlardı. İlk 20 dakikada Galatasaray hedefine ulaştı. Rakibe pozisyon vermezken, kendi hücumlarında da birkaç kanat atağında pozisyon bulmaya çalıştı. Bu dönem Galatasaray’ın sahada olduğu tek bölümdü. 
     Ama 20. dakikadan sonra Brugge’ün atakları başlayınca, Galatasaray defans dörtlüsü, her nedense birden ofsayt taktiğine başladı ve kalesinde dört tane yüzde yüz pozisyon gördü. Mondragon dördüncü pozisyonda direnemedi ve Galatasaray ilk yarıyı 1 - 0 mağlup kapadı. 
     İkinci yarı Fatih Terim, Mehmet Polat - şey Felipe değişikliğiyle inanılmaz bir riske girdi. Bana göre hatalı değişikliğin problemini Galatasaray yaşamaya başladı. İnanamadım. Bir oyuncu, ancak bu kadar vurdumduymaz olabilir. Oyuna Brugge’lü girse, takımı için bu kadar etkili olurdu. Maçla yakından uzaktan ilgisi yoktu. Gol yemişler, pozisyon yemişler dönüp bakmıyordu bile.. 
     Fatih hoca 55. dakikada Arif - Ayhan değişikliği ile orta saha zaafını bir nebze halletmek istedi. Ancak bu değişiklik bile yıllardır Galatasaray kalesinde görünmeyen pozisyonların doğmasına engel olmadı, defans uzun toplarla müthiş pozisyonlar yedi. 
     56. dakikada Baliç’in kendi bireysel becerisi ile attığı şut orta oldu ve ofsayt pozisyondaki Pinto beraberliği sağladı. 
     Maçın son beş dakikasına girdiğimizde inanın bu kadar pozisyon bir maçta olmaz, hele bir Şampiyonlar Ligi maçında olmaz diye düşünüyorduk. Brugge temposuyla Galatasaray’ı sahadan sildi, müthiş bir futbol oynadı. 
     1 - 0 kazanılan Diyarbakırspor maçında da, 3 - 1 kaybedilen Brugge karşısında maçın adamı Mondragon ise Galatasaray’da yanlış bir şeyler var demektir. Bu da bana göre kadrodaki forvet sayısının fazla olmasıdır. 
     
     
     



 SPOR 






























</TEXT>
</DOC>
