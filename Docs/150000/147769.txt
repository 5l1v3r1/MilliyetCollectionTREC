<DOC>
<DOCNO> 147769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/son/sontur02.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Faydasız bitki yoktur, faydası henüz bilinmeyen bitki vardır 
</HEADLINE>
<TEXT>

     Gaziantep Üniversitesi GAZÜ Fen- Edebiyat Fakültesi Biyoloji Bölümü Öğretim Üyesi Doç. Dr. Elman İskender, Türk milletinin sahip olduğu biyolojik hazinenin farkında olmadığını söyledi. İskender, ''Faydasız bitki yoktur, faydası henüz bilinemeyen bitki vardır'' dedi. 
     Doç. Dr. İskender, Türkiye'nin bitki türü ve çeşidi açısından hiçbir ülkenin sahip olamadığı zenginliğe sahip olduğunu vurgulayarak. ''Ancak, bu zenginliğin, yeterince bilindiği ya da korunması için gerekli çabanın sarfedildiği söylenemez'' diye konuştu. 
     Doç. Dr. İskender, farklı coğrafik özelliklere sahip olan ve farklı iklimler yaşayan Türkiye'de, 9 bin tür bitkiden 3 bin 72'sinin endemik olduğunu, endemik bitkilerden 2 bin 16'sına günümüzde nadir olarak rastlandığını vurguladı. 
     Doç. Dr. İskender, literatürde bulunmasına karşın 12 endemik bitkiye günümüzde rastlanmadığını kaydederek, açıklamasını şöyle sürdürdü 
     ''Tüm Avrupa kıtasında 12 bin, Kafkasya'da 6 bin, Suriye'de 3 bin tür ve çeşit bitki bulunuyor. Türkiye için bu rakam 9 bindir. Avrupa kıtasında bin 200, Türkiye'de 3 bin 72 endemik bitki bulunuyor. Rakamlar endemik bitki açısından Türkiye'nin sahip olduğu zenginliği gözler önüne seriyor.'' 
     
     ''TEHDİT ALTINDA'' 
     Doç. Dr. İskender, bitki türü açısından sahip olunan zenginliğin yanlış uygulamalar nedeniyle ciddi tehdit altında olduğuna dikkati çekti. 
     Baraj ve otoyol gibi büyük ölçekli yatırımlar, orman yangınları, tarım arazisi olmayan alanların tarımsal üretime açılması, meraların tahrip edilmesi, bitki hastalık ve zararlılarla mücadelede kimyasal kullanımı gibi nedenlerin bitkisel zenginliğin yok olmasına yol açtığını ifade eden Doç. Dr. İskender, şunları anlattı 
     ''Ağaçlara odun, küçük bitkilere ot ya da çalı gözüyle bakmamalı. Halk bu konuda bilinçsiz. Doğada faydasız bitki yoktur, faydası henüz bilinemeyen bitki vardır. Bugün hiçbir işe yaramadığına inanılan bir bitki, gelecekte ortaya çıkabilecek bir hastalığın ilacı olabilir.'' Doç. Dr. İskender, bitki örnekleri toplamak için köylerde, halkın bitki koruma bilincinden yoksun olduğuna tanık olduğunu bildirdi. 
     ''Bitki örnekleri topladığım köylerde benden otçu doktor diye söz ediyorlar. Özenle topladığım bitkilerden ilaç hazırladığımı sanıyorlar ve başlıyorlar dertlerini sıralamaya'' diye konuşan Doç. Dr. İskender, halkın bitkilerin önemine ilişkin bilinçlendirilmesi gerektiğini sözlerine ekledi. 
     





</TEXT>
</DOC>
