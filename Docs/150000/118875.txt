<DOC>
<DOCNO> 118875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sonspo06.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor, geçen sezonu arıyor... 
</HEADLINE>
<TEXT>

     Birinci Süper Futbol Ligi'nde bu sezon istediği sonuçları bir türlü alamayan İstanbulspor, geçen sezonki parlak günlerini adeta mumla arıyor. 
     Ligde 12. hafta maçları sonunda 3 galibiyet, 3 beraberlik ve 6 yenilgiyle 12 puan toplayan sarı-siyahlılar, geçen sezon aynı süreyi 10 puan fazlasıyla tamamlamıştı. 
     Ligde 2001-2002 sezonuna oldukça iyi başlayan ''İstanbul Boğaları'', 12 hafta sonunda 10 gol atmasına karşın, kalesinde ise yalnızca 8 gol görmüştü. Bu sezon ise aynı sürede 12 gol atan İstanbulspor, kalesinde 19 gol görerek, savunmada başarısız bir görüntü çizdi. 
     Geçen sezonki kadrosundan kaleci Zdravkov, Murat Erdoğan, Bushaj, Mithat, Bülent Üçüncü ve Zubanoviç gibi isimleri yitiren sarı-siyahlılar, Ali Uyanık, Deniz Uygar, Kona ve Fazlı gibi deneyimli oyuncuları kadrosuna dahil etmesine karşın, geçen sezonki performansından uzak görünüyor. 
     





</TEXT>
</DOC>
