<DOC>
<DOCNO> 116004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sontur09.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da ilaç kupürü vurgunu 
</HEADLINE>
<TEXT>

     Bursa'da, polisin bir matbaaya düzenlediği operasyonda, piyasaya sürülmek üzere hazırlanmış 6.5 trilyon liralık sahte ilaç kupürü ele geçirildi. Olayla ilgili olarak 1'i kadın 5 kişi yakalandı. 
     Yeni Adliye Sarayı karşısındaki Uluçarşı İşhanı'nda bir matbaada, sahte ilaç kupürü hazırlandığı ihbarını alan polis, işyerine düzenledikleri operasyonda, piyasa değeri yaklaşık 6 trilyon liralık, 19 değişik ilaca ait kupür ele geçirdi. Olayla ilgili olarak, matbaa sahibi Nusret E, birlikte yaşadığı Meral C. ile matbaada çalışan Muharrem A, İzzettin G. ve Zülfü Ö. gözaltına alındı. 
     Matbaa sahibi Nusret E'ye ait otomobilde yapılan aramalarda ise kesilerek paketlenmiş ve reçetelere yapıştırılacak hale getirilmiş 521 milyon liralık 28 bin 500 liralık kupür ele geçirildi. Otomobilde, Meral C adına düzenlenmiş sahte evlilik cüzdanı bulundu. 
     Yetkililer, zanlılardan Nusret E'nin, daha önce de 7 ayrı sahtekarlık suçundan sabıkasının bulunduğunu, bunlardan 4 suçunun ise yine sahte ilaç kupürü satmak olduğunu söyledi. 
     Zanlıların, matbaada bastıkları antibiyotik ilaç kupürlerini çeşitli illerdeki eczanelere gönderdikleri, bu kupürlerin eczanelerde sahte reçetelerde kullanılmasını sağlayarak, Emekli Sandığı, Bağ-Kur ve SSK'yı zarara uğrattıkları bildirildi. 
     Gözaltındaki 7 kişinin, sorgulamalarının tamamlanmasının ardından adliyeye sevk edilecekleri belirtildi. 
     Bu kişilerin irtibatta oldukları eczane ve doktorlarla ilgili soruşturmanın sürdüğü öğrenildi. 
     





</TEXT>
</DOC>
