<DOC>
<DOCNO> 133556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/siyaset/siy15.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağzı kokanlar camiye gelmesin 
</HEADLINE>
<TEXT>

Mehmet Nuri Yılmaz, "Bir insanın soğan, sarmısak veya sigaradan ağzı kokuyorsa veya çorapları kokuyorsa camiye gelmesin" dedi 
     SELMAN EKİCİ Ankara 

     Diyanet İşleri Başkanı Mehmet Nuri Yılmaz, kendisinin makam odasında üç arkadaşıyla okey oynadığı iddialarına sert çıkarak, "Yapılan ahlaksızlık ve düpedüz iftira. Bırakın makam odasında okey oynamayı, okeyin nasıl oynandığını bile bilmiyorum" dedi. 
     Yılmaz, Prof.Dr. Ahmet Ercan’ın "sigara içenlerin abdestsiz olduğu ve namaz kılamayacağı" yönündeki iddiasının da doğru olmadığını belirterek, "Sigara içmek abdesti bozmaz, dolayısıyla namaz kılmaya engel değildir" diye konuştu. Dinimizin sarmısak ve soğan yedikten sonra camiye gelinmesini hoş karşılamadığını kaydeden Yılmaz, şunları söyledi 
     "Sigara içmenin namaza bir zararı olmaz. Yalnız cemaatle namaz kılarken başkalarını rahatsız etmemek lazım. Sigaradan dolayı ağzı kokanlardan camidekiler rahatsız olacaksa o kişi camiye gelmesin evinde kılsın. Yani bir insanın soğan, sarmısak veya sigaradan ağzı kokuyorsa veya çorapları kokuyorsa camiye gelmesin." 
     Yılmaz, bazı mağazaların belli bir alışveriş karşılığında promosyon olarak verdikleri kurbanlıkları kesmenin dini yönden sakıncası olmadığını bildirdi. 
     



 SİYASET 












</TEXT>
</DOC>
