<DOC>
<DOCNO> 108884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sontur14.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dayakçı öğretmene soruşturma 
</HEADLINE>
<TEXT>

     Gaziantep Milli Eğitim Müdürü Mesut Aykaç, velileri kitap alamadığı için ödevlerini yapmayan 6 öğrenci döverek hastanelik ettiği iddia edilen öğretmenle ilgili soruşturma başlatıldığını bildirdi. 
     Aykaç, yaptığı açıklamada, gazetelerde yer alan haberlere çok üzüldüğünü belirterek, ''Gerekçesi ne olursa olsun, kendine yetiştirilmek için emanet edilen bir insan yavrusuna dayağı layık görüyorsa onun bizim camiamızla o kişinin ilgisi olamaz. Olayı şiddetle kınıyorum, öğretmenle ilgili gerekli tüm işlemlere hemen başlanması talimatını verdim'' diye konuştu. 
     Mesut Aykaç, şöyle devam etti 
     ''Bizim açımızdan üzücü olan bu haberi okuduğumda adeta kanım dondu. Öğretmenle ilgili olarak gerek öğrencilerin gerekse de velilerin verdiği ifadeler çok üzücü. Öğrenmekten başka hiçbir amacı olmayan küçücük bir yavruyu gerekçe ne olursa olsun eline demir çubuk alıp dövmeye kimsenin hakkı yoktur. Hele bunu yapan bir öğretmense hiç yoktur. Bir insan yavrusuna böyle bir davranış layık görülmemeli. Bizim eğitim sistemimizde dayak yoktur. Eğer çocukla ilgili bir problem varsa bunu Rehberlik Araştırma Merkezi'ne başvurarak çözebilir. 
     Eğer bir öğretmen, yaramazlık yaptı diye, velileri kitap alamadı diye öğrencisini dövüyor ve hastanelik ediyorsa bu öğretmenin acizliğini, zayıflığını gösterir. Ben, öğrenciye dayak atılmasını kesinlikle kabul etmiyorum. Dayak hayvana bile atılmaz. Tüm iddialar araştırılacak. Suç işleyen cezasına da katlanacak.'' Aykaç, Nesrin-Mehmet Abar İlköğretim Okulu'nda görev yapan öğretmen Mehmet Ertuğrul hakkında soruşturma başlattığını, İlköğretim Müfettişi'nin pazartesi günü okulda soruşturmaya başlayacağını sözlerine ekledi. 
     
     OLAY 
     Öğrencilere Türkçe ders kitabında yer alan bir konuyu ezberlemeleri için ödev veren Mehmet Ertuğrul, ödevin yapılıp yapılmadığını belirlemek için dün bazı öğrencileri sözlü sınavına almış, 6 öğrenci ödevlerini yapamadıkları için, öğretmenlerin sınıfta tahta önünde kendilerine demir çubukla dövdüğünü öne sürmüşlerdi. Öğrencilerden ikisinin eli kanayınca, öğretmen Ertuğrul, kanayan bölümleri bantla kapattığı ve olayı ailelerine anlatmamalarını istediği iddia edilmişti. 
     Öğrencilerden M.H'nin, evde elinin kanaması üzerine olay ortaya çıkmış, baba H.H, oğlunu hastaneye götürüp eline dikiş attırmıştı. 
     M.H, ''Kız arkadaşımız öğretmenin verdiği ödevi kitabı olduğu için yapmıştı. Öğretmen, onun ödevini yaptığını, bizlerin neden yapmadığını sordu. Babamızın çalıştığını, kitap almak için para beklediğimizi söyledik. Mazeret kabul etmeyeceğini belirterek, eline geçirdiği demir çubukla önce beni, daha sonra diğerlerini dövdü'' demişti. 
     





</TEXT>
</DOC>
