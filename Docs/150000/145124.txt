<DOC>
<DOCNO> 145124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/ekonomi/eko03.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya borsalarında hızlı düşüş 
</HEADLINE>
<TEXT>

Savaşın uzun süreceği beklentisi güçlenince, dünya borsalarında sert düşüşler oldu. Altın değer kaybetti, petrol fiyatları yükseldi 
     DİLEK TAŞ 

     Koalisyon kuvvetlerinin Irak’a girmelerinin ardından sert bir direnişle karşılaşmaları, dünya piyasalarında savaşın kısa süreceğine dönük beklentileri ve iyimser havayı dağıttı. Böylece cuma kapanışta yükselişi kutlayan ve askerleri davet ederek kapanış gongunu çaldıran borsacıların sevinci de kısa sürdü. Geçen hafta son 20 yılın en yüksek haftalık yükselişlerinden birini gerçekleştiren New York Borsası, dün yüzde 3 değer kaybetti. 
     
     Silah sanayi prim yaptı 
     ABD’de de savaşın beklenenden daha zorlu olabileceği iddiaları üzerine Dow Jones Endeksi yüzde 3.62’lik, Nasdaq Endeksi de yüzde 4.05’lik kayba uğradı. Dow Jones geçen hafta, savaşın pazar gününe kadar bitebileceği umuduyla yüzde 8.4’lük yükselişle son 20 yılın en yüksek haftalık artışını yaşamıştı. 
     Havayolu şirketlerinden American Airlines, Continental ve Delta ile eczacılık zinciri şirketi Walgreen’in hisse senetleri değer kaybetti. Lockheed Martin ve Northrop Grumman gibi savunma sanayii şirketlerinin hisse senetleri değer kazandı. 
     
     En çok Almanya düştü 
     Avrupa’da en yüksek oranlı düşüş yüzde 6.14 ile Frankfurt Borsası’nda yaşandı. Seyahat şirketi Tui, savaşın şiddet kazanmasıyla ve turizm sektöründe umutların yerini endişeye bırakmasıyla yüzde 4’lük düşüş yaşadı. Sigorta şirketlerinden Munich Re ve Allianz da savaş endişeleri üzerine düşen hisseler arasında ilk sıralarda yer aldı. 
     Geçen haftayı son iki ayın en yüksek seviyelerinden kapatan Londra Borsası da yüzde 3’lük düşüş yaşadı. Londra’da banka hisseleri en çok değer kaybeden hisseler arasında yer aldı. 
     
     Petrol yükselişe geçti 
     Petrol fiyatları geçtiğimiz hafta yüzde 30 düşmesinin ardından dün İngiltere’de 1.31 dolar artarak 25.66 dolara yükseldi. Savaşın başladığı gün onsu 350 dolarda bulunan altın fiyatları, cuma günü Londra’da 333, New York’ta ise 326 dolara kadar indi. Dün ise fiyatlar Londra’da 3.60 dolar düşerek 329.70 dolar oldu. 
     
Borsa Düşüş New York -3.00 Nasdaq -3.26 Londra -4.33 Paris 5.15 Frankfurt -5.11 İsviçre -4.90 İtalya -2.93 İspanya -3.40 Hollanda -5.93 İMKB -5.46      
     TSİ 18.00 itibariyle 


SİYASET 



















</TEXT>
</DOC>
