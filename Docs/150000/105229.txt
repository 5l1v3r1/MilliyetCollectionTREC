<DOC>
<DOCNO> 105229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/spor/yguven.html </URL>
<DATE> 2002/09/02/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Yerli drama 
</HEADLINE>
<TEXT>

     Televizyondaki yerli dizilerde neler olup bittiğini asla takip edemiyorum. Ama, "Drama" eksikliğimi Fenerbahçe Cumhuriyeti’nde yaşanan olayları izleyerek gideriyorum. Çok daha hüzünlü, çok daha heyecanlı ve insan gelecek haftayı iple çekiyor. 
     Burada "mahallenin muhtarı" Aziz Yıldırım... Muhtar, semtinin suyuna yoluna iyi koşturuyor lakin, mahallelinin istediği başka... 
     Lorant ve Oğuz, "itilmiş" ile "kakılmış" sanki. Herkes onları itip kakıyor onlar da birbirlerini... 
     Ve "aşkına eşkiya" bir seyirci... 
     Gerçi dün çok farklıydı. Aziz Yıldırım stada gülücükler içinde geldi. Tribünler yine Sarı-Lacivertti, fakat yarıya yakını boş koltukların rengi... Lorant ve Oğuz ise eleleydi... Sarmaş dolaş çıktılar Şükrü Saracoğlu’nun sararmış çimenlerine... Bu arada çimenlerin ve sahanın durumu, sanki son haftalarda Fenerbahçe’nin içinde bulunduğu ruh halini anlatmaktaydı. Lorant ve Oğuz, "manalı" bir şekilde kenetlenince belli oldu ki, Fenerbahçe ile Fenerbahçeliler arasında barışma kokteyli olacaktı Denizlispor maçı. 
     Lorant, Feyenord rövanşı için, "Bu kader maçı değil" demişti ya belki de haklıydı. Asıl Denizlispor karşılaşması teknik heyet için tam anlamıyla bir kader maçıydı. 
     Fenerbahçe’nin önünde iki yol vardı. Ya zayıf rakibine elindeki yıldızların becerisi ile gol yağdıracak, ya da organize atakları, kombine hücumları, şık hareketleri ile taraftarını coşturacaktı. 
     Denizlispor Teknik Direktörü Rıza Çalımbay sayesinde, dilediğini seçebilirdi Fenerbahçe. Fenerbahçe’ye, Şükrü Saracoğlu’nda illa gol atmak hevesindeki genç hoca, tüm kolaylığı sağlıyordu ama, Ortega bile çıtayı indirmiş takım arkadaşlarına ayak uyduruyordu. Göbeğin kanatları Cem Karaca ve Ali Güneş, zengin kadroda ellerine geçen fırsatı iyi kullanamıyordu. 
     Her dramada olduğu gibi Brezilyalı bir jöne ihtiyaç vardı ve Washington rol çalıp, Fenerbahçe’yi ferahlattı. Ne zamana kadar .. Üst üste iki Denizlispor golü gelinceye... Rıza Çalımbay sonunda amacına ulaşıyordu, ama az zaman kalmıştı. 
     Kaliteli oyun yerine farklı skorla taraftarını kucaklamak isteyen Fenerbahçe’nin bu planı da yattı... 
     Siz üç puana bakmayın, bu bölümün sonu "yuhlarla" bitti, kucaklaşma başka bir haftaya kaldı. Dramanın yeni bölümü Malatya’da çekilecek. 
     



 SPOR 





























</TEXT>
</DOC>
