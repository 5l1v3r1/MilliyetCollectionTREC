<DOC>
<DOCNO> 132639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/soneko02.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanlığı'nda atama... 
</HEADLINE>
<TEXT>

     Maliye Bakanlığı Gelirler Genel Müdürü Metin Özşahin, Bakanlık Müsteşar Yardımcılığı'na getirildi. 
     Bugünkü Resmi Gazete'de yayımlanan atama kararları ile Basın Yayın ve Enformasyon Genel Müdürü Aydın Adnan Sezgin bu görevinden alındı, yerine de Abdurrahman Bilgiç atandı. 
     Bir başka atama kararı ile Muhittin Bal, Sağlık Bakanlığı Personel Genel Müdürü olurken, Ulaştırma Bakanlığı'nda Müsteşar Yardımcısı Selçuk Coşkun bir başka göreve atanmak üzere bu görevinden alındı. Coşkun'un yerine de Kemal Albayrak'ın ataması yapıldı. 
     Tarım ve Köyişleri Bakanlığı'nda da Müsteşar Yardımcılığı'na Bedrettin Yıldırım getirilirken, görevden alınan Tarımsal Üretim ve Geliştirme Genel Müdürü Ahmet Bülbül'ün yerine ise aynı yer Genel Müdür Yardımcısı Hüseyin Velioğlu atandı. 
     Aynı Bakanlığın Teftiş Kurulu Başkanı İlhan Palabıyık da bu görevinden alınarak başmüfettişliğe geçirilirken, aynı yer başmüfettişlerinden Sabri Uyanık, Kurul Başkanı yapıldı. 
     Enerji ve Tabii Kaynaklar Bakanlığı'ndaki atama kararları ile de Eti Bor A.Ş. Genel Müdürü ve Yönetim Kurulu Başkanı Orhan Çakır görevinden alındı. Genel Müdürlük Başuzmanı Muhammet Ahmet Dere de Eti Bor A.Ş'nin yeni Genel Müdürü ve Yönetim Kurulu Başkanı oldu. 
     Kültür Bakanlığı'nda Kütüphaneler Genel Müdürü Gökçin Yalçın, Bakanlık Müşavirliğine getirildi. Bayram Bilge Tokel ise Güzel Sanatlar Genel Müdür Yardımcılığı'na atandı. 
     Çevre Bakanlığı'nda da Araştırma Planlama ve Koordinasyon Kurulu Başkanlığı'na Musa Demirbaş'ın ataması yapıldı. 
     





</TEXT>
</DOC>
