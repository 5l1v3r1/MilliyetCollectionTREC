<DOC>
<DOCNO> 134802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/soneko29.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya... Fırtınanın bilançosu çıkıyor... 
</HEADLINE>
<TEXT>

     Antalya'nın Kale İlçesi'nde hafta sonu meydana gelen şiddetli fırtına ve hortumda 600 dekar seranın tamamen kullanılmaz hale geldiği bildirildi. 
     Kaymakamlık yetkililerinden alınan bilgiye göre, fırtına ve hortumdan doğan zarar nedeniyle Tarım İl Müdürlüğü ekipleri tarafından hasar tespit çalışmalarına başlanıldı. Yapılan ilk incelemelere göre, 600 dekar plastik ve cam seradaki ürün kullanılmayacak duruma, seralar da onarılamaz hale geldi. 
     Zarar gören bölgelerde İl Tarım Müdürlüğü'nce oluşturulan zarar tespit komisyonlarının çalışmalarına devam ettiği, zararın 3 gün içinde belirlenebileceği ifade edildi. 
     Meteoroloji Bölge Müdürlüğü yetkilileri Kale'de bugün havanın açık olduğunu, ancak önümüzdeki günlerde bölgede yağış ve fırtına beklendiğini belirttiler. 
     
     SEBZE FİYATLARI FIRLADI 

     Antalya ve ilçelerinde hafta sonu yaşanan fırtına, hortum ve şiddetli yağış, yeniden sebze fiyatlarının artmasına neden oldu. 
     Antalya merkez, Kumluca ve Kale ilçelerinde hafta sonu meydana gelen şiddetli yağmur, fırtına ve hortum, seralarda büyük zararlara yol açtı. Bu da, sebze ve meyve fiyatlarında artışa neden oldu. 
     Antalya Büyükşehir Belediyesi Toptancı Hal Daire Başkanlığı'ndan alınan bilgiye göre, geçen hafta Antalya Toptancı Hali'nde 1 milyon 200 bin liradan işlem gören sivri biberin fiyatı bugün 2 milyon 200 bin liraya yükseldi. Dolmalık biber 500 bin lira artışla 1 milyon 800 bin, muhacir biber 1 milyon lira yükselişle 2 milyon 200 bin, kaliforniya biberi de 1 milyon lira artışla 3 milyon 200 bin liradan işlem gördü. 
     Kapya biber, 400 bin lira artışla 2 milyon liradan, macar biberi ise 600 bin lira artışla 2 milyon 200 bin liradan satıldı. 
     Domates ise fiyatı 350 bin lira artarak, 1 milyon 100 bin liradan alıcı buldu. Taze fasulye, 1 milyon lira artışla 5 milyon liradan, cino cinsi fasulye de 1 milyon 300 bin lira yükselişle 2.5 milyon liradan alıcı buldu. 
     Fiyatı 100 bin lira yükselen ıspanak 800 bin liradan müşteri bulurken, kabak 1,5 milyon liradan satıldı. 
     Karnabahar ve kereviz, fiyatı 50'şer bin lira artarak 750 ve 800 bin liradan işlem gördü. Patlıcan ise cinslerine göre 300 ve 500 bin lira artışla 1.5 milyon ile 1 milyon 200 bin lira arasında pazara giriş yaptı. 
     Geçen hafta fiyatı düşen sarımsak, bu haftada da düşüşünü sürdürdü ve fiyatı 1 milyon lira azalarak, 5 milyon liradan alıcı buldu. 
     





</TEXT>
</DOC>
