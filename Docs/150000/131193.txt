<DOC>
<DOCNO> 131193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sondun02.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore'de ölüm kampları iddiası... 
</HEADLINE>
<TEXT>

     Amerikan NBC televizyonu, Kuzey Kore'nin Çin ve Rusya sınırı yakınlarında 200 bin kişinin tutulduğu ölüm ve terör kampları bulunduğunu öne sürdü. 
     Amerikan televizyon kanalı, varlığı uydu fotoğraflarıyla saptanan kamplarda çoğu mahkumun siyasi suçlu, kadın ve çocuk olduğunu iddia etti. 
     Konuyla ilgili olarak NBC'ye görüşlerini açıklayan senatör Sam Brownback, kamplardaki durumu, ''dünyadaki insan hakları ihlallerinin en kötüsü'' olarak nitelendirerek, ''Kuzey Kore rejiminin kendi vatandaşlarına yaptığı zulmün bir benzerinin dünyada görülmediğini'' söyledi. 
     
     HER YIL DÖRTTE BİRİ ÖLÜYOR 
     NBC'nin ''DigitalGlobe'' firmasından sağladığı uydu fotoğraflarıyla muhabirlerinin araştırmalarına dayandırdığı haberde, Haengyong'daki ''22 numaralı kampta'' 50 bin tutuklu bulunduğu savunuldu. 
     Kamptaki tutukluların yüzde 20 ila 25'inin her yıl kötü yaşam koşulları yüzünden öldüğü, tutsakların ürettiği malların önce Çin'e satıldığı, sonra Çin malı damgasıyla Amerikan mağazalarında tüketicilere sunulduğu öne sürüldü. 
     Televizyon, kamplarla ilgili görüş almak üzere Kuzey Kore'nin BM temsilciliğine ulaşmaya çalıştıklarını, ancak yanıt alamadıklarını açıkladı. 
     Kuzey Kore devlet güvenlik ajansının bu tür yaklaşık 12 cezaevi ve 30 çalışma kampına sahip olduğu, kampların ABD'nin başkenti Washington'dan daha büyük oldukları belirtilen haberde, kampların 3 metre yüksekliğinde dikenli tellerle çevrili olduğu, ayrıca çevresine mayın döşendiği iddia edildi. 
     NBC, Kuzey Kore Devlet Başkanı Kim Jong Il'in işbaşına gelmesinden bu yana ülkede 2 milyon kişinin açlıktan öldüğünü de savundu. 
     





</TEXT>
</DOC>
