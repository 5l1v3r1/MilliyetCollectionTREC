<DOC>
<DOCNO> 141816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/soneko16.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancıların borsadaki payı arttı... 
</HEADLINE>
<TEXT>

     Yabancı yatırımcıların İstanbul Menkul Kıymetler Borsası'ndaki hisse senedi portföyleri, yılın ilk iki ayında 658 milyon dolar artışla 4 milyar 108 milyon dolara yükseldi. 
     İMKB verilerine göre, Hisse Senetleri Piyasası'nda 2002 yılı sonu itibariyle 3 milyar 450 milyon dolar olan yabancı yatırımcılara ait hisse senedi saklama bakiyeleri, Ocak ayında 319 milyon dolar artışla 3 milyar 769 milyon dolara çıktı. 
     Şubat ayında 339 milyon dolar artan portföy tutarı, 4 milyar 108 milyon dolara ulaştı. 
     Yılın ilk iki ayındaki artış toplamı ise 658 milyon dolar olarak hesaplandı. 
     
     YABANCI İŞLEMLERİ ARTIDA 
     İMKB Hisse Senetleri Piyasası'nda yabancı banka aracı kurum veya kişilerin nam ve hesabına gerçekleştirilen işlemler de ilk 2 ayda net alım yönünde gelişti. 
     Ocak ayında yabancılar 403 milyon 605 bin 357 dolarlık alış, 284 milyon 661 bin 654 bin dolarlık satış yaparken, 118 milyon 943 bin 703 bin dolarlık fazla oluştu. 
     Şubat ayı ise 52 milyon 162 bin 281 dolarlık net alışla tamamlandı. 
     Geçen ay yabancılar 457 milyon 865 bin 480 dolarlık alış, 405 milyon 703 bin 199 dolarlık satış işlemi gerçekleştirdiler. 
     





</TEXT>
</DOC>
