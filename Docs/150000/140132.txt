<DOC>
<DOCNO> 140132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sontur01.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
LES başvuruları yarın başlıyor... 
</HEADLINE>
<TEXT>

     2003-Mayıs dönemi Lisansüstü Eğitimi Giriş Sınavı'na LES başvurular, yarın başlıyor. 
     Sınava, en az lisans diplomasına sahip olanlar ile sınavın yapıldığı tarihten itibaren 1 yıl içinde bir lisans programından mezun olabilecek durumda bulunanlar başvurabilecek. 
     Lisans programından mezun olabilecek durumdaki adaylar, başvuru belgelerini kendi üniversitelerinden, mezun adaylar ise istedikleri herhangi bir üniversiteden 4.5 milyon lira karşılığında temin edebilecekler. 
     Adaylar, kurallara uygun olarak doldurdukları başvurma belgelerini, 40 milyon lira sınav ücretini yatırdıklarını gösteren banka dekontuyla birlikte en geç 14 Mart Cuma gününe kadar onaylatarak teslim edecekler. Başvuru belgesini mezun olabilecek durumda bulunanlar kendi üniversitelerine, mezun olanlar ise istedikleri üniversiteye onaylatacaklar. 
     
     SINAV 
     Sınav, ÖSYM tarafından 11 Mayıs Cuma günü üniversite rektörlüklerinin bulunduğu Adana, Afyon, Ankara, Antalya, Aydın, Balıkesir, Bolu, Bursa, Çanakkale, Denizli, Diyarbakır, Edirne, Elazığ, Erzurum, Eskişehir, Gaziantep, Hatay, Isparta, İstanbul, İzmir, Kahramanmaraş, Kars, Kayseri, Kırıkkale, Kocaeli, Konya, Kütahya, Malatya, Manisa, Mersin, Muğla, Niğde, Sakarya, Samsun, Sivas, Şanlıurfa, Tokat, Trabzon, Van ve Zonguldak illeri ile Lefkoşa'da yapılacak. 
     
     LES PUANI NASIL KULLANILACAK 
     Bütün yükseköğretim kurumları, lisansüstü programlarına öğrenci seçme ve yerleştirme işlemlerinde, LES sonuçlarını kullanacaklar. 
     Adayların LES'ten, başvurdukları lisansüstü programın puan türünde en az 45 puan almaları gerekiyor. 
     Öğrenci seçiminde LES puanının ağırlığı, yüzde 50'den az olmayacak. Yükseköğretim kurumları, seçme işlemlerinde sadece bu puanlardan yararlanabilecekleri gibi, bu puanları ön eleme amacıyla veya kendi yapacakları sınavın bir parçası olarak da kullanabilecekler. 
     Yükseköğretim kurumlarının öğretim elemanı ile kamu kurum ve kuruluşlarının uzman personel ihtiyacının karşılanması amacıyla yurtdışına lisansüstü öğrenim görmek üzere gönderilecek adayların seçme ve yerleştirme işlemlerinde de LES puanlarından yararlanılacak. Araştırma görevlilerinin atamalarında da, diğer değerlendirme ölçütlerinin yanı sıra bu puanlar kullanılacak. 
     





</TEXT>
</DOC>
