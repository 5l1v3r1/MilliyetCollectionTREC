<DOC>
<DOCNO> 124298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/guncel/gun06.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıf’lar öğrencisiz kaldı 
</HEADLINE>
<TEXT>

Ücretlerin hızla yükselmesi, vakıf üniversitelerini vurdu. Kontenjanların ortalama yüzde 47’si boş kaldı... Bazı meslek yüksekokulları ise yüzde 1-2 ile yetindi... 
     SİBEL KAHRAMAN İstanbul 

     Vakıf üniversiteleri, ücretleri astronomik rakamlara ulaşınca kontenjanlarını dolduracak öğrenci bulamadı. Kontenjanların ortalama yüzde 53’ü doldurabildi. Yüzde 97.03 doluluk oranına ulaşan Sabancı Üniversitesi ile yüzde 93.46’yı gören Koç Üniversitesi, en çok rağbet gören vakıf üniversiteleri oldu. Vakıf üniversitelerinin meslek yüksekokulları ise adeta can çekişiyor. Meslek yüksekokulları arasında en fazla öğrenciyi bulan okulun doluluk oranı yüzde 16’da kaldı. Birçok meslek yüksekokulu ise yüzde 1, yüzde 2 ile yetinmek zorunda kaldı. 
     
     SABANCI VE KOÇ ÖNDE 
     Çankaya Üniversitesi Basın ve Halkla İlişkiler Müdürü Yakup Sarıcan’ın "Vakıf Üniversiteleri ÖSS 2002 Analizi" raporunda üniversitelerin doluluk oranları yer aldı. Yeni açılmasına rağmen İstanbul Ticaret Üniversitesi en fazla öğrenci alan üniversiteler sıralamasında Sabancı ve Koç’tan sonra üçüncü sırada yer aldı. Çankaya Üniversitesi ise yüzde 64.96’yla dördüncü sırada yer aldı. Öte yandan en fazla doluluk oranı elektrik - elektronik mühendisliği bölümünde oldu. Elektrik - Elektronik Mühendisliği bölümleri tüm üniversitelerde neredeyse yüzde 100 doluluk oranına ulaştı. 
     
     KONTENJAN ETKİLİYOR’ 
     Özel yetenek sınavıyla öğrenci alan bölümler dahil edilmeden, lisans programları dikkate alınarak yapılan analizde, Yaşar Üniversitesi’nin doluluk oranı yüzde 14’te kaldı. Kontenjanının yüzde 23.30’unu dolduran Doğuş Üniversitesi’nin Rektörü Prof. Dr. Talha Dinibütün, ekonomik krizin tüm üniversiteleri etkilediğini söyledi. Dinibütün, Doğuş Üniversitesi’nin kontenjanını genel olarak yüksek belirlediğini belirterek, "Bir fakültenizin kontenjanını 90 tutarsanız doluluk oranı farklı olur, 30 tutarsanız daha farklı. Sonuçta 30 kişi geldiğinde siz yüzde 100 doluluğa ulaşmış olursunuz. Ancak biz kontenjanlarımızı yüksek tuttuk" dedi. 
     



 GÜNCEL 
























</TEXT>
</DOC>
