<DOC>
<DOCNO> 133826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/yazar/uras.html </URL>
<DATE> 2003/01/29/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Açlık ile savaş yerine Irak ile savaş 
</HEADLINE>
<TEXT>

     Türkiye’de hane halkının yüzde 43’ü fakirlik sınırı altında. Hane halkının yüzde 12’si açlık sınırı altında... Böyle bir ülkenin Büyük Türk Büyükleri’nin yerinin, Irak ile savaştan yana olanların değil de açlık ile savaştan yana olanların yanı olmak gerekmez mi 
     Halkın büyük bölümü fakirlik ve açlık sınırı altında olan ülkenin medyasının Irak ile savaş yapmaya hazırlananların toplantılarına katılan Büyük Türk Büyükleri’nin, Davos’ta türbanlı ve mantolu görünümleriyle modern Türk kadınını temsil eden eşleriyle nasıl aşk yaşadıklarını ballandırarak anlatacak yerde, fakirlikle ve açlıkla mücadele için çabalayanların neler yaptıklarını halkımıza duyurması daha iyi olmaz mı 
     Milliyet adına Porto Alegre’ye giden ve Davos’a alternatif olarak düzenlenen Dünya Üçüncü Sosyal Forumu’na katılan Ece Temelkuran’ın haberleri olmasa Brezilya’da olan biteni izleyemeyeceğiz. Ece Temelkuran, Porto Alegre toplantısına katılan yüz bin kişiye Brezilya’nın dört haftalık Başkanı Luiz Inacio Lula da Silva’nın konuşmasını şöyle özetledi "Porto Alegre’deki fakirler toplantısını açtıktan sonra Davos’a zenginler toplantısına gideceğim. Ben oraya sizin sayenizde gidiyorum. Birkaç yıl önce buradaki insanları manyak sanıyorlardı. Şimdi ise haberlerimizi birinci sayfaya koyuyorlar. Ben oraya giderek şunları söyleyeceğim Biz günde üç öğün ekonomik düzen masalı dinleyemeyiz. Afrika ve Latin Amerika’da yaşayan çocukların da günde üç öğün karınlarını doyurma hakları vardır. Biz savaş değil barış istiyoruz." 
     Lula, Davos’a gitti. 26 Ocak Pazar günü yaptığı konuşma büyük ilgi gördü. Dört haftalık iktidar süresindeki en önemli icraatını anlattı Açlık sınırı altındaki Brezilyalıların kahvaltıda, öğle ve akşam yemeklerinde karınlarını doyurabilmeleri için "yemek kuponu" dağıtma kararı almıştı. Lula, Davos’a katılanlara "Üçüncü Dünya"daki açları doyurmak için bir "fon" oluşturulmasını önerdi. "Mevcut uluslararası kuruluşlar açlıkla mücadelede başarılı olamayacak ise onların yerini başka kuruluşların alması gerektiğini söyledi. Silahlanmaya ve savaşa bu kadar para harcarken insanlarımızın karnını doyurmak için para bulamamamız bizim yüz karamızdır" dedi. 
     Lula zenginlerin Davos’taki temsilcileri ile fakirlerin Porto Alegre’deki temsilcileri arasında diyalog önerdi. "Benim sendikacılık deneyimim var. Bu diyaloğun olabileceğine inanıyorum. Toplu sözleşme masasına işveren ve işçi birbirine zıt görüşlerle oturur. Ama diyalog sonucu bir ortak noktada buluşulur" diye konuştu. 
     Bütün bunlar olurken bizim Büyük Türk Büyüklerimiz ne yapıyordu diyeceksiniz Bizim Büyük Türk Büyüklerimiz mankenli Türk Gecesi yapıyordu efendim. 
     
     







Davos’ta türban 


Cinler balesi 


ABD üsleri... 


İstenen nedir 


Gidiş galiba savaşa doğru 


Üç şifre 


Zor olanı başarmanın keyfi 


Murat Sertel’i kaybettik 


Amerikan takiyesi 


Bu soyguna "Dur" diyecek yok mu 


Davos’tan derin haberler... 


Davos ahalisi depresyonda 


Açlık ile savaş yerine Irak ile savaş 


Sabancı yerli marka arıyor 


</TEXT>
</DOC>
