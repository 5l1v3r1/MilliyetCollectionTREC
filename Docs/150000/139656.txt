<DOC>
<DOCNO> 139656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sondun25.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İKDP Politbüro üyesi "Türk askerinin gelmesi bize ABD'nin ihaneti" 
</HEADLINE>
<TEXT>

     Irak Kürdistan Demokrat Partisi'nin ikinci adamı ve politbüro üyesi Sami Abdurrahman, ''ABD'nin, Türk askerlerinin topraklarına girmesine izin vermesinin kendilerine karşı yapılmış üçüncü ihanet olacağını'' söyledi. 
     Abdurrahman, Irak muhaliflerinin konferansının yapıldığı Selahaddin kentindeki basın merkezinde bir grup gazetecinin sorularını yanıtladı. 
     Abdurrahman, bir gazetecinin sorusu üzerine, ''Hayatımda iki kez Amerikan ihanetini gördüm. Biri ABD'nin 1975'te bizi Şah'a karşı satması, ikincisi de, 1991'de bizi Saddam'a karşı ayaklandırıp, sonra da Kürtlere hiçbir söz vermedim demesidir. Umarım şimdi yine bu tekerrür etmez. Ama Türk askerlerinin topraklarımıza girmesine izin vermesi halinde bu, bir kuşağın yaşamı süresince göreceği üçüncü Amerikan ihaneti olacaktır'' dedi. 
     ABD'nin kuzeyden cephe açmasına karşı olmadıklarını belirten Abdurrahman, ''cephe açmanın çeşitli yolları bulunduğunu, karşı çıktıkları konunun da, Irak halkının özgürlüğünün bu cephenin bedeli olmaması gerektiğini'' söyledi. 
     ABD'nin ''Irak halkını özgürleştirmeye geldiğini'' belirttiğini kaydeden Abdurrahman, ''Eğer Türkleri topraklarımıza getirirlerse, özgürlük nerede kalır Halkımız her türlü olanağıyla buna karşı çıkacaktır'' dedi. IKDP yetkilisi, sözlerini şöyle sürdürdü 
     ''Türk askerini isteyip istemediğimizi Amerikalılar bize sormalı. Kendi çıkarınız için bir halkın özgürlüğünü kurban etmeniz hiç adil değildir. Bize güvence olarak sayılacak tek şey, Türk veya herhangi bir başka askeri gücün bölgemize girmemesidir.'' 
     
     BÖLGESEL ÇATIŞMA 
     Türk askerlerinin Kuzey Irak topraklarına girmesinin ''Bölgesel bir çatışmaya neden olabileceğini, başka komşu ülkelerin de müdahale etmeye çalışabileceğini'' kaydeden Abdurrahman, ''Halkımızın yüzde 99'u Türk askerlerinin topraklarımızı işgaline karşıdır'' dedi. 
     Abdurrahman, üst düzey Türk yetkililerinin açıklamalarından anladığı kadarıyla 40 bin Türk, 20 bin de Amerikan askerinin Irak'ın kuzeyine gireceğini söyledi ve konuşmasını şöyle sürdürdü 
     ''Bazıları 20-30 kilometre içeri gireceğiz diyor. Bunu kim ölçecek Türk çıkarlarını veya Türkmenlere karşı en ufak bir tehdit duyduklarında istedikleri yere gideceklerini söylüyorlar. Biz son 10 yılda bağımsız olduk. Türkiye'nin meşru güvenlik çıkarlarını koruduk. Bunu Türkiye de biliyor. Kimsenin Türkiye'nin güvenliğine zarar verme gibi bir niyeti yoktur.'' Sami Abdurrahman, Türkiye'nin Irak'ın kuzeyine asker göndermek istemesini, ''Bu, 19. yüzyıl milliyetçiliği ve yayılmacılığından başka hiçbir şey değildir'' diye değerlendirdi. 
     





</TEXT>
</DOC>
