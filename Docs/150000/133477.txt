<DOC>
<DOCNO> 133477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sonspo20.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Şahintürk, sezon sonuna kadar Bursaspor'da ter dökecek 
</HEADLINE>
<TEXT>

     Bursaspor, Gaziantepspor'dan kiraladığı Mustafa Şahintürk ile sözleşme imzaladı. 
     Vakıfköy Orhan Özselek Sosyal Tesisleri'nde düzenlenen törende, kendisini sezon sonuna kadar Bursasporlu yapan sözleşmeyi imzalayan Mustafa Şahintürk, yeşil-beyazlı forma altında başarılı olacağına inandığını söyledi. 
     Bursaspor Futbol Şube Sorumlusu Nurettin Karayaka ise Murat Sözkesen'in sakatlığının ardından golcü arayışına girdiklerini, bu çerçevede Mustafa Şahintürk'ün yeşil-beyazlı takıma kazandırıldığını belirtti. 
     Mustafa Şahintürk'ün Bursaspor'a güç katacağına inandığını kaydeden Karayaka, ''Bursaspor'a bir timsah daha kazandırdık. Umarım Mustafa da biz de birbirimizden memnun kalırız'' dedi. 
     Karayaka, transferi şu an için kapattıklarını da belirterek, ''Ancak neyin ne zaman olacağı belli değil. Mesela, biz golcü almayı düşünmüyorduk. Murat sakatlanınca, Mustafa'yı aldık. Herhangi bir sakatlık veya başka bir sorun olmazsa transferi düşünmüyoruz'' diye konuştu. 
     Sağlık kontrolünden geçirilen Mustafa Şahintürk, yeşil-beyazlı kafileyle birlikte ikinci yarı hazırlıkları için Ayvalık'a gitti. 
     





</TEXT>
</DOC>
