<DOC>
<DOCNO> 126105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/dunya/dun02.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Körfez’e Amerikan yığınağı tam gaz 
</HEADLINE>
<TEXT>

ABD, ocakta Körfez’e 50 bin asker daha gönderiyor. B-2 ve F-117 hayalet uçakları da Körfez bölgesinde üslenecek 
     DIŞ HABERLER SERVİSİ 

     Irak lideri Saddam Hüseyin üzerindeki baskıyı artırmayı hedefleyen ABD, bölgede bulunan askeri varlığını yaklaşık iki katına çıkarmayı planlıyor. ABD Savunma Bakanlığı Pentagon yetkililerinin verdiği bilgiye göre, gelecek ay bölgeye yaklaşık 50 bin askerin yanı sıra, ağır bombardıman uçakları ve hayalet uçaklar gönderilecek. 
     ABD’nin ocak ayında yapacağı dev yığınak, olası bir Irak savaşını komuta edecek olan General Tommy Franks’i, Saddam’ı şubat ayında vurabilecek konuma getirecek. General Franks’in elinde şu anda yaklaşık 60 bin askerlik bir güç var. Bu sayıyı ocak sonuna kadar ikiye katlamayı isteyen Franks, ABD Başkanı George W. Bush’tan da onay aldı. Pentagon, 30 bin Ulusal Muhafız ve yedek askeri de göreve çağırdı. 
     
     Üsler uçağa doyacak’ 
     Ocak ayında yapılacak yığınak, öncekilerden farklı olarak ABD Hava Kuvvetleri’nin kilit güçlerini de kapsıyor. Pentagon, bölgedeki çeşitli üslerde konuşlandırılmak üzere farklı özelliklere sahip çok sayıda uçağı da bölgeye gönderecek. Bunlar arasında, B - 52, B - 2, B - 1 bombardıman uçakları, başta F - 15’ler olmak üzere savaş uçakları ve F - 117 hayalet uçakları yer alıyor. Pentagon, Türkiye’deki üslere de yakıt ikmal uçakları gönderecek. 
     



 DÜNYA 











</TEXT>
</DOC>
