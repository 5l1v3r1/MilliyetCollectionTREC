<DOC>
<DOCNO> 114493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sontur08.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Nuh Mete Yüksel Bunları hak etmedim 
</HEADLINE>
<TEXT>

     Ankara Cumhuriyet Savcılığı görevine atanan Nuh Mete Yüksel, Hakimler ve Savcılar Yüksek Kurulu'nun HSYK hakkında verdiği kararı değerlendirirken, ''Bunları hakettiğime inanmıyorum. Verilen kararlara da saygılıyım'' dedi. 
     HSYK'nın ''kınama'' cezası verdiği ve DGM Cumhuriyet Savcılığı görevinden alarak, Ankara Cumhuriyet Savcılığı'na atadığı Nuh Mete Yüksel'i, bugün odasında, DGM hakim ve savcıları ziyaret etti. Çok üzgün olduğu gözlenen Yüksel, hakkındaki kararı değerlendirirken, ''Ben bunları hakettiğime inanmıyorum. Verilen kararlara da saygılıyım'' dedi. 
     Sağlık raporu almak için DGM'den ayrılan Yüksel, gazetecilerin sorularını yanıtladı. Yüksel, ''Kaset montaj mı '' sorusu üzerine, ''Aynen doğrudur'' diye konuştu. Savcı Yüksel, başka bir soruyu yanıtlarken de yasalara saygılı olduğunu kaydetti. 
     Yüksel'in, 20 günlük sağlık raporu alacağı, bu süre içinde HSYK'nın verdiği karara itiraz edip etmeyeceğini değerlendireceği öğrenildi. 
     Giresun Dereli'de 1973 yılında cumhuriyet savcısı olarak göreve başlayan Yüksel, daha sonra, Eskişehir Mahmudiye'de, Giresun Görele ve Erzincan Sıkıyönetim Mahkemesi'nde cumhuriyet savcılığı görevinde bulunmuştu. Yüksel, 1988 yılında Ankara DGM'ye atanmıştı. 
     





</TEXT>
</DOC>
