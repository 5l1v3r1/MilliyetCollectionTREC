<DOC>
<DOCNO> 145075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sonspo15.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal "Hedefimiz Türkiye Kupası.." 
</HEADLINE>
<TEXT>

     Türkiye Kupası'nda Çaykur Rizespor ile eşleşen Gençlerbirliği'nde, teknik direktör Ersun Yanal, ''Hedefimiz, Türkiye Kupası'nda final oynamak ve kupayı kazanmak'' dedi. 
     Türkiye Kupası'nda eşleştikleri Çaykur Rizespor'un iyi bir ekip olduğunu kaydeden Yanal, ''Bizim Türkiye Kupası'ndaki hedefimiz, önce finale çıkmak sonra da kupayı kazanmak. Bunu da başaracak gücümüz var'' diye konuştu. 
     Ligde oynadıkları Denizlispor maçında iyi oynayarak 3 puanı aldıklarını ifade eden Yanal, ''Denizlispor'un gücünü herkes biliyor. Bu önemli deplasmanı kayıpsız kapattık. Oynadığımız futbolla herkesin gönlünde yer edindik. Bunu devam ettirmek istiyoruz'' dedi. 
     Öte yandan Gençlerbirliği'nde Malatyaspor maçı öncesi cezalı futbolcu bulunmazken, M'Bayo'nun sakatlığı bulunuyor. Yan bağlarında esneme olan M'Bayo'nun, en az 3 hafta oynayamayacağı ifade edildi. 
     Cuma günü Kosova'ya gidip Besniya ekibi ile özel maç yapacak olan kırmızı-siyahlılar, çalışmalarına 26 Mart Çarşamba günü başlayacak. 
     




</TEXT>
</DOC>
