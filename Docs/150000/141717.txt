<DOC>
<DOCNO> 141717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/guncel/gun99.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
kısa kısa.. 
</HEADLINE>
<TEXT>

Annan Planı değişmeli      KKTC Cumhurbaşkanı Rauf Denktaş, BM Genel Sekreteri Kofi Annan ve Rum lideri Tasos Papadopulos’la görüşmek üzere Hollanda’ya gitti. Denktaş, "Annan Planı’nda değişmesini istediğimiz önemli kısımlar var. Plan, Kıbrıs Türkleri’ne var olmayan sahte cumhuriyetin içinde anayasal haklar veren, veyahut verir görünen bir plandır" dedi. 
     
Marmara iki depremle sallandı      Marmara Denizi’ndeki Marmara adası ve Adapazarı’nda dün hafif şiddetti deprem meydana geldi. Saat 12.35’te Marmara Adası açıklarındaki depremin büyüklüğünü 3.3 olarak açıklayan Kandilli Rasathanesi, merkez üssü Adapazarı olan depremin ise 4.1 şiddetinde olduğunu belirtti. Her iki depremde de can ve mal kaybı olmazken, vatandaşlar arasında kısa süreli panik yaşandı. Sarsıntıyla birlikte sokaklara fırlayan vatandaşlar bir süre sonra evlerine döndü. 
     
CHP milletvekili kazada yaralandı      Adana’da, CHP milletvekillerinin de bulunduğu traktörün devrilmesi sonucu, Adana Milletvekili Tacidar Seyhan hafif yaralandı. CHP Adana Milletvekilleri Tacidar Seyhan, Atilla Başoğlu, İl Başkanı Orhan Sümer, Seyhan İlçe Başkanı Mustafa Köseoğlu ile bir grup partili, Karataş İlçesi’ne bağlı Adaklı Köyü’ne gitmek üzere yola çıktı. Köylülerin sorunlarını dinlemeye giden CHP’lileri taşıyan traktörün römorku yolda kayarak devrildi. Milletvekillerinden ayağında sıyrıklar oluşan Seyhan, hastanede ayakta tedavi edildi. 
     
Oto çetesine polis darbesi      Çaldıkları otomobilleri sahte plaka ve ruhsatla sattıkları öne sürülen 15 kişi yakalandı. Bir ihbarı değerlendiren polis, alıcı gibi davranarak Ahmet Kale’yle Bağlarbaşı’nda buluştu. Cinayet ve oto hırsızlığı suçlarından sabıkalı olduğu belirtilen Kale suçüstü yakalandı. Kale’nin sorgusunda verdiği bilgiler doğrultusunda şebeke üyelerinden Ogün Kaya, Bahattin Hayırlı, Erol Tuta, Tekin Sakinci ve Mustafa Kuru ve otomobillerin satışıyla ilgili olarak 5 oto galericisi ile olaya karışan 4 kişi daha gözaltına alındı. 
     
77 kilo eroin ele geçirildi      Silivri’de düzenlenen operasyonda, 77 kilo 600 gram eroin ele geçirildiği bildirildi. Operasyonla ilgili bilgi veren İstanbul Emniyet Müdür Vekili Celalettin Cerrah, 5 Mart 2003 günü saat 13.30 sıralarında TEM Otoyolu’nda yurtdışına gitmek üzereyken durdurulan yabancı plakalı bir otomobilde yapılan aramada, çeşitli bölmelere gizlenen 148 pakette 77 kilo 600 gram eroin ile 1 adet ruhsatsız tabanca bulunduğunu söyledi. Cerrah, olayda 9 kişinin gözaltına alındığını belirtti. 
     
     



 GÜNCEL 
















</TEXT>
</DOC>
