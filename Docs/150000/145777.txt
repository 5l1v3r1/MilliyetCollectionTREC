<DOC>
<DOCNO> 145777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sonspo13.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Pistons, Hawks'ı 102-99 yendi, Mehmet Okur 16 sayı attı... 
</HEADLINE>
<TEXT>

     ABD Profesyonel Basketbol Ligi'nde NBA 22. hafta mücadelesine, bu sabaha karşı yapılan 13 maçla devam edildi. 
     Play-off'a kalmayı daha önce garantileyen Merkez Grubu lideri Detroit Pistons, evinde zorlu bir mücadele sonunda Atlanta Hawks'ı uzatmada yenerken, milli oyuncu Mehmet Okur da başarılı bir performans ortaya koydu. 
     Oyuna sonradan giren ve 25 dakika sahada kalan Okur, tümü son periyotta olmak üzere 16 sayı kaydederken, 1 hücum ve 3 savunma ribaundu aldı, 2 asist ve 5 blok yaptı, 1 de top çaldı. Okur, serbest atışlarda 7'de 7, 2 sayılık atışlarda 5'de 3 ve 3 sayılık atışlarda da 2'de 1 isabet kaydetti. 
     70. maçında 45. galibiyetini alan Pistons'da Richard Hamilton, 27 sayı, 4 ribaunt ve 4 asist, Chauncey Billups, 23 sayı ve 7 asist, Clifford Robinson da 13 sayı, 6 ribaunt ve 4 asistle galibiyette büyük pay sahibi oldu. Bu arada evsahibi ekipte maçı 23 ribauntla tamamlayan Ben Wallace, son 8 maçın 7'sinde 20 ribaunt barajını aşarak ilginç bir rekora da imza attı. 
     Konuk ekipte ise Şerif Abdürrahim, 23 sayı ve 8 ribaunt, Dion Glover, 20 sayı, 6 ribaunt ve 5 asist, Jason Terry, 18 sayı, 5 ribaunt ve 10 asist, Theo Ratliff de 16 sayı, 14 ribaunt ve 6 blokla oynamalarına karşın yenilgiyi önleyemedi. 
     Son 3 sezonun şampiyonu ve Pasifik Grubu üçüncüsü Los Angeles Lakers ise deplasmanda Houston Rockets'a şans tanımayarak 71. maçında 41. kez galibiyetle sahadan ayrılırken, ünlü pivot Shaquille O'Neal, 39 sayı, 5 ribaunt ve 4 blok, Kobe Bryant da 31 sayı, 9 ribaunt ve 5 asistle yıldızlaştı. 
     2.25 metrelik dev Çinli pivot Yao Ming'in, O'Neal karşısında etkiliği olamadığı ve 6 sayı, 10 ribauntta kaldığı konuk ekipte ise Steve Francis, 19 sayı, 10 ribaunt ve 8 asist, James Posey, 19 sayı ve 7 ribaunt, Cuttino Mobley 15 sayı, Maurice Taylor da 15 sayı ve 5 ribauntluk performans gösterdi. 
     Öte yandan bu sabaha karşı yapılan maçlardan sonra Ortabatı Grubu'nda 2. sırada bulunan San Antonio Spurs'ın da play-off'a kalmayı garantileyemesiyle, bu hakkı elde eden takım sayısı 4'e yükseldi. 
     Lige, yarın sabaha karşı yapılacak 3 maçla devam edilecek. 
     NBA'de, günün maçlarında alınan sonuçlar şöyle 
Boston Celtics-Golden State Warriors 95-107 
Toronto Raptors-Cleveland Cavaliers 89-83 
Indiana Pacers-Philadelphia 76'ers 85-91 
New Jersey Nets-New York Knicks 101-95 
Detroit Pistons-Atlanta Hawks 102-99 uzatmada 
Memphis Grizzlies-Phoenix Suns 99-101 
Chicago Bulls-Miami Heat 82-74 
Houston Rockets-Los Angeles Lakers 93-96 
New Orleans Hornets-Orlando Magic 95-97 
Denver Nuggets-Milwaukee Bucks 108-103 
Utah Jazz-Portland Trail Blazers 94-85 
Seattle Supersonics-Washington Wizards 74-80 
Los Angeles Clippers-Dallas Mavericks 107-114 

     




</TEXT>
</DOC>
