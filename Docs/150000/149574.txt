<DOC>
<DOCNO> 149574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/soneko14.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sami Güçlü Çiftçi, bundan sonra ödeyebileceği kadar borç alsın 
</HEADLINE>
<TEXT>

     Tarım ve Köyişleri Bakanı Sami Güçlü, son yapılan düzenlemelerle çiftçiye, yıllardır birikmiş olan borçlarından kurtulma fırsatı verdiklerini belİrterek, ''çiftçi, bundan sonra ödeyebileceği kadar borç alsın'' dedi. 
     Güçlü, Konya'nın Çumra İlçesi Yenisu Beldesi'nde kurulu Fark Tavukçuluk A.Ş. Tesisleri'ni ziyareti sırasında, şirketin Yönetim Kurulu Başkanı Rafet Demirci'den işletme hakkında bilgi aldı. 
     Demirci, tavukçulukta yem başta olmak üzere girdi fiyatlarının yüksek olduğunu, mısır ve soya gibi tavuk yemi hammaddesini de ithal etmek zorunda kaldıklarını söyledi. 
     Enerji maliyetlerinin fazlalığından da şikayet eden Demirci, Türkiye'de tavukçuluk sektörünün büyüyebilmesi ve önünü görebilmesi için Bakan Güçlü'den kendilerine gerekli desteğin sağlanmasını istedi. 
     Güçlü ise tarımın sorunlarının tamamen kendisinin omuzlarına yüklenmesinin haksızlık olduğunu belirterek, üretimde karşılaşılan sorunlara, sanayici, üretici ve kamu sektörünün bir arayaya gelerek çözüm üretmesi gerektiğini kaydetti. 
     Bütçenin yarısının borçlara gittiği ve Irak Savaşı'nın yaşandığı bir dönemde üreten kesimin sorunlara hemen çözüm beklemesinin yanlış olduğunu vurgulayan Güçlü, sözlerini şöyle sürdürdü 
     ''Ülkenin yeni yükler kaldıracak gücü kalmamıştır. Sanayicimiz, sorunların çözümünü tamamen devletten beklemesin. Kendileri de çözüm yolları arasın. İmkanları zorlayarak, fedakarlıklar yaparak çiftçiye yıllardır birikmiş olan borçlarından kurtulma fırsatı verdik. Çiftçimiz de hesabını iyi yapsın. Bundan sonra ödeyebileceği kadar borç alsın. Böylece hem kendini, hem de devleti zor durumda bırakmamış olur.'' Ülkede, Rafet Demirci gibi, üretimde öncülük yapan özverili kişilere şiddetle ihtiyaç duyulduğunu ifade eden Güçlü, bu kişilerin alnından değil elinden öpülmesi gerektiğini ifade etti. 
     Bakan Güçlü, ilçe merkezinde bulunan Dane Fasulye Eleme ve Paketleme Tesisleri'nin ardından geldiği Çumra Tarım Meslek Lisesi'nin bahçesinde, Çumralı kadınların ikram ettiği gözlemelerden yedi. 
     





</TEXT>
</DOC>
