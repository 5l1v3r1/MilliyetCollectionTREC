<DOC>
<DOCNO> 129810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sonspo14.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay 2 gün sonra, günde 2 antrenmana döneceğiz... 
</HEADLINE>
<TEXT>

     Denizlispor, ikinci yarı hazırlıklarına, Antalya'nın Belek turizm bölgesinde başladı. 
     Denizli'de toplanan ve 2 gün burada çalışan yeşil-siyahlılar, Belek'te günde 3 antrenmanla yoğun bir tempoya girdi. 
     Asıl antrenmanlara bugün itibariyle başladıklarını belirten Denizlispor Teknik Direktörü Rıza Çalımbay, ''2 gün sonra günde 2 antrenmana döneceğiz. Öncelikli hedefimiz Türkiye Ligi. Dinlenemeden yaptığımız maçlar nedeniyle, ligin ilk bölümünde çok puan kaybettik'' dedi. 
     İkinci yarıda yapacakları Ankaragücü, Gaziantepspor ve Galatasaray maçlarının kendileri açısından çok önemli olduğuna dikkati çeken Çalımbay, ''Tempomuz hiçbir takımda yok. 9 günde 3 maç yapacağız. Futbol Federasyonu'ndan bu konuda yardım bekliyoruz. Belek'te Beşiktaş, Austria Wien ve Dinamo Moskova ile yapacağımız hazırlık maçlarında, ligde şans veremediğim futbolcuları kullanacağım'' diye konuştu. 
     
     UEFA KUPASI 

     Çalımbay, UEFA Kupası'nda kimsenin beklemediği bir başarı yakaladıklarını belirterek, ''Rakimiz Porto'nun yenilgisiz lider olması ve güçlü bir ekip olması bizi korkutmuyor. Tek korkum, takımda sakatlıklardan oluşacak eksiklik'' dedi. 
     FC Porto'yu eledikleri takdirde, Türkiye'nin ülke puanının artacağına dikketi çeken Çalımbay, ''Denizli'ye her açıdan destek çıkılması gerekir. Mevcut oyuncularımdan memnunum. Ancak en az 3-4 transfer lazım'' diye konuştu. 
     





</TEXT>
</DOC>
