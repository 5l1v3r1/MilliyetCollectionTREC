<DOC>
<DOCNO> 136116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/ekonomi/eko07.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Telekom, Aycell’i dava etti 
</HEADLINE>
<TEXT>

Telekom Genel Müdürü Ekinalan, Aycell’i, kendi genel müdürlük yaptığı dönemde SSK primlerini 43 gün ödemediği için mahkemeye verdi 
     ANKARA Milliyet 

     Türk Telekom Genel Müdürü Mehmet Celalettin Ekinalan, bağlı GSM operatörü Aycell’i, genel müdürlük yaptığı dönemde Sosyal Sigortalar Kurumu’na SSK primlerini 43 gün ödemediği gerekçesiyle dava etti. Böylece Ekinalan, genel müdürlüğü dönemiyle ilgili olarak kendisi hakkında dava açmış oldu. 
     Ekinalan, Ankara Nöbetçi İş Mahkemesi’ne Avukat Savaş Bağcı aracılığıyla verdiği "hizmet tespitinin talebine" ilişkin dilekçesinde, genel müdür olarak Aycell’de 7 Haziran 2001 tarihinde çalışmaya başladığını kaydetti. Dilekçede, Ekinalan’ın, fiilen işe 7 Haziran’da başlamasına karşın SSK’ya resmen bildirilen işe giriş tarihinin 20 Temmuz olduğu belirtildi. 
     Dilekçede, "Müvekkilin fiilen çalıştığı halde SSK’ya sehven bildirilmeyerek primlerinin ödenmemiş olduğu süre 43 gündür. Bu nedenle müvekkilin belirtilen 43 günlük fiili çalışma süresinin tespiti amacıyla iş bu davayı açma zorunluğu doğmuştur" denildi. 
     Ekinalan, Aycell’den vekalet ücreti ve yargılama masrafı talep etmedi. Davaya konu süreye ilişkin primleri ve gecikme cezalarını, hukuken mümkün olması durumunda Ekinalan’ın ödemeye hazır olduğu vurgulandı. 
     
     Aynı avukatı tuttu 
     Savaş Bağcı’nın sahibi olduğu Bağcı Hukuk Bürosu, Mehmet Ekinalan’ın, Aycell Genel Müdürlüğü görevinde bulunduğu dönemde, hizmet alımı yoluyla Aycell’e hukuki konularda destek veriyordu. Mehmet Ekinalan’ın Aycell Genel Müdürlüğü görevinden alınmasından kısa bir süre sonra Bağcı Hukuk Bürosu’nun dolan sözleşmesi de yenilenmedi. 
     Ekinalan’ın Aycell aleyhine açtığı davaya daha önce Aycell’in avukatlığını yapan Savaş Bağcı’nın bakması kendi içinde son derece ilginç bir durum oluşturdu. 
     



 EKONOMİ 


















</TEXT>
</DOC>
