<DOC>
<DOCNO> 130422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/ekonomi/aeko.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirme tahvilleri gündemde 
</HEADLINE>
<TEXT>

Devlet Bakanı Ali Babacan, özelleştirme kapsamındaki kuruluşlara yönelik olarak hisse senedine çevrilebilir tahvil çıkarma yöntemi üzerinde çalıştıklarını açıkladı 
     ANKARA Milliyet 

     Devlet Bakanı Ali Babacan, özelleştirmede hisse senedine çevrilebilir tahviller üzerinde çalıştıklarını açıkladı. 
     Babacan, söz konusu yöntem hakkında şu bilgileri verdi "Kuruluşlar özelleştirilinceye kadar çıkarttıkları tahvil üzerinden faiz ödemeleri yapıyor, özelleştirileceği tarihe kadar bu tarih 3-5 sene olur... Bu tahvilleri ellerinde bulunduranlar tahvili hisse senedine dönüştürme şartını ellerinde bulunduruyorlar. Fiyat belirlenirken şu andaki değil ilerdeki şartlara göre belirleniyor. İlerdeki piyasa şartları dikkate alınacak. Bugün şartlar iyi olmayabilir daha iyi şartlar bekliyorsak bu iyi fiyata göre bir opsiyon fiyatı koyuluyor. Şu anda tasarı halinde istişare edilecek hükümetin içinde değerlendirilecek." 
     
     Piyasa şartları opsiyonu 
     Piyasa şartları ne olacaksa o değerden bir opsiyon fiyatı koymayı düşündüklerini anlatan Bakan Babacan, şöyle devam etti "Devlet 3 sene sonra özelleştirilecek kuruluşu satacaksa eğer özelleştirilecek kuruluşu da belli bir değerin altında özelleştirmemeyi garanti altına alıyor. " 
     Bu metodun tasarı halinde olduğunu ve kesinleşmiş bir kararın bulunmadığını vurgulayan Babacan, şunları kaydetti "Belirsizlikler sahip olduğumuz kıymetlerin yeterince değerlerini bulamamasına neden olabiliyor. Bir kaç seneye kadar Türkiye’de şartların çok çok iyileşeceğine inanıyoruz... Herkes hesabını kendisi yapar bunlar ihale yöntemiyle satılacağı için değeri ihalede oluşacaktır." 
     
SSK beş yılda çöker      Tüm İşçi Emeklileri Derneği’nin 7’nci Olağan Genel Kurulu’na katılan Çalışma Bakanı Murat Başesgioğlu, Sosyal Sigortalar Kurumu’nun, mevcut gelir gider hesaplarıyla en geç beş yıl içinde çökeceğini söyledi. 
     Başesgioğlu, topladıkları gelirlerle emekli maaşlarını ancak karşılayabildiklerini sistemin açık verdiğini anlattı. Sosyal güvenlik kuruluşlarının 2002 yılını 10 katrilyon lira açıkla kapattıklarını kaydeden Başesgioğlu, "2003 yılında bu trend devam ettiği taktirde sosyal güvenlik kuruluşlarının açığı, Hazine’ye yükü daha fazla olacaktır" diye konuştu. 
     



 EKONOMİ 

















</TEXT>
</DOC>
