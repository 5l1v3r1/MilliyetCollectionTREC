<DOC>
<DOCNO> 142715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sonspo19.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor, Galatasaray maçına hazır... 
</HEADLINE>
<TEXT>

     Birinci Süper Futbol Ligi'nde yarın Galatasaray ile karşılaşacak olan İstanbulspor, hazırlıklarını tamamladı. 
     Ataköy Tesisleri'nde, teknik sorumlu Aykut Kocaman yönetiminde gerçekleştirilen ve yaklaşık 1 saat süren son idmanda sarı-siyahlı futbolcular, pas çalışması yaptı. 
     Oyuncuların Galatasaray maçı öncesi moralli oldukları dikkati çekerken, teknik sorumlu Aykut Kocaman'ın, Arnavut golcü Alban Bushaj ile özel ilgilendiği gözlendi. 
     Galatasaray maçı öncesi kart cezalısı oyuncusu bulunmayan sarı-siyahlılarda, İlker ile Pinto'nun sakatlıkları nedeniyle kadroya dahil edilmeyecekleri açıklandı. 
     
     DİNLER ''GALİP GELMEK İSTİYORUZ'' 
     İstanbulspor Menajeri Sinan Dinler, Galatasaray karşısında galip gelerek çıkışlarını sürdürmek istediklerini söyledi. 
     Bursaspor ve Kocaelispor galibiyetleriyle takımın büyük moral kazandığını kaydeden Dinler, ''Galatasaray'ın gücünün farkındayız. Ama en az onlar kadar bizim de puana ihtiyacımız var. Takım olarak iyi yoldayız ve oyuncularımız ile teknik heyetimize büyük güven duyuyoruz. Bu karşılaşmadan iyi bir sonuçla ayrılacağız'' diye konuştu. 
     
     MUHTEMEL 11 
     Son çalışmasını yaptıktan sonra Radisson SAS Otel'de kampa giren sarı-siyahlıların, Galatasaray karşısına, Zdravkov, Niyazi, Deniz Uygar, Saffet, Petkov, Yordanov, Güven, Selçuk, Musa, Cenk Mehmet , Bushaj muhtemel 11'iyle çıkması bekleniyor. 
     Güngören Belediye Stadı'nda saat 15.30'da başlayacak ve hakem Mustafa Çulcu'nun yöneteceği karşılaşma, Digitürk LİG TV'den naklen yayınlanacak. 
     





</TEXT>
</DOC>
