<DOC>
<DOCNO> 139669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/soneko11.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışbank her geçen gün büyüyor... 
</HEADLINE>
<TEXT>

     Dışbank, 2002 yılında toplam aktiflerini yüzde 11 artırırken, kredilerde yüzde 65, müşteri mevduatında yüzde 23 reel büyüme sağladı. 
     Dışbank'tan yapılan açıklamada, BDDK normları uyarınca enflasyon muhasebesine göre düzenlenmiş mali tabloların, Dışbank'ın büyümesini sürdürdüğünü, mali yapısını güçlendirmeye devam ettiğini ve reel sektöre desteğini artırdığını gösterdiği kaydedildi. 
     Açıklamaya göre, Dışbank, geçen yıl 81,9 trilyon lira net kar elde etti ve özkaynaklarını yüzde 19,4 artırarak 568,9 trilyon liraya yükseltti. Bankanın toplam aktifleri yüzde 11'lik artışla 3,9 katrilyon liraya ulaşırken, 1,2 katrilyon lira düzeyine yükselen kredilerde reel büyüme yüzde 65 oldu. 
     Müşteri mevduatı ise yüzde 23'lük reel artışla 2,1 katrilyon liraya çıktı. Son mali tablolara göre, Dışbank'ın getirili aktiflerinin toplam aktifler içindeki payının yüzde 86 oranına ulaşması sağlandı. 
     Takipteki kredilerin toplam kredilere oranı yüzde 7'den yüzde 5.3'e gerilerken, bu kategorideki kredilere ayrılan özel karşılıkların oranı da yüzde 89'a yükseldi. 
     
     BÜYÜME STRATEJİSİ SÜRÜYOR 
     Açıklamada, finansal iştirakleri ile Dışbank'ın 2003 yılında da Türkiye'nin dört bir yanına yayılmış 151 şubesi, 3000'i aşkın çalışanıyla bireysel, ticari ve kurumsal bankacılıkta büyüme stratejisini sürdürmeyi planladığı kaydedildi. 
     2002'de İdeal Kart'la taksitli kredi kartı olan bankalar arasında en hızlı büyüyen banka olma başarısını gösteren Dışbank'ın, aktif kredi kartı kullanım oranını da iki katına çıkardığı belirtilen açıklamada, İdeal Kart sayesinde bir yıl içinde bankanın kredi kartı alışveriş cirosunun yüzde 370, nakit çekim cirosunun ise yüzde 270 oranında büyüdüğü, böylece kredi kartı pazar payını en çok artıran banka haline gelindiği vurgulandı. 
     Dışbank'ın 2003 yılına da dikkat çekici bir dinamizmle girdiği kaydedilen açıklamada, bankanın, 2002'nin son iki ayında KOBİ'lere 6 ilde imzaladığı sabit faizli, esnek ödeme planlı Girişimci Destek Kredisi anlaşmalarını, 2003 yılının ilk iki ayında 18 ilde daha gerçekleştirdiği belirtildi. 
     





</TEXT>
</DOC>
