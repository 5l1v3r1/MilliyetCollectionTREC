<DOC>
<DOCNO> 117840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sontur05.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinçerler "Yılmaz'a güvenmiyorum, emanetçi getirir" 
</HEADLINE>
<TEXT>

     ANAP'ta Genel Başkan Mesut Yılmaz'a karşı yaptığı muhalefet ile tanınan Vehbi Dinçerler, Mesut Yılmaz'ın Genel Başkanlıktan ayrılarak gideceğine inanmadığını, yerine emanetçi getireceğini söyledi. 
     Dinçerler, olağanüstü kongre yapılmadan önce il kongrelerinin de yapılması ve delegelerin yenilenmesi gerektiğini savundu. 
     Son kongrede ANAP Genel Başkanı Mesut Yılmaz'ın karşısında aday olan Vehbi Dinçerler, ANKA'ya son kongrede Yılmaz'a, "Bu seçime senin yönetiminde gidersek kaybederiz" dediğini anımsatarak, "Bunlarda utanma da yok" dedi. 
     Yılmaz'ın bir daha gelmemek üzere partiden gitmesi gerektiğini söyleyen Dinçerler, "Baykal modelini düşünmemesi lazım. Emanetçi getirmemesi lazım. O zaman partimiz mutlak olarak ölür. Bir dahaki seçimde Mesut beye oy vermeyenler, Mesut beyin gölgesine neden oy versin" diye konuştu. 
     
     ÜLKÜ GÜNEY'DE ADAY OLABİLİR 
     Olağanüstü kongrede şimdiden ona yakın genel başkan adayının isminin geçtiğini belirten Dinçerler, bunlardan birinin de Bayburt'tan bağımsız olarak milletvekili seçilen Ülkü Güney olduğunu belirtti. Dinçerler, bunun için Güney'in kongrede herhangi bir kişi tarafından aday gösterilmesinin yeterli olacağını kaydetti. Dinçerler, ANAP'a genel başkan adayları arasında Işın Çelebi, Ali Talip Özdemir, Nejat Arseven, Rüştü Kazım Yücelen'in yanısıra İlhan Kesici ile Hüsnü Doğan'ın isimlerinin geçtiğini de anlattı. 
     Vehbi Dinçerler, bu adayların sayısı 3'e veya 4'e düşmesi durumunda genel başkanlığa adaylığını koymayacağını ancak aday sayısı bire düşerse aday olacağını bildirdi. 
     Dinçerler, "Aday sayısı düşerse Mesut beyin emanetçisidir o kişi. O zaman aday olurum. Bu defa dört oyla da kurtaramazlar" dedi. 
     
     "MESUT BEY YİNE ALDATIR" 
     Dinçerler, Mesut Yılmaz'ın aktif politikayı bırakacağına inanmadığını belirterek, şunları söyledi 
     "Mesut bey daima kendisini ve arkadaşlarını aldatmıştır, yine aldatır. Mesut beye güvenmiyorum. Son kongrede kendi seçtiği delegelerle genel başkan seçildi. 
     Aynı delegelerle de şimdi olağanüstü kongreye gidilecek. 
     Şimdi ise bu delegelerin yarısı ona karşı olacak." 
     
     "İL KONGRELERİ DE YENİLENMELİ" 
     Dinçerler, olağanüstü kongrenin de aynı delegelerle yapılması durumunda, Yılmaz'ın getireceği emanetçinin ikinci ve üçüncü turda da olsa seçilebileceğini belirtti. 
     Dinçerler, bu nedenle yeni delegelerle yeni genel başkanın seçilmesi gerektiğini, bunun içinde bütün il kongrelerinin yeniden yapılması gerektiği görüşünü savundu. Dinçerler, "Eski delegeler ile seçilecek genel başkan Mesut Yılmaz'ın oyuncağı olur" değerlendirmesi yaptı. 
     





</TEXT>
</DOC>
