<DOC>
<DOCNO> 132687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sonspo01.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Örs Maçı ciddiye alıp rakibimizi yendik... 
</HEADLINE>
<TEXT>

     33. Erkekler Avrupa Basketbol Şampiyonası Yarı Final Eleme Grubu'nda Hollanda'yı yenerek finallere adını yazdıran A Milli Takımı'nın Başantrenörü Aydın Örs, maçı ciddiye alıp kazandıklarını söyledi. 
     Maç sonrasında düzenlenen basın toplantısında konuşan Örs, işi tesadüflere bırakmamak için maçı ciddiye aldıklarını vurgulayarak, ''İyi bir basketbol ortaya koyduk. İyi oyunun yanında bu muhteşem seyirciyle her zaman yeneriz. Maç süresince oyun disiplininden kopmamamız da beni mutlu etti'' dedi. 
     Yedek oyuncuların takıma büyük katkı sağladığını ifade eden Örs, ''Serkan, zaten deneyimli bir oyuncu. Avrupa Ligi'nde devamlı süre alıyor. Fatih ise deneyimsiz olmasına karşın iyi bir performans ortaya koydu. Biz zaten bir Avrupa takımıyız. NBA'deki oyuncularımızdan yoksun kalmamıza rağmen kazanmasını biliyoruz. Medyaya da teşekkür ediyorum. Maçı ciddiye alıp seyirciyi salona çektiler'' diye konuştu. 
     Hollanda Milli Takımı Antrenörü Van Gent Maarten ise 40 sayı fark yedikleri bir maçın yorumunu yapmanın anlamsız olduğunu dile getirdi. 
     Maarten, bu maçın üzerine düşülecek fazla bir şeyi olmadığını belirterek, ''Ben bunu oyun olarak nitelendirmiyorum. Takımım zengin bir basketbol ülkesine geldiği zaman çekingen oynuyor'' diye konuştu. 

     
</TEXT>
</DOC>
