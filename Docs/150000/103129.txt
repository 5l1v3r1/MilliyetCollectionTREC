<DOC>
<DOCNO> 103129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sondun19.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Başbakanı "Türkiye'ye AB kapısı açık kalsın istiyoruz" 
</HEADLINE>
<TEXT>

     Almanya Başbakanı Gerhard Schröder, Türkiye'ye AB kapısının her zaman açık kalması gerektiğine inandıklarını söyledi. 
     Schröder, bugün başkent Berlin'de, Almanya'da akredite olan yabancı gazetecilerle yaptığı basın toplantısında, Türkiye'nin jeostrajetik konumundan dolayı Türkiye'nin AB ile yakınlaşmasını desteklediklerini belirterek, ''Bu sadece Türkiye'nin değil, Avrupa'nın da çıkarınadır'' dedi. 
     Bir Türk gazetecinin YTP Genel Başkanı İsmail Cem ile yaptığı görüşmeyi hatırlatması üzerine Schröder, ''Cem'i Dışişleri Bakanlığı yaptığı dönemden tanıyorum. Görüşmekten zevk aldığım bir kişi. Kendisi aynı zamanda Türkiye'deki iç politikada önemli rol oynayan bir kişi'' diye konuştu. 
     Schröder, Irak'la ilgili bir soru üzerine de, ''ABD ile sorunumuz yok. Bu ülkeyle sıkı ve dostça ilişkilerimiz var. Temel dostluğumuz, bazı görüş ayrılıklarından bozulmaz. Bazı görüş ayrılıkları olabilir, ama dostlar tartışmaz diye bir şey yok'' dedi. 
     ABD'den sonra yurtdışında en fazla görev yapan askerlerin Alman askerleri olduğunu hatırlatan Schröder, ''11 Eylül'de dost bir ülkeye saldırı olmuştu. ABD'ye destek sağlamak, benim için bir dostluk göreviydi. Bu görüşüm bugüne kadar değişmedi, ancak Irak'a yönelik bir harekat düzenlemek ayrı bir konu. Bu konuda Amerikan yönetiminin görüşlerini paylaşmıyoruz diye, hiç kimse Almanya'yı sorumluluğunu yerine getirmiyor diye eleştiremez'' ifadesini kullandı. 
     Schröder, 22 Eylül'de yapılacak genel seçimlerle ilgili olarak da, ''Demokraside her türlü koalisyon imkanı gözönünde bulundurulmalı. Ama ben Birlik 90 Yeşiller Partisi ile koalisyonu sürdürmek istiyorum. Sadece Demokratik Sosyalizm Partisi ile koalisyon yapmam, çünkü dış politikada çok hayalci'' diye konuştu. 
     Schröder, eşi Doris Schröder-Köpf'ün Bild gazetesine gönderdiği eleştiri mektubuyla ilgili soruya da ''Bild gazetesinde politikacılar ve demokrasi hakkında yazılan bazı yazılar gerçekten de çok uygunsuz. Bence hiçbir gazetenin politikacılarla özel ilişkileri olmamalı'' karşılığını verdi. 
     





</TEXT>
</DOC>
