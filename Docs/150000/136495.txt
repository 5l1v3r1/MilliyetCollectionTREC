<DOC>
<DOCNO> 136495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/ekonomi/aeko.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
500 milyon dolarlık yenileme Türk müteahhitlere emanet 
</HEADLINE>
<TEXT>

ABD’nin Türkiye’deki üs ve limanlardaki yenileme çalışmalarının yüzde 75’ini Türk müteahhitleri üstlenecek. Bir ayda bitirilmesi planlanan çalışmanın maliyeti 500 milyon dolar olacak 
     AYFER YILDIZ 

     Türkiye Müteahhitler Birliği Başkanı Nihat Özdemir, üs ve limanlardaki modernizasyon yenileme çalışmalarının yüzde 75’inin Türk müteahhitleri tarafından yapılacağını söyledi. Özdemir, bir ay içinde bitirilmesi planlanan çalışmaların maliyetinin 500 milyon dolar olacağını ifade etti. Daha önce basına yansıyan haberlerde üs ve limanlardaki modernizasyonun 200 milyon dolara mal olacağı belirtiliyordu. 
     Türkiye Müteahhitler Birliği Yönetim Kurulu, üs ve limanlardaki modernizasyon çalışmalarına izin veren yetki tezkeresinin Meclis’ten çıkmasının ardından bu projelerde görev alabilmek için harekete geçti. Birlik Başkanı Nihat Özdemir ve yönetim kurulu üyeleri, ABD’nin Ankara Büyükelçisi Robert Pearson ile önceki gün bir araya gelerek, üs ve limanlardaki modernizasyon çalışmaları ve savaş sonrasındaki müteahhitlik hizmetlerinin durumunu konuştu. 
     Özdemir, Pearson’a Irak’a yapılacak müdahalede en büyük sosyal ve ekonomik sıkıntıyı Türkiye’nin göreceğini anlattıklarını söyledi. Pearson da Müteahhitler Birliği yöneticilerine, Amerika’nın limanlar ve başta İncirlik üssündeki olmak üzere havalimanlarında yapacağı çalışmalarda Türk müteahhitlerinin görevlendirileceğini söyledi. 
     
     Irak’ın yeniden yapılanması 
     Bu konuda geliştirilecek projelerin yüzde 75’lik kısmının Türk firmalarına ihale edileceği taahhüt edilirken, savaş sonrası Irak’taki yeniden yapılandırma çalışmalarında da Türk firmalarının, Amerikan firmalarıyla birlikte görevlendirileceği belirtildi. 
     Konunun detaylarının ele alınması amacıyla Pearson ile Kurban Bayramı sonrasında tekrar bir araya geleceklerini belirten Özdemir, Amerikan firmalarının Türkiye’de yürütülecek işlerde yönlendirme fonksiyonu üstleneceğini, projelerin Türk firmalarca gerçekleştirileceğini söyledi. Özdemir, savaş sonrası Irak’ta yeniden yapılanmanın maliyetinin 10 yılda 50 milyar doları bulacağını anlattı. 
     
İncirlik bakımda      TUNCAY DAĞLI, FATİH KARAÇALI DHA 

     Üs ve limanlarda modernizasyona ilişkin tezkerenin TBMM’de kabul edilmesinden sonra İncirlik Hava Üssü’nün pisti bakıma alındı. Ancak bu çalışmaların modernizasyon kapsamında olmadığı, daha önceden planlandığı açıklandı. 
     
     Uçuşlar durduruldu 
     Son günlerde çok sayıda savaş ve kargo uçağının inip kalktığı piste iniş ve kalkışlar boyama işlemi nedeniyle geçici süreyle durduruldu. İncirlik’ten Kuzey Irak’a gerçekleştirilen keşif uçuşları da bayram nedeniyle durduruldu. Üsse yapılan tüm uçuşlar, tatilin sona ereceği pazartesi gününden itibaren yeniden başlayacak. 
     ABD ile varılan anlaşmaya göre modernizasyon çalışmaları İncirlik, Diyarbakır, Batman, Afyon, Çorlu ve İstanbul Sabiha Gökçen havaalanları ile Mersin ve İskenderun limanlarında gerçekleştirilecek. Gerek görüldüğü takdirde bunların dışında kalan diğer üs ve limanlarda da bakım onarım çalışmaları yapılacak. 
     



 EKONOMİ 



















</TEXT>
</DOC>
