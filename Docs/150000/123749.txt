<DOC>
<DOCNO> 123749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/soneko17.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Kongresi toplandı... 
</HEADLINE>
<TEXT>

     İstanbul Sanayi Odası İSO Yönetim Kurulu Başkanı Tanıl Küçük, Türk sanayinin Gümrük Birliği ile verdiği başarılı sınavın Türkiye'nin AB konusunda kararlılığı ve azminin bir başka ifadesi olduğunu belirterek, ''Gelişmeler ne yönde olursa olsun Türkiye bu kararlılığını muhafaza etmelidir. Bugün olduğu gibi yarın da resmi ve sivil tüm kurumları bir bütün olarak mücadeleye devam etmelidir. Zira AB Türkiye için, Türkiye de AB için vazgeçilmez önemdedir'' dedi. 
     İstanbul Sanayi Odası'nın 50. kuruluş yıldönümü etkinlikleri çerçevesinde düzenlediği ''Sürdürülebilir Rekabet Gücü'' ana temalı Sanayi Kongresi, Grand Cevahir Otel'de başladı. 
     Tanıl Küçük, toplantının açılışında yaptığı konuşmada, Türkiye'nin en büyük ve köklü sanayi odası olan İSO'nun kurulduğu 1952'den bu yana her zaman Türk sanayinin gelişmesine hizmet etme gayreti içerisinde olduğunu söyledi. 
     Uluslararası rekabetin günümüzde son derece karmaşık hal aldığını, küresel rekabet koşullarında verimliliği, maliyeti, ürün kalitesini ve teslim süratini zorlamanın kaçınılmaz olduğunu vurgulayan Küçük, dünyanın rekabette Türkiye'den daha hızlı bir gelişme gösterdiğini belirtti. 
     Uluslararası rekabete teknolojik gelişmenin damgasını vurduğuna işaret eden Küçük, şöyle devam etti 
     ''Teknolojik gelişme yüksek eğitim ve bilgi düzeyinin sonucudur. Bilginin ürüne dönüşmesi ise araştırma geliştirme, yenilikçilik, yaratıcılık ve bilgi yönetimi ile mümkün olmaktadır. Bu açılardan baktığımızda Türk sanayinin yeterince rekabetçi bir yapıya sahip olduğunu söylemek güçtür. Son zamanlarda yayınlanan uluslararası veriler, rekabet gücümüzün daha da gerilediğini göstermektedir.'' Türk sanayinin 21. yüzyıla teknoloji içeriği güçlü ve katma değeri yüksek üretime yönelik yapısal değişimi gerçekleştiremeden girmek zorunda kaldığını ifade eden Küçük, ''Bir anlamda sanayimiz düşük gelirli bir alana hapsolmuştur. Oysa sanayileşme yarışına birlikte başladığımız bazı ülkeler bu yapısal değişimi gerçekleştirmeyi başarmışlardır'' dedi. 
     Tanıl Küçük, Türk sanayinin ciddi bir kaynak ve finansman sıkıntısı içinde olduğunu, kaynak sorunu çözülmediği sürece sanayideki yatırım açlığının giderilmesi ve sürdürülebilir bir rekakabet gücüne erişilmesinin mümkün olmadığını söyledi. 
     
     AB KARARLILIĞI MUHAFAZA EDİLMELİ 
     İSO Başkanı Küçük, Türk sanayinin Gümrük Birliği sürecinde başarılı bir sınav verdiğini, bu sınavda küresel rekabet koşullarına uyum anlamında önemli kazanımlar edinildiğini, mücadeleden güçlenerek ve direncini artırarak çıkmayı başardığını kaydetti. Küçük, şöyle devam etti 
     ''Türk sanayinin bu yönde verdiği mücadele, Türkiye'nin AB konusunda kararlılığı ve azminin bir başka ifadesidir. Gelişmeler ne yönde olursa olsun Türkiye bu kararlılığını muhafaza etmelidir. Bugün olduğu gibi yarın da resmi ve sivil tüm kurumları bir bütün olarak mücadeleye devam etmelidir. Zira AB Türkiye için, Türkiye de AB için vazgeçilmez önemdedir.'' İSO'nun Türk sanayinin ve Türkiye'nin geleceğiyle ilgili sorunları gündemde tutmak, çözüm üretme sürecini hızlandırmak çabasını artırarak sürdüreceğini dile getiren Küçük, ''Kongremiz bir şikayet platformu değildir. İçinde bulunduğumuz koşulların önüne geçerek sanayimizin geleceğini şekillendirmeye yönelik bir arayışın ifadesidir'' dedi. 
     Tanıl Küçük, Türkiye'nin küresel rekabette sıçrama yapacak güçte ve potansiyelde olduğunu vurgulayarak, genç nüfusu ve yetenekli girişimcileriyle Türkiye'nin kısa sürede rekabet liginin üst sıralarına tırmanabilecek kabiliyette olduğunu sözlerine ekledi. 

     
</TEXT>
</DOC>
