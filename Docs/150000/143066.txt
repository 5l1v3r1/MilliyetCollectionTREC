<DOC>
<DOCNO> 143066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sontur25.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan Bush'un mesajında tehdit sözkonuzu değil 
</HEADLINE>
<TEXT>

     Başbakan Recep Tayyip Erdoğan, ABD Başkanı George Bush ile görüşmesinin dostane bir şekilde geçtiğini belirterek, ''Başkan Bush'un mesajında hiçbir tehdit veya buna benzer bir şey söz konusu değildir'' dedi. 
     AK Parti Genel Başkanı ve Başbakan Erdoğan, saat 13.00'te geldiği AK Parti İstanbul İl Başkanlığı binasından saat 17.00'de ayrıldı. 
     Basına kapalı olarak 4 saat süreyle parti yöneticileriyle görüşen Erdoğan, binadan çıkışında bir gazetecinin ''ABD Başkanı Bush'un tebrik mesajında tehdit var mıydı Bu yönde bazı gazetelerde haberler yer aldı'' şeklindeki sorusu üzerine, şunları söyledi 
     ''Bunların hepsini gazetelerde okuyorum ve üzülüyorum. Başkan Bush'un mesajında hiçbir tehdit veya buna benzer bir şey söz konusu değildir. Bir defa Türkiye'nin durumunu, konumunu dünyada hiçbir ülke görmezlikten gelemez. Görüşme, gayet dostane bir şekilde geçmiştir. Bu görüşme içerisinde, bu durumla ilgili teknik sorularını yöneltmiştir. Tezkere gündeme gelmemiştir, hava koridoru gündeme gelmiştir. Bunun Meclis kararı gerektirdiğini söyledik. Olay budur. Bunun dışında herhangi bir şey söz konusu değildir. Maalesef gazetelerde olur olmaz, aslı astarı olmayan şeyleri okuyunca, televizyonlarda dinleyince, bunlardan üzülüyorum. Bunlar ulusal birliğimize zarar veren şeylerdir. Yanlış oluyor. Ulusal birliğimi zedelememek, herhalde hayırlı olacaktır. Bundan hiçbir gruba fayda gelmez, milletimize zarardan başka...'' Erdoğan, daha sonra Ankara'ya gitmek üzere AK Parti İl Başkanlığı'ndan ayrılarak Atatürk Havalimanı'na hareket etti. 
     





</TEXT>
</DOC>
