<DOC>
<DOCNO> 139295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/ekonomi/eko08.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka sicil affı geliyor 
</HEADLINE>
<TEXT>

Ekonomik Sorunları Değerlendirme Kurulu’nda, banka kredilerinin kullanılması açısından sicil affı için çalışma yapılması kararlaştırıldı 
     ANKARA Milliyet 

     Hükümet üyeleri ve Türkiye Odalar ve Borsalar Birliği’nin TOBB oluşturduğu Ekonomik Sorunları Değerlendirme Kurulu’nda, kambiyo mevzuatını düzenleyen 32 sayılı Karar yerine yeni bir karar çıkarılması kararlaştırıldı. 
     Devlet Bakanı Ali Babacan, Kambiyo Rejimiyle ilgili düzenlemede pekçok aksaklık görüldüğünü, serbest sermaye akışının olduğu bir ülkede bunun bazı sakıncalar yarattığını söyledi. 
     
     Bütçe tezkereden sonra 
     Toplantıda ayrıca, işsizlik sigortası ve SSK priminin yüzde 20’sinin 31 Aralık 2002 tarihi baz alınarak bir yıl süreyle alınmaması karara bağlandı. 2002 sonu itibariyle ek olarak istihdam edilecek işçilerin Gelir Vergisi’nin yüzde 90’ı da alınmayacak. Kurul’da alınan bir başka karara göre, banka kredilerinin kullanılması açısından sicil affı için çalışma yapılacak. 
     Kurul kararlarına göre, Kredi Garanti Fonu’nun sermayesi arttırılacak. KOBİ tanımıyla ilgili değişiklik gelecek hafta Başbakanlık’ta imzaya açılacak. KOBİ piyasalarının kurulması ve girişim sermayesinin aktif hale gelmesi konusu SPK’da bugün yapılacak toplantıda ele alınacak. 
     Bu arada toplantıdan sonra gazetecilerin sorularını yanıtlayan Maliye Bakanı Kemal Unakıtan, Meclis’teki bütçe görüşmelerinin "mecburi nedenlerden" dolayı, tezkere sonrasına kaldığını bildirdi. Unakıtan, bir başka soru üzerine de, "Tezkereden bütçeyi gördüğümüz mü var" dedi. 
     
Çek Yasası çıktı      Çekle ödemeleri yeniden düzenleyen ve karşılıksız çekte suçun tekrarı halinde hapis cezası öngören yasa tasarısı TBMM Genel Kurulu’nda kabul edildi. 
     Yasa uyarınca, karşılıksız çekte, çek bedeli kadar ağır para cezası 80 milyarı aşmamak koşuluyla verilecek. Suçun tekrarı halinde bir yıldan beş yıla kadar hapis cezası uygulanacak ve bankaların sorumlu olduğu miktar her çek yaprağı için 300 milyon lira olacak. 
     Bankalar, çek hesabı açtıkları kişileri Merkez Bankası’na bildirecek ve buna ilişkin belgeleri beş yıl saklayacak. Yeterli karşılığı olmadığı için çeki ödemeyen muhatap banka, çeki düzenleyen kişiden, aldığı bütün çek defterlerini geri vermesini isteyecek. 
     Çeki karşılıksız çıkan kişi, en geç 10 gün içinde karşılıksız kısmın yüzde 10’u kadar tazminatı ve gecikme faizini ödemek koşuluyla, "düzeltme hakkı" kullanarak yeniden çek düzenleme olanağına kavuşabilecek. 
     



 EKONOMİ 




















</TEXT>
</DOC>
