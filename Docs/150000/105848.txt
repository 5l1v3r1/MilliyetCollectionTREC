<DOC>
<DOCNO> 105848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/yasam/yas02.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AIDS’li çocuğa okul yasağı’ 
</HEADLINE>
<TEXT>

Herkes nasıl bulaşacağını biliyor ama, diğer veliler istemiyor gerekçesiyle AIDS’li çocuğun okul kaydını sildiler 
     ALİ ÖZKAYA İzmir DHA 

     İzmir’de oturan Neşe - Nazif O. çifti, Kızılay’ın verdiği kan yüzünden AIDS’e yakalanan 6 yaşındaki oğulları Y.O.’nun okula kabul edilmediğini iddia ediyor. 
     Annesi Neşe O. henüz 20 günlükken tedavi sırasında verilen kandan AIDS’e yakalanan Y.’yi 17 Ağustos’ta Şehit Komando Er Fatih Özcan İlköğretim Okulu’nun ana sınıfına kaydettirdiğini belirterek, gelişmeleri şöyle anlattı "Bu hafta başı okula gelmemi istediler. Gittiğimde, Müdür Vekili Fazıl Ahmet Arduç bir kaç velinin okula gelip oğlumun bu okula kayıtlı olup olmadığını sorduklarını, kayıtlıysa kendi çocuklarını başka okula göndereceklerini söylediklerini, çocuğumun HIV virüsü taşıdığını öğrendiklerini bana iletti." 
     Okul yöneticilerinin, hastalığın diğerlerine de bulaşabileceği endişesi taşıdıklarını kaydeden Neşe O. sözlerini şöyle sürdürdü "AIDS’in kan yoluyla bulaşacağını söyledim ama dinletemedim. Kaydını sildiler." 
     Müdür Vekili Arduç ise sadece, "Ailesinin isteği dışında bir öğrencinin kaydı silinemez. Bunu yapan meslekten bile atılabilir" demekle yetindi. Milli Eğitim mevzuatında da, AIDS nedeniyle kayıt silmenin yer almadığı belirtildi. 
     
Kızılay tazminat ödedi      Neşe - Nazif O. çifti, 6 yıl önce henüz 20 günlük bebekken Kızılay’dan alınan bağış kanla oğulları Y.’nin AIDS’e yakalanması üzerine, 75 milyar liralık tazminat davası açtı. Davaya bakan İzmir 3. Asliye Hukuk Mahkemesi, kusurlu bulduğu Kızılay’ı 30 milyar lira tazminat ödemeye mahk m etti. Yargıtay 4. Hukuk Dairesi de verilen kararı onadı, aileye yasal faizleriyle toplam 62 milyar lira ödendi. 
     



 YAŞAM 


















</TEXT>
</DOC>
