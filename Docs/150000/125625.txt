<DOC>
<DOCNO> 125625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/soneko16.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergezen Baykal açıklamalarıyla Anadolu'daki kredisini sarsıyor 
</HEADLINE>
<TEXT>

     Bayındırlık ve İskan Bakanı Zeki Ergezen, yeni ihale yasasının ertelenmesi konusuna ilişkin olarak ''Hükümetimiz, Meclis'e ihale yasasının 6 ay ya da 1 yıl gibi ertelenmesi ile gelirse, Bayındırlık Bakanı olarak bunu rahatlıkla savunabileceğime inanıyorum'' dedi. 
     Bakan Ergezen, Müstakil Sanayici ve İşadamları Derneği'nin MÜSİAD heyetini kabulü sırasında gazetecilerin ihale yasası ile ilgili sorularını yanıtladı. 
     Ergezen, yasanın ertelenmesine ilişkin Hükümet Sözcüsü'nün açıklama yaptığını, açıklamada ne deniyorsa, öyle olduğunu belirtti. 
     Bakan Ergezen, bu konuda şahsı adına düşüncelerini şöyle açıkladı 
     ''Şu anda, 1 Ocak'ta yasanın yürürlüğe girmesi için gerekli hazırlıklar yapılmadı. Yaklaşık değerler ile ilgili döküman belli değil. Teşkilatlar yeterli eğitilmedi. Bunlar olmadan yönetmelikler ile ilgili hazırlıklar tamamlanmadan yasanın yürürlüğe konması lazım demek gerçeğin üstünü örtmektir. Bu ihale yasası ile tüm gücümüz ile çalışırsak bile 6 aydan önce sağlıklı ihale yapılması mümkün değildir. Kanuna karşı değilim ama gereken uygulamaları hayata geçirecek şartnameler hazır değil. Henüz yayınlanmamış kararname, yönetmelik, şartname var, uygulama açısından eksiklik var, kanuni boşluk var. Kanun ile yönetmelikler arasında çelişki var.'' 
     
     BAYKAL'A CEVAP 
     Bakan Ergezen, CHP Genel Başkanı Deniz Baykal'ın, Aksaray'da başlatılan yol çalışması ile ilgili açıklamasını dinlediğini, üzüldüğünü söyledi. 
     CHP Genel Başkanı'nın daha sabırlı, temkinli olması durumunda kamuoyundaki puanın artacağını öne süren Ergezen, Baykal'ın yeterli bilgi edinmeden bu açıklamaları ile Anadolu'daki siyasi kredisini sarstığını kaydetti. 
     Bakan Ergezen, şöyle devam etti 
     ''Biz işimizi bilerek yürüyoruz, adımlarımızı sağlam basıyoruz. Siyasi rant elde etmek için birilerinin gerçeklerini kapatmayacaksınız. Tabanın lideri olarak Baykal, doğru bilgi vermeli. Aksaray yolunda ihalenin bir müteahhite verilmesi söz konusu değil. Bizim şu anki ihale yasasında pür emanet vardır. Yani devletin kendi imkanı ile iş yapması. Şu anda Aksaray'da başlatılan iş pür emanettir. Müteahhitlere teslim etmedik. Boş oturan işçileri yönlendirmek için proje yaptık ve başlattık. Devletin paslanmış makinalarını çalıştıracağız. Yakında, Sivrihisar-Eskişehir yolu için makinaları sevk etmeye başlayacağız. Ayrıca emanet ihale, Resmi Gazete'de yayınlanmaz. Sayın Baykal'a bunun normal bir ihale olmadığı iletilsin, eksik bilgi vermesinler. Daha işin başında yanlış yapmaya kalkarsa, bu Türkiye için talihsizliktir. Bu şevkimizi kırmayacak, kamçılayacaktır.'' Bakan Ergezen, otoyolun kilometresinin dünyada ortalama 2.5 milyon dolar, Türkiye'de ise 5-10 milyon dolar arasında yapıldığını, beton yolun kilometresinin ise 1.3 trilyon lira, satıh kaplamanın da 650 milyar liraya çıktığını söyledi. 
     Ergezen, ileride çalışmalarından dolayı kendisini kınayanların teşekkür edeceklerini belirterek, ''Sayın Baykal ve arkadaşları, 400 milyar liraya malolacak ve yüzde 66 tenzilatla yapılacak işi tenkit edeceğine, daha önce yüzde 20 tenzilatla yapılan işleri millete anlatırsa daha yararlı olur'' şeklinde konuştu. 
     Bakan Ergezen, CHP Genel Başkanı Baykal'a şöyle seslendi 
     ''Siz CHP'nin genel başkanısınız. Sizin halka vereceğiniz mesaj önemli. Geçmişte, yolsuzluk, soygun, talan olmuştur bu ülkede. Siz iktidar partisine yardımcı olmak için ihalesiz ihaleleri gündeme getirmelisiniz.'' 
     





</TEXT>
</DOC>
