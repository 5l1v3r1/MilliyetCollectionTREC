<DOC>
<DOCNO> 149247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/spor/aspo.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN'A EFELİK SÖKMEDİ 5-0 
</HEADLINE>
<TEXT>

Galatasaray, son haftaların flaş takımı Altay'ı bozguna uğrattı. Cim - Bom nefis futbolunu beş golle süsledi, maç fazlasıyla liderlik koltuğuna oturdu 
90 dakika      MEHMET DEMİRKOL 

     Çağdaş'ın ceza sahası içinde ayağını fazla kaldırmasına Selçuk Dereli çift vuruş çaldı. Topun başına Revivo ile Baliç geçtiler ve yaklaşık bir dakika boyunca hakemin ve kaleci Ramazan'ın yoğun çabasıyla baraj kuruldu. Yer tehlikeliydi ve özen şarttı. Ama Revivo topu sağa doğru Volkan'ın önüne yuvarladığında baraj birden darmadağın oldu ve Volkan'a doğru koşmaya başladılar. Genç kahramanın füzesi ise bir zamanlar barajın durduğu yerden üst ağlara saplandı. Dakika 26. Durum 1 - 0... Belki o baraj hiç kurulmamış olsa kaleci topu daha iyi görebilirdi. Gerçekten ilginçti... 
     Baliç, Revivo, Ümit Karan ve Lukunku'yla oyuna başlayan Fatih Terim savunmasını da dörtlüye yakın dizmişti. Orta sahanın göbeğine de Volkan ve Cihan'ı dikmişti. Bu iki oyuncunun oluşturduğu güçlü blokla dağınık Altay çıkışlarını erkenden kesmeyi başardılar. Ev sahibinin hücum planı ise Baliç ve Hakan Ünsal'ın kontrol ettiği sol kanattan yapılacak ortalar üzerine kurulmuştu. İlk gole yol açan serbest vuruş da buradan yapılan ortaların yedincisiyle kazanılmıştı. Bir savunma üstadı olan Hüseyin Kalpar'ın bu sıkıntıya çare bulamaması da ilginçti. Bu organizasyonlar dışında tek pozisyon 8'de geldi. Revivo'nun sağdan ortasında önce Ümit, sonra Lukunku, en son da Cihan topu ağlara gönderemedi. Gol sonrası Altay'ın plansız hücumlarının artışı bir kahraman için bulunmaz boşluklar yarattı. Volkan herşeyi deneyerek rakip kaleye sürekli gitti. 33'te uzun driplingini Lukunku'yu gördüğü derin bir pasla tamamladı. O da ilk resmi golünü şık bir vuruşla buldu 2 - 0 
     Volkan şov bitmedi... 36'da Ümit Karan'la duvar pası sonrası şutu belki direkten döndü ama Ali Sami Yen tribünlerinden bir gol kadar alkış aldı. 
     İkinci yarı ev sahibinin ısırmayan baskısıyla başladı. Volkan'ın Ümit Davala'nın bile arkasına geçip defansif oynayışı bu durumun sebebiydi kuşkusuz... Ancak ilk pozisyonlarında 57'de Lukunku'nun pasında Ümit Karan'la 3 - 0'ı buldular. Bir dakika önce Altay, maçtaki en önemli şansı yakalamış ama Sinan'la yararlanamamıştı. 
     3 - 0 sonrası oyun iki takım için de bitmiş gözüküp, seyirci Beşiktaş maçına göndermeyle musalla taşı fantazilerine dalmışken 64'te Baliç ceza sahası dışından kaleciye kıpırdama ortamı tanımayan müthiş bir şutla dördüncü golü buldu. 
     Yeniden heyecan gelmişti. Volkan ve Cihan'ın dinamizmi Altay'ı iyice zorluyordu. Galatasaray yine solundan yükleniyordu. Bunlardan birinde 78'de Arif, Baliç'in pasında topu boş kaleye yuvarladı. Ve "100, 100" tezahüratlarıyla oyuna giren tecrübeli oyuncu muradına eriyordu. Doğrusu Galatasaray için beklenen de kolay oldu. 
     
Arif muradına erdi      ARİF Erdem nihayet 100'ler Kulübü'nün üyesi oldu. 99. golünü 13 Aralık'ta Gaziantepspor'a atan emektar futbolcu, 118 gündür beklediği sayıya dün ulaştı. Forma giydiği ilk 5 maçta 405 dakikaya 7 gol sığdıran tecrübeli oyuncu, dün ikinci yarıda oyuna girdi ve "dalya" diyen golünü kaydetti. Sarı - Kırmızılı yıldız, arkadaşları tarafından havalara atılarak kutlandı. 
     
Hakan, Göztepe maçında yok      SARI kart sınırında bulunan Hakan Ünsal, dün hakeme yaptığı itiraz nedeniyle kart gördü, cezalı duruma düştü. Sarı-Kırmızılı futbolcu bundan dolayı haftaya oynanacak Göztepe karşılaşmasında yer alamayacak. 
     
     Maçın hakemi 
     Tartışma yarattı 
     SELÇUK Dereli dün gece pozisyonları yakından takip etti, oyunun hızını gereksiz düdüklerle kesmedi. Maçın kontrolünü sürekli elinde tuttu. Ancak Galatasaray'ın kazandığı ilk gol öncesi verdiği çift vuruş tartışma yarattı. Ayrıca Bülent ile değişen Batista'nın sahaya girmeden taç atışı kullanmasına izin vererek büyük bir hata yaptı. Ümit Karan ve Arif'in ofsayt gözüken gollerinde yan hakemlerine uydu. 
     
     Göze çarpanlar 
     ÜMİT KARAN Bitmek, tükenmek bilmeyen enerjisini 90 dakikaya taşıdı. Güzel futbolunu bir de golle süsledi. 
     ELVİR BALİÇ Uzun süredir forma aşkıyla yanıp tutuşan Baliç, dün gece eski günlerinden örnekler verdi. Attığı gol de enfesti. 
     MONDRAGON Kalede yine kurtarışlarıyla devleşti. Rakip forvete bir gol şansı bile vermedi. 
     SİNAN Altay'ın genç golcüsünün tek kişilik çabası sonuç vermedi. Galatasaray defansı karşısında yalnızları oynadı. 
     
     Maçtan rakamlar 
     Galatasaray bu sezon ilk kez bir maçta 5 gol atmayı başardı. Cim - Bom en son 4 Mayıs 2002'de oynanan geçen sezonun son maçında Yimpaş Yozgat ağlarına 5 gol bırakmıştı. 
     Aslan'ı Ali Sami Yen'de en son 30 Ağustos 1992'de 2-1 mağlup eden Altay, İstanbul'da oynanan sonraki 8 maçtan da yenilgiyle ayrıldı. 
     Lukunku, ligde bu sezon Galatasaray'da gol atan 17. futbolcu oldu. 
     Cim - Bom, Ali Sami Yen'de 13 maçında 11. galibiyetine ulaşırken Altay'dan da ilk kez gol yemedi. 
     Mondragon, Galatasaray'ın bu sezon tüm lig maçlarında 90 dakika sahada kalan tek futbolcusu oldu. 
     Bu sezon ağlarla buluşturduğu 5 golünü de İzmir'deki maçlarda atan Altaylı Oktay, deplasmanda yine gol bulamadı. 
     
     Maçtan notlar 
     Sami Yen'de kanlı gece 
     GALATASARAY taraftarı kendi arasında kan akıttı. Şampiyonluğa giden takımlarını izlemek üzere Ali Sami Yen Stadı'na koşan Sarı - Kırmızılılar, takımlarının başarısını alkışlamak için tribünleri doldurmuştu. Ancak yeni açık tribünde bir anda ortalık karıştı. Devre arasında çıkan kavgada bir seyirci bıçaklandı. Yaralı taraftar ambulansla hastaneye götürülürken, kavganın sebebi anlaşılamadı. 
     
     Volkan'dan ilginç sevinç 
     ÇİÇEĞİ burnunda Cim - Bomlu Volkan, Altay karşısında takımının ilk golünü atarken, arkadaşlarıyla birlikte ilginç bir sevince de imza attı. Şortunu bir anda yukarıya çeken genç futbolcunun altındaki kırmızı tayt da ortaya çıktı. Ona diğer oyuncular da eşlik etti. 
     
     Taraftar coştu anons geldi 
     BALİÇ'İN 64. dakikada attığı gol, Galatasaray tribünlerini ayağa kaldırdı. Takımlarının farklı galibiyetinin zafer sarhoşluğunu yaşayan Sarı - Kırmızılılar, şampiyonluktaki rakipleri aleyhine kötü tezahürat yapınca, hakem Selçuk Dereli 1 nolu anonsu yaptırdı. Cim - Bom, yönetmelik gereği bu anons nedeniyle ihtar alacak. 
     
     Sol kanat Baliç'e emanet edildi 
     ERGÜN'ÜN sakatlığı, Hasan Şaş'ın kırmızı kart cezası nedeniyle sol kanatta sorun yaşayan Galatasaray'da bu boşluğu Elvir Baliç doldurdu. 7 karşılaşma sonrasında 53 gün ara verdiği ilk 11'deki yerine kavuşan Boşnak yıldız, en son 20. haftada Bursaspor'a karşı seramoniye katılmıştı. 
     
     Şaş tribünde 
     DİYARBAKIRSPOR maçında rakibine tokat attığı gerekçesiyle kırmızı kart gören ve bir maç ceza alan Hasan Şaş, karşılaşmayı kendisi gibi cezalı olan kaleci antrenörü Eser Özaltındere ile birlikte tribünden izledi. 
     
     Kaleci Kerem nişanlısıyla 
     SEZON sonunda evlenecek olan Galatasaray'ın genç file bekçisi Kerem, sakatlığı nedeniyle 18 kişilik maç kadrosunda yer bulamazken, karşılaşmayı nişanlısıyla birlikte izledi. 
     
     Burak Elmas numaralıda 
     HAFTA içinde yönetim kurulundan istifa eden Futbol Şubesi eski Sorumlusu Burak Elmas, dün maça 2. Başkan ve Basın Sözcüsü Ali Dürüst ile birlikte geldi. Protokol tribününden stada giriş yapan Elmas, karşılaşmayı numaralı tribünde izledi. 
     
     Genç Aslanlar lideri yendi 
     GALATASARAY PAF Takımı, lider Altay'ın gençlerini 3-0 yenerek büyük bir başarı elde etti. Florya Metin Oktay Tesisleri'nde Aslan'a konuk olan İzmir ekibi, bu yenilgiye rağmen 2 maç eksiği bulunan Beşiktaş'ın 3 puan önünde liderliğini sürdürdü. 
     


SPOR 




























</TEXT>
</DOC>
