<DOC>
<DOCNO> 107904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/soneko22.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK ''Pamukbank'ın satış süreci devam ediyor'' 
</HEADLINE>
<TEXT>

     Bankacılık Düzenleme ve Denetleme Kurumu BDDK ve Tasarruf Mevduatı Sigorta Fonu TMSF Pamukbank'ın satış sürecinin, Danıştay'ın yürütmenin durdurulmasıyla ilgili kararının açıklanmasına kadar devam edeceğini bildirdi. 
     BDDK ve TMSF'den yapılan yazılı açıklamada, Pamukbank'ın 18 Haziran 2002 tarihinde BDDK kararıyla Fona devredildiği hatırlatıldı. 
     Bankalar Kanunu'nun ilgili maddelerinde verilen yetkiler doğrultusunda TMSF'nin bankada yeniden yapılandırma ve satış işlemlerini yürüttüğüne dikkat çekilen açıklamada, 29 Haziran 2002 tarihinde satış süreci başlatılan Pamukbank ile ilgili 4 yatırımcının başvurusunun kabul edildiği ve bankada inceleme sürecine girildiği ifade edildi. 
     Daha önce açıklanan satış takvimine ilişkin olarak incelemelerini sürdüren yatırımcıların tekliflerini 4 Ekim 2002 mesai bitimine kadar Fona vermeleri gerektiği kaydedilen açıklamada, daha sonra şu görüşlere yer verildi 
     ''Bununla birlikte Pamukbank T.A.Ş eski hissedarları tarafından Danıştay'a verilen TMSF'ye devir kararının iptali ve yürütmenin durdurulması istemli dilekçeyle ilgili olarak Danıştay'da açılan davayla ilgili süreç devam etmektedir. Bu nedenle, Danıştay'ın yürütmenin durdurulmasıyla ilgili talebe ilişkin kararının açıklanmasına kadar satış süreci devam edecek ancak, bu aşamada BDDK-TMSF tarafından sürecin sonuçlandırılmasına ilişkin herhangi bir idari işlem sözkonusu olmayacaktır.'' 
     
     YAPI KREDİNİN MÜLKİYET OLAYI 

     Yapı ve Kredi Bankası'nın mülkiyet olayına da değinilen açıklamada, mevcut ortaklarının mülkiyeti altında faaliyetine devam eden, ancak Bankalar Kanunu hükümleri çerçevesinde ortaklık hakları TMSF tarafından kullanılan sözkonusu banka için de şöyle denildi 
     ''Yapı ve Kredi Bankası A.Ş'nin mülkiyetinin çözümü hususunda ise, Danıştay'da devam eden Pamukbank ile ilgili davada yürütmenin durdurulmasına ilişkin talebe dair kararın verilmesine kadar konuyla ilgili çalışmalar sürdürülecektir. Bunun yanısıra, grubun her iki bankaya olan borçlarının yeniden yapılandırılması konusundaki görüşme ve çalışmalar devam etmektedir.'' 
     





</TEXT>
</DOC>
