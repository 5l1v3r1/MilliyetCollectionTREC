<DOC>
<DOCNO> 115161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/guncel/gun08.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık bursu 65 milyon lira 
</HEADLINE>
<TEXT>

     YILDIZ YAZICIOĞLU Ankara 

     Başbakan Bülent Ecevit, gazetemiz yazarı Abbas Güçlü aracılığıyla üniversiteli gençlere verdiği sözü tuttu. 265 bin genci ilgilendiren Başbakanlık bursu, 45 milyon liradan 65 milyon liraya yükseltildi. Buna göre Başbakanlık, her ay toplam 17 trilyon 225 milyar lira burs verecek. Güçlü’nün hazırladığı "Genç Bakış" programına katılan Ecevit çifti arasında, bursla ilgili ilginç bir diyalog yaşandı. Ecevit, "Madem fonda para var, neden öğrencilere daha fazlasını vermeyelim" deyince Rahşan Ecevit, "Bakın şimdi bunu da seçim yatırımı yapıyor diye dillerine dolayacaklar" uyarısında bulundu. 
     Devlet Bakanı Melda Bayer de, konuyla ilgili dün yaptığı açıklamada, Başbakanlık bursunun 45 milyon liradan 65 milyon liraya, özürlü bursunun da 55 milyon liradan 75 milyon liraya çıkarıldığını söyledi. 
     Bu çerçevede, önümüzdeki hafta üniversitelere gönderilen başvuru formlarını dolduran üniversite birinci sınıf öğrencileri arasında yapılacak değerlendirmeye göre, burslu öğrenciler yıl sonuna doğru belirlenecek. Halen üniversite eğitimini sürdüren ve Başbakanlık bursu almaya hak kazanmış öğrencilere ise üniversite yönetimlerince Başbakanlık’a bildirilecek "sınıfını geçenler listesine" göre burslar verilecek. 
     



 GÜNCEL 


















</TEXT>
</DOC>
