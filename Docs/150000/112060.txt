<DOC>
<DOCNO> 112060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sonspo22.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Ergin Ataman "Euro Lig'de bu yıl sürpriz olacak" 
</HEADLINE>
<TEXT>

     İtalya 1. Basketbol Ligi takımlarından Montepaschi Siena'nın Türk antrenörü Ergin Ataman, ''Euro Lig'de bu yıl sürpriz olacak. 24 takımdan 20'si birbirine eşdeğer'' dedi. 
     Geçen hafta sonunda Oregon Cantu deplasmanında ligde ilk yenilgisini alan Siena, Euro Lig'de grubunda ilk maçını yarın Zalgiris Kaunas ile yapacak. 
     A.A muhabirinin sorularını yanıtlayan Ataman, ''Lig ayrı, Euro Lig ayrı. İyi bir başlangıç yapmak istiyoruz. Zalgiris ekonomik krizi atlattı, iyi bir kadrosu var. Ama biz kazanmak zorundayız ve iddialıyız'' diye konuştu. 
     Siena'nın antrenörü, Euro Lig'deki en zor grupta yer aldıklarını ve favori olmadığını söyledi. 
     ''2 yıldır İtalya'da olan bir antrenör gözüyle Efes Pilsen ve Ülkerspor'un Euro Lig'deki başarı oranını nasıl görüyorsunuz'' sorusunu Ataman, ''Euro Lig çok zorlu bir lig. Zayıf takım yok denecek kadar az. 24 takımdan 20'si eşdeğer. Buna biz de Efes Pilsen ve Ülkerspor da dahil. Kadro olarak bizimle Efes ve Ülker arasında fark olduğunu düşünmüyorum'' diye yanıtladı. 
     Cantu maçının sonlarında Mirsad ve Ford arasında tartışma çıkması ve Siena'nın takım olmayı henüz başaramadığı eleştirilerine yanıt veren Türk antrenör, şöyle konuştu 
     ''Çok sert tedbirler aldık. Oyunculara pazartesi günü ceza antrenmanı yapıldı, toplantılar yaptım. Ama amaç, maç kaybedildi diye değil, takımda disiplini sağlamak. Yıldız oyunculardan oluşan bir takımda disiplini yaratmayı başarırsanız hedeflerinize ulaşırsınız.'' Bu arada, takımın 1. guardı Stefanov'un adale yırtılmasından dolayı halen sakat olmasının takım için bir handikap olduğunun altını çizen Ataman, bu oyuncunun 2 hafta sonra sahalara döneceğini belirtti. 
     





</TEXT>
</DOC>
