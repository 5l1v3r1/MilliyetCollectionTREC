<DOC>
<DOCNO> 145446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sondun02.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon Necef yakınlarında 150-500 Irak askeri öldü 
</HEADLINE>
<TEXT>

     Amerikan Savunma Bakanlığı'ndan bir yetkili, ABD güçlerinin Necef kenti yakınında saldırıya uğramalarının ardından meydana gelen çatışmada, 150-500 kadar Irak askerinin öldüğünün sanıldığını bildirdi. 
     Yetkili, 7. Süvari Alayı askerlerinin kentin doğusunda aniden saldırıya uğradıklarını, saldıran Iraklılar'ın düzenli orduya ya da Cumhuriyet Muhafızları'na bağlı olup olmadıklarının bilinmediğini söyledi. 
     7. Süvari Alayı ile Iraklılar'ın daha önce televizyon haberlerinde belirtildiği gibi Kerbela yakınında değil, Necef yakınında çatışmaya girdikleri belirtildi. Amerikan televizyonları, Irak'ın Kerbela kenti dışında ABD ve Irak askerleri arasında şiddetli çarpışmalar olduğunu, 300-500 kadar Iraklı'nın öldüğünü belirtmişlerdi. 
     Yetkili, Necef yakınında ölenler konusunda tahminlerin değiştiğini, bazılarının 200-300 kadar olduğunu, bazılarının 150 kadar olduğunu söylediklerini, bazılarınınsa bu sayının 500 kadar olduğunu bildirdiklerini anlattı. 
     Çarpışmada ABD tarafından kayıp olmadığını belirten yetkili, şu anda konuyla ilgili çok ayrıntılı bilgileri olmadığını, savaş meydanından gelen ilk haberlerin her zaman tamamıyla güvenilir olmayabileceğine de işaret etti. 
     




</TEXT>
</DOC>
