<DOC>
<DOCNO> 118730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/dunya/dun03.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinir gazı otu bizde yok... 
</HEADLINE>
<TEXT>

Irak’ın Türkiye’ye sinir gazı panzehiri "Atropin Sülfat" isimli ilaç siparişi vermediğini açıklayan Bakanlık, ABD’den de Türkiye’ye bu yönde bir bilgi verilmediğini belirtti 
     ANKARA Milliyet 

     Sağlık Bakanlığı Müsteşarı Sefer Aycan, New York Times’ta yer alan Irak’ın bir Türk firmasına sinir gazı panzehiri "Atropin Sülfat" isimli ilaç siparişi verdiği iddiasının doğru olmadığını belirterek, "Böyle bir talep ve ihracat olmadı" dedi. 
     İlaç ve Eczacılık Genel Müdürü Orhan Çakmak’la basın toplantısı düzenleyen Aycan, ilaçla ilgili tüm ithalat ve ihracaatı Sağlık Bakanlığı’nın denetlediğini söyledi. Aycan, gayri resmi bir ihracat olup olmayacağına ilişkin bir soru üzerine, "Resmi bir talep gelmemiş ve resmi bir ticaret yapılmamıştır ama diğer ülkelerin gayri resmi ticaret yaptığını hepimiz biliyoruz. Başka şekillerde de karşılanabilir. Bavul ticareti olabilir" diye konuştu. 
     Çakmak ise Sağlık Bakanlığı’nın mamul ilaç ve etken madde ithalatında tek yetkili kurum olduğunu belirterek, ülkeler arasında ilaç hammaddeleri ve mamul ilaç ihracatının Dünya Sağlık Örgütü’nün öngördüğü sertifikalar aracılığıyla yapıldığını ifade etti. Çakmak, ilacın salgın ishallerde, göz tedavisinde, zirai ve mantar zehirlenmelerinde kullanıldığını açıklayarak, şöyle dedi "Bu ilacı Türkiye’de Biosel, Droksan, Biofarma, Garen, Sanovel, Ali Raif, Abdi İbrahim adlı ilaç firmaları üretiyor. Bu ilacı ihraç etmiyoruz. Çünkü hammaddesi olan ot bizde yetişmiyor." 
     
İlaç üreticileri Üretmiyoruz      Droksan İlaçları Genel Müdürü Mustafa Karpuzcu, Irak’la herhangi bir ticari ilişkileri olmadığını söyledi. Biosel’den yapılan açıklamadaysa, bahsedilen ilacın bir süredir üretilmediği kaydedildi. Biofarma İlaç Sanayii ve Ticaret A.Ş. Genel Müdürü İsmail Öncel de dikkatten kaçan bir konuya işaret ederek, "Dikkat edilirse talebin otoenjektör şeklinde olduğu görülür. Biz dahil olmak üzere Türkiye’de bu ilacı üreten firmaların hepsi ampul olarak üretiyor" diye konuştu. 
     Eczacıbaşı Holding Basın Danışmanı Cem Tanrıkılıcı da adı geçen ilacı üretmediklerini bildirdi. Dışişleri Bakanlığı’ndan üst düzey bir yetkili ise "Bu söylemleri ciddiye almıyoruz" diye konuştu. 
     



 DÜNYA 













</TEXT>
</DOC>
