<DOC>
<DOCNO> 146553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sondun50.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan WSJ'ye yazdı ''Türkiye ABD'nin sadık müttefikidir'' 
</HEADLINE>
<TEXT>

     Başbakan Recep Tayyip Erdoğan, Amerikan finans çevrelerinin gazetesi Wall Street Journal'da yayımlanan makalesinde, ''Türkiye'nin, ABD'nin sadık dostu ve müttefiki olduğunu'' vurguladı. 
     ''Türkiye ile ABD'nin ilişkisi uzun süreli bir dostluğa dayalıdır. Müttefikimiz ve stratejik ortağımız ABD ile Irak krizinin başından itibaren yakın bir danışma içinde bulunduk'' diyen Erdoğan, ''Görüşmelerimizde, hiçbir zaman ve hiçbir şekilde, Amerikan basınında bir dönem yapıldığı ve Türkiye'de de bir ölçüde yansıtıldığı gibi, dolar pazarlığı olmamıştır. Tersine, bizim anlayışımız her zaman iki iyi müttefikin zor dönemlerde birbirlerinin ihtiyaçlarına karşılıklı olarak omuz vermeleri anlayışına dayanmıştır'' ifadelerine yer verdi. 
     Başbakan Erdoğan, makalesinde, ''bölgedeki Türk askeri mevcudiyetinin ABD ve bölgedeki Iraklı gruplarla eşgüdüm ve işbirliği içinde sürdürüleceğini belirtti. 
     Erdoğan, makalesinde şu görüşlere yer verdi 
     ''Türkiye'nin, Ortadoğu ülkeleriyle mevcut tarihi, kültürel ve geleneksel bağları, bölgedeki tüm ülke ve halklarla samimi ilişki kurabilmesini sağlamıştır. Ortadoğu varlıklı bir bölge olarak yıllardır kargaşa ve ihtilaflardan nasibini almaktadır. Güneydoğu komşumuz Irak'taki gelişmeler Ortadoğu için yeni bir istikrarsızlık ve endişe kaynağı olmaktadır. Kuveyt'in kurtarılmasından sonraki dönemde Irak sorunu çözümsüz kalmıştır. Irak sorunu, özellikle son altı aydır Türkiye'yi olduğu kadar bölgemizi de yakından meşgul eden başlıca konulardan biri olmuştur. 3 Kasım seçimlerinden sonra kurulan 58. Türk Hükümeti kendisini Irak konusunda yoğun bir mesainin içinde bulmuştur. Başkanlığımda kurulan 59. Hükümet de gece-gündüz bu sorunla ilgilenmek durumunda kalmıştır. Adalet ve Kalkınma Partisi Hükümeti, Irak sorununun savaşa varmadan, yeni acılar yaşanmadan çözümü için çok çaba sarfetti. 
     Birleşmiş Milletler denetim birimlerinin başkanları, sundukları raporlarda, bir taraftan Irak'ın kendileriyle giderek daha fazla işbirliği yaptığını belirtmişler, ancak diğer taraftan Irak'ın zamanında elinde mevcut olduğu bilinen kimyasal ve biyolojik silah unsurlarının akıbeti hakkında tatminkar bilgi sağlamadığını ortaya koymuşlar ve neticede Irak'ın öze ilişkin işbirliğinin 1441 sayılı kararda istenen düzeye ulaşmadığını vurgulamışlardır. Biz Irak'a en üst seviyede sürekli şu telkinlerde bulunduk 'Elinizdeki malzeme ve bilgiler hakkında tam bir açıklık gösteriniz. Peyder pey atacağınız küçük adımlar sizi ve bölgeyi savaştan koruyamayacaktır.' Bugün gelinmiş olan nokta, maalesef, bizim bu endişemizi haklı çıkarmıştır. 
     
     YETKİ TALEBİ 

     Türk Hükümeti, Irak'taki durumla bağlantılı olarak üç kez Türkiye Büyük Millet Meclisi'nden yetki talebinde bulunmuştur. 6 Şubat tarihinde, muhtemel bir Irak harekatında Türkiye'nin müttefiki ABD'ye verebileceği destek çerçevesinde kullanılabilecek üslerin modernizasyonuna ilişkin Hükümet tezkeresi kabul edilmiştir. 1 Mart tarihinde ise Irak'a ABD önderliğinde girişileceği kesinlik kazanmaya başlayan askeri harekat bağlamında Türk Silahlı Kuvvetleri'nin yabancı ülkelere gönderilmesi ve önceden belirlenmiş düzeydeki yabancı ülke kuvvetlerinin Türkiye'ye kabulü hakkındaki Hükümet tezkeresi Türk Meclisinde anayasal çoğunluk sağlanamadığı için kabul edilmemiştir. Oylamanın bu şekilde tecelli etmiş olmasının sebepleri kamuoyumuzda demokratik ortamda geniş şekilde tartışılmıştır. Türk Ulusu'nun barışseverliği ve muhtemel bir savaştan uğrayabileceğimiz kayıplar milletvekillerimizin ortak düşüncesi ve endişesi olmuştur. 
     Bu tarihten sonra Irak konusunda izlenen gelişmeler hızla bir savaşa doğru yol alındığını daha belirgin olarak ortaya koymuştur. Stratejik ortağı ABD'yi desteklerken, Türkiye'nin tercihi savaşla barış arasında değil, herhalükarda yanıbaşımızda yaşanacak bir savaşın Türkiye'ye etkilerinin nasıl sınırlanabileceği üzerinde olmuştur. 
     Türkiye ile ABD'nin ilişkisi uzun süreli bir dostluğa dayalıdır. Müttefikimiz ve stratejik ortağımız ABD ile Irak krizinin başından itibaren yakın bir danışma içinde bulunduk. ABD'nin harekatın desteklenmesi için Türkiye'den talepleri ABD ile yakın ilişkilerimizin dokusu dikkate alınarak özenle değerlendirilmiştir. Bu görüşmelerimiz hiçbir zaman ve hiçbir şekilde Amerikan basınında bir dönem yapıldığı ve Türkiye'de de bir ölçüde yansıtıldığı gibi bir dolar pazarlığı olmamıştır. Tersine, bizim anlayışımız her zaman iki iyi müttefikin zor dönemlerde birbirlerinin ihtiyaçlarına karşılıklı olarak omuz vermeleri anlayışına dayanmıştır. Türkiye, Kore Savaşı'ndan Körfez Savaşı'na, Bosna'dan Somali'ye, Kosova'dan Afganistan'a, neredeyse tüm askeri çatışmalarda ABD'nin yanında yer almıştır. 
     ABD'nin acil talebi doğrultusunda Türk hava sahasının ABD önderliğindeki koalisyon hava unsurlarına açılması için 19 Mart günü yeniden Türkiye Büyük Millet Meclisi'ne başvurduk. Irak'ta savaşın başladığı ilk gün olan 20 Mart'ta Meclisimiz bu yetki talebimizi onayladı. Hava sahamız koalisyon hava unsurlarının geçişlerine 21 Mart itibariyle açılmıştır. 
     
     KUZEY IRAK'TA KONUŞLANMA 

     TBMM, Hükümetime Türk Silahlı Kuvvetleri'nin Kuzey Irak'ta sınırlı bir bölgede konuşlandırılma yetkisini de vermiştir. Bu konuda Kuzey Irak'taki bazı kesimlerde ve ABD ile belirli Avrupa ülkelerinde bir tedirginlik duyulduğunu gözlemlemekteyiz. Bu tedirginlikler gereksizdir. Zira, Türkiye'nin kuzey Irak'ta değil savaşma, tek bir kurşun atma niyeti olmadığı gibi, komşumuzun yeraltı kaynaklarında da gözümüz yoktur. 1991 yılında bir gece içinde sınırlarımıza Saddam Hüseyin'in zulmünden kaçan 500 bin çaresiz insanın nasıl yığıldığını milletimiz çok iyi hatırlamaktadır. Bu tecrübeyi bir daha yaşamak istemiyoruz. Sınır bölgemizin Irak tarafında sınırlı bir şerit boyunca yapacağımız askeri tertiplenme Türkiye'ye yönelebilecek göç hareketini kontrol edebilmeyi, göçmenlere insani yardımı etkinlikle ulaştırabilmeyi, ayrıca bölgede toplanmaya başladığı izlenen PKK KADEK terör örgütü unsurlarının muhtemel sızma ve saldırı teşebbüslerine karşı etkin önlem almayı hedeflemektedir. Kısaca bölgedeki Türk askeri mevcudiyeti Amerika Birleşik Devletleri ve bölgedeki Iraklı gruplarla da eşgüdüm ve işbirliği içinde sürdürülecektir. 
     Türkiye'nin Irak'a ilişkin politikası, her vesileyle ortaya koyduğumuz gibi açık ve samimi bir politikadır. Irak'ın toprak bütünlüğünün ve ulusal birliğinin muhafazası esasına dayanmaktadır. 
     Irak'ın siyasi sistemi, Irak toplumunun demokratik katılımı ve rızası doğrultusunda tespit edilmelidir. Dahası, Irak'ın zengin doğal kaynakları bir bütün olarak Irak ulusuna aittir. Bu kaynak, nüfus kesimleri arasında pay edilmemelidir. 
     Irak'ın Arap, Kürt, Türkmen ve diğer bütün nüfus kesimleri Türk ulusunun kardeşleri ve akrabalarıdır. Onlara özgürlük, demokrasi, insan haklarına saygı ve müreffeh bir gelecek diliyoruz. 
     Türkiye, stratejik ortağı ve 50 yılı aşkın müttefiği ABD ile, birlikte bölgede barış ve kalıcı istikrarın temini için yakın işbirliğini devam ettirmeye kararlıdır. Ayrıca, cesur genç kadın ve erkeklerin en az kayıpla ülkelerine geri dönmelerini ve Irak'taki insani felaketin en kısa zamanda sona ermesini umuyor ve bunun için dua ediyoruz.'' 
     





</TEXT>
</DOC>
