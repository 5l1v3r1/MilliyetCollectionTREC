<DOC>
<DOCNO> 128340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sonspo17.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonsporlu Bushaj eski yuvasına döndü... 
</HEADLINE>
<TEXT>

     Trabzonspor'un geçen sezon İstanbulspor'dan transfer ettiği Alban Bushaj, eski yuvasına döndü. 
     Trabzonspor Kulübü Başkanı Özkan Sümer, İstanbulspor Kulübü Başkanı Adnan Sezgin ile bugün futbolcunun bonservisi konusunda yaptığı görüşmenin olumlu biçimde sonuçlandığını söyledi. 
     Sarı-siyahlı takımla yeniden anlaşan ve yarın ülkesinden dönececek olan Bushaj'ın, yeni takımıyla birkaç gün içinde sözleşme imzalayacağı bildirildi. 
     Bushaj'ın alacaklarının silinmesinin yanısıra bordo-mavili kulübün İstanbulspor'dan bir miktar bonservis bedeli alacağı öğrenildi. 
     
     TRABZONSPOR'DAN GOL ATAMADAN AYRILIYOR 

     Trabzonspor'a büyük umutlarla geçen sezon devre arasında transfer olan, ancak bordo-mavili takıma bir türlü adapte olamayan Arnavut oyuncu Bushaj, gol atamadan eski takımına dönüyor. 
     Geçen sezon bordo-mavili takımda uzunca bir süre sakatlık geçiren Bushaj, bu sezonun ilk 7 haftasındaki 7 maçta 298 dakika forma giymiş, söz konusu haftadan sonra forma giyme şansı yakalayamamıştı. 

     
</TEXT>
</DOC>
