<DOC>
<DOCNO> 142763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/astro/index.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Burcunuz ve mesleğiniz 
</HEADLINE>
<TEXT>

Hangi işin size uygun olduğunu öğrenmek istiyorsanız bir de astrolojik haritanıza bakmalısınız. Burcunuzun özellikleri size kariyer konusunda doğru yolu gösterecektir 
     Bir kişinin mesleki eğilimlerini ve kariyerinde kullanabileceği kapasiteyi görmek için astrolojik haritanın tamamına bakmak gerekir. Burada sadece 12 burcun değişik meslekler için getirdiği temel özelliklerle değişiklikleri konu ettik. Eğer söz konusu burç, haritanızda meslekle ilgili bir bölümdeyse, örneğin onuncu evdeyse ve etkin durumdaysa, kariyerinizle ilgili de ipuçları verecektir. 
     KOÇ Koç fiziksel açıdan canlı, sabırsız ve karar almakta gecikmeyen bir burçtur. Bu yüzden pasif işlerden, sürekli emir altında kalacağı alanlardan hoşlanmaz. İşin içinde sürekli bir mücadele, savaş ve kendini ispat etme çabası vardır. Bu yüzden Koçlar inisiyatif kullanabileceği, gürültülü işleri kolayca yerine getirebilirler. Güce ve otoriteye çok barışçı gözlerle bakmadıkları için iddialıdırlar. Koçlardan iyi avukat, sendikacı, profesyonel sporcu çıkabilir. Bu arada Mars kesici aletlerle ilgili olduğu için cerrahlık, dişçilik, metal işçiliği ve benzeri alanlarda kariyer mümkün olabilir. 
     BOĞA Burç olarak güven arayışına ve sakinliğe önem veren Boğa hızlı değişiklikleri sevmez. Bu yüzden güven duyacağı hatta paraya yakın olacağı işleri tercih eder. Pek çok Boğa bankacılık ve finans işlerine ilgi duyabilir. Boğa aynı zamanda toprak elementinden olduğu için toprağa ve işlenmesine ait işler, ziraat, bahçe işleri ya da inşaat gündeme gelebilir. Burcun yöneticisi Venüs sanat ve estetikle ilişkilidir. Mimarlık, heykeltıraşlık hatta müzik Boğaları çekebilecek alanlardır. 
     İKİZLER Hava elementinden İkizler merakını gidereceği, iletişim ve anlatma yeteneğini, bilgi aktarmadaki ustalığını kullanabileceği işlerde rahat edecektir. Beyinlerini sürekli besleyecekleri, renkli ve değişken işler onlara uygundur. Bu yüzden gazetecilik, muhabirlik, spikerlik, öğretmenlik, reklamcılık, halkla ilişkiler İkizler için biçilmiş kaftandır. Bu burç Merkür’le ilişkili olduğu için hem birden fazla iş yapabilir hem de ticari zekalarını kullanabilirler. Eğer haritalarında toprak elementi de varsa ticaret yapmak kolaylaşabilir. Bu burç yabancı dillere meraklı ve yeteneklidir. Tercümanlık, TV işleri, çeviri ve edebiyat alanında kendilerini daha yaratıcı biçimde ortaya koyabileceklerdir. 
     YENGEÇ Yengeç burcu koruyuculuk, gelenekler ve duygusal hassasiyetle ilişkili olduğu için başkalarının isteklerine karşı oldukça duyarlıdır. Ayrıca Yengeç öncü bir burç olduğu için hiç beklenmedik kurnazca çıkışlar yaparak rakiplerini geride de bırakabilir. Bununla birlikte güven içinde olma isteği onlar için de önceliklidir. Burcun evle ilgili konular ve mide ile ilişkisi açısından aşçılık, restoran işletmeciliği sıvılarla alakası bakımından içki ile ilgili konular dikkat çekebilir. Koruyucu ve annelik duygusu ön planda olan Yengeçler ilkokul öğretmenliği, yuva işletmede de başarılı olabilir. Yengeçlerden iyi bir işadamı da çıkabilir. Ayrıca deniz ve balıkla ilgili işler ya da antikacılık, tarih de çekici gelebilir. 
     ASLAN Aslan burcu otoriter ve kendinden emin havası ile büyük işlerden, dikkat çekmekten hoşlanır. Bu burçta dramatik duygu ve kendini gösterme isteği ön planda olduğu için sahneyle, şovla ilgili işler, tiyatro ya da büyük organizasyonlar her zaman ilgi çekicidir. Aslanlar aynı zamanda neşeli yapıları nedeniyle çocuklarla ilgili alanlarda da başarılıdırlar. Aslan iş yapmaktan çok yönetir ve talep eder. Profesyonel yöneticilik ve toplum önündeki işlerde kendine yer edinebilir. Burcun altınla ve spekülasyonla alakası borsaya da yakın durabileceğini gösterir. 
     BAŞAK Bu burç toprak elementinin pratikliğini, çalışkanlığını ve titizliğini gösterir. Bu burç karar alıcı ve yönetici olmaktan çok uygulamada olmayı tercih eder. Bu yüzden yöneticilikle arası iyi olmayabilir. Analiz yapan, araştıran ve titiz çalışan Başak enerjisiyle sağlık ve hijyen alanında da başarılıdır. Bu burç istatistik, muhasebe ya da projelendirme gibi matematiksel alanlarda ya da müfettişlik gibi sorgulayıcı konularda yine öne çıkabilir. İdealist yönü ve mükemmeliyetçiliği ile dikkat çekerler. Burcun yöneticisi Merkür onları edebiyat, eleştiri ve araştırmacı gazetecilik alanında da başarılı kılabilir. 
     TERAZİ Bu burç hava elementinde entelektüel konuları, paylaşımı, dengeyi ve uyumu açıklar. Terazilerin son derece gelişmiş, rafine zevkleri ve yatıştırıcı, birleştirici özellikleri onları hem sosyal alanda hem de sanatla ilişkili yaratıcı konularda yetenekli kılar. Bu burç gürültüyü, kabalığı reddeder ve aşırı fiziksel işler yerine içine güzellikleri alan işlerde olmak isteyebilir. Güzellik uzmanlığı, moda, kuaförlük, lüks mallarla ilgili işler cazip olabilir. Ayrıca bu burç sosyal adalet, danışmanlık, halkla ilişkiler ve diplomasi ile de yakından ilgilidir. Eğer haritasında ateş elementi de varsa yargı ve hukuk alanı, politika söz konusu olabilir. Sanat eşyalarının değerlendirilmesi, ticareti ve sunumu da söz konusudur. 
     AKREP Akrep sezgilerin, dayanıklılığın ve Mars’ın savaşkan enerjisinin hakim olduğu bir burçtur. Bu burç güç peşinde koşar ve insanların zayıf noktalarını çok güzel kavrayabilir. Psikiyatri, psikoloji, dedektiflik doğal ilgi alanlarıdır. Akrep sır vermeyen ve kendi duygularını gizleyebilen bir yapıdadır. Gizli konulara ilgisi onları iyi bir araştırmacı da yapabilir. Bu burcun kimyasal maddelerle ve sağaltımla da ilgisi olduğu için eczacılık, tıp, laboratuvar işleri ve Mars’la da bağlantısından ötürü operatör doktorluk da gündeme gelebilir. Akrep dayanıklı yapısıyla kısa vadede değil, uzun vadede gücünü gösteren bir burçtur. Mars etkisini sporda, askerlikte ve su elementiyle birlikte su, deniz ve sıvılarla ilgili konularda da gösterebilir. 
     YAY Bu burç ufuklarını sürekli geniş tutan, meraklı, yerinde duramayan, huzursuz ve maceracı enerjiler sunar. Risk almak ve yabancılarla temas etmek her zaman önemlidir. Güçlü Yay özellikleri kişinin felsefi konular, akademik alan, üniversiteler ve yurtdışıyla da bağlantılı olduğunu gösterebilir. Dış ticaret, seyahat acenteliği, turizm ya da eğitime ilişkin alanlarda Yay enerjisine sıkça rastlanır. Haritasında güçlü Yay özellikleri olanlar akademik alanda titr sahibi ya da hukuki ve ruhsal konularla da iç içe kişiler olabilirler. Bu burç sınırlanmaya gelemediğinden başarılı olmak için işin mutlaka araştırmaya, keşfetmeye ve eğitmeye ilişkin bir yönü de olmalıdır. 
     OĞLAK Bu burç disiplini, ciddiyeti, aşırı sorumluluk anlayışı ve hesapçı kafasıyla bilinir. Oğlaklar değerleri korumak isteyen, gelenekçi aynı zamanda mantığa dayalı, örgütleyici özelliklerini rahatça gösterebilecekleri alanlarda son derece başarılı olurlar. İnsani ilişkilerde zayıf kalabilirler ama matematik gibi sayısal konularda şaşmaz bir güç gösterirler. Bu burç aynı zamanda yönetim ve devletle de ilişkili olduğundan kamu işlerinde dikkat çekebilir. Toprakla bağlantısından dolayı da tarım, inşaat ve mimari alanında da öne çıkabilir. 
     KOVA Bu burç hava elementinden olduğu için zihinsel konular, iletişim ve sürekli bir araştırma imkanı olan işlerde daha rahat edecektir. Kovalar idealist ve ilkelere sadık bir doğaları olduğu için ticaretten çok bilim, sanat ve deneyimci konularda daha yaratıcı çalışırlar. Araştırmacı yanları ve teknik yetenekleri onları bilime, mühendisliğe, uzay ya da üstün teknolojiyle ilgili konulara çekebileceği gibi astroloji alanına da yaklaştırabilir. Kova sosyal alanda, politikada da daha çok solculuk ve sosyalizmle ilişki içindedir. 
     BALIK Balık asla maddi ve ekonomik değildir, bu yüzden girişimcilik ya da ticaret gibi işler onlara uzak kalır. Bunun tersine duyarlılık gerektiren danışmanlık, rehberlik işleri, büyük sosyal projeler ya da sanat alanındaki konularda dikkat çekebilirler. Bu burç merhamet ve acı çekmekle de alakalıdır ve bu yüzden doktorluk, hemşirelik ve ruhsal konulara ilgisinden dolayı psikoloji ile de iç içe olabilir. Sanata yakın olanlar mimarlık, iç dekorasyon ya da moda alanında da öne çıkabilirler. Su elementinden olması onları sıvı, alkol ve denizlerle ilgili konulara da çekebilir. 
     


            Faks 287 74 37 
      







Koç Boğa İkizler    Yengeç           Aslan Başak Terazi Akrep Yay Oğlak Kova Balık 
Yeni pencerede aç 

</TEXT>
</DOC>
