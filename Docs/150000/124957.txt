<DOC>
<DOCNO> 124957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sondun23.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Time "Türkiye'nin sabırlı olması gerekecek" 
</HEADLINE>
<TEXT>

     Amerikan Time dergisi, Avrupa Birliği'nin Kopenhag zirvesinin ardından, 2004 yılında 10 ülkenin daha AB üyesi olacağını hatta Türkiye'nin de kulübe katılabileceğini yazdı. 
     James Graff imzalı yorumda, ''Türkiye'nin sabırlı olması gerekecek. Ancak öyle görünüyor ki Türkiye, peşinde olduğu ödülü kazanmak için doğru yolda'' denildi. 
     Türkiye'nin AB zirvesinde tarih alması için, bizzat ABD Başkanı George Bush'un, Avrupalı liderlerle telefon görüşmesi yaptığı, ABD Dışişleri Bakanı Colin Powell'ın, Almanya Dışişleri Bakanı Joschka Fischer'a, ''Sevgili Joschka, ABD, AB'nin bir üyesi olmamasına rağmen...'' sözleriyle başlayan bir mektup yazarak Türkiye için baskı yaptığı, İngiltere, İtalya, İspanya ve Yunanistan'ın, prensipte bu görüşe katılmasına karşın Türkiye'nin 2004'e kadar beklemek zorunda kaldığı belirtildi. 
     Dergiye konuşan Danimarkalı bir yetkili, ''pek çok kişinin kafasında, ABD ve Türkiye'nin, elindeki kartları biraz fazla oynadığı görüşü var'' dedi. Alman Hıristiyan Demokrat Parti'den Elmar Brok ise dergiye, ''biz Washington'a, uyuşturucu ticaretini durdurmak için Kolombiya'yı 51'inci eyalet yapması için baskıda bulunmuyoruz. ABD, AB'nin artık çok devletli bir varlık olduğunu, kuralları bulunduğunu, yakında bir anayasaya kavuşacağını anlamak zorunda. Biz artık serbest ticaret alanı olan aynı ortaklık değiliz'' dedi. 
     Dergi, ABD'nin özellikle 11 Eylül saldırıları ve Irak'a savaş planlarının şekillenmesinin ardından, Türkiye'nin AB üyeliği için daha fazla bastırdığına işaret etti. 
     Time, Türkiye'nin AB'ye en erken 2015'te girebileceğini ve bu sırada nüfusunun 80 milyona ulaşmasının beklendiğini belirterek, Türkiye'nin AB'de en büyük ve en fakir ülke olacağını savundu. 
     Dergi, Türkiye'nin kültürel, askeri ve dini geleneklerinin, Avrupa'nın yüzünü değiştirebileceğini de yazdı. 
     





</TEXT>
</DOC>
