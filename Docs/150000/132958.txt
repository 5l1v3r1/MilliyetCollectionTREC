<DOC>
<DOCNO> 132958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sonspo33.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Polat Futbolcularımızı Avrupa Kulüplerine pazarlamamız gerekiyor. 
</HEADLINE>
<TEXT>

     Almanya'nın başkenti Berlin'de konuşan Galatasaray Kulübü eski asbaşkanı Adnan Polat, yurtdışında oynayan Türk fubolcularının yanlız Türkiye'ye değil diğer Avrupa kulüplerine de pazarlanması gerektiğini söyledi. 
     Berlin futbol amatör ligindeki KSF Umutspor Kulübü'nün 25. kuruluş yılı kutlamaları çerçevesinde düzenlenen panele konuşmacı olarak katılan Adnan Polat, son zamanlarda gençlerin profesyonel futbolcu olma talebinin arttığına dikkati çekti. 
     Polat, Türk Milli Takımı, Galatasaray ile Emre ve Nihat gibi futbolcuların gösterdikleri başarılardan dolayı Avrupa futbol piyasasının gözlerini Türkiye'ye ve Almanya'daki Türk futbolcularına çevirdiğini bildirdi. 
     Türkiye'deki futbol kulüplerindeki yöneticilerin profesyonel kadrolardan oluşması gerektiğini vurgulayan Polat, '' İşi bilenler işbaşında olmalı. Spor kulüplerinde yalnızca sportif bir eğitim verilmiyor. Kulüplerin sosyal amaçlı bir görevi de var. İyi futbolcular artık mahalle arasından yetişmiyor. Spor külüpleri kendi ürünlerini kendileri yaratmalı. Bunun için bir altyapı hazırlanmalı'' dedi. 
     Polat, Türk hükümetinin bir spor politikasi bulunmadığını, Futbol Federasyonu'nun da siyasilerin etkisi dışında kalması gerektiğini anlattı. 
     Sporun siyasete bulaşmaması gerektiğini ifade eden Polat, ''Devletin spora müdahelede bulunmaması lazım. Futbol Federasyonu'nun kulüplere yaptırım gücü olması gerekiyor'' diye konuştu. 
     Almanya'da faaliyetlerini sürdüren Türk spor kulüplerine tavsiyelerde bulunan Polat, ''Almanya'daki Türk takımları, bir üst kurul oluştursun. Böylelikle bir güç haline gelirsiniz ve sesinizi duyurursunuz'' dedi. 
     KSF Umutspor Kulübü Başkanı Yemliha Koç ise, Almanya'daki Türk fubol kulüplerinin futbol dışında sosyal amaçlı bir misyon yüklenmiş durumda olduklarını söyledi. 
     KSF Umutspor'un çok kültürlü bir yapı oluşturduğunu ifade eden Koç, Almanya'daki futbol kulüplerinde Türkiye'deki kulüplere yakın bir yönetim sisteminin oluşturulması gerektiğini bildirdi. 
     Almanya'daki Türk insanında futbol kulüplerine üye olma alışkanlığı bulunmadığını belirten Koç, ''Bize verdiğiniz az miktardaki parayla biz çok şey başarırız. Biz, sorunları olan çocukları toparlayıp topluma kazandırıyoruz'' dedi. 
     Panele konuşmacı olarak katılan eski milli futbolculardan Yusuf Çeliker ile Berlin'de antrenörlük yapan Ali Binici de, Almanya'daki Türk takımlarının sorunlarını dile getirdi. 
     





</TEXT>
</DOC>
