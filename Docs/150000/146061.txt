<DOC>
<DOCNO> 146061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sontur29.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci füzenin düştüğü iddiası asılsız çıktı... 
</HEADLINE>
<TEXT>

     Şanlıurfa'ya ikinci kez, Merkeze bağlı Karaköprü Beldesi ile Bozova İlçesi kırsal alanına Tomahawk füzesi düştüğü ihbarı asılsız çıktı. 
     ''156 Jandarma''yı arayan vatandaşların, Merkeze bağlı Karaköprü Beldesi ile Bozova İlçesi arasındaki kırsala bir cisim düştüğü ihbarı üzerine, söz konusu bölgelerde başlatılan tarama çalışmaları tamamlandı. 
     Yetkililer, Karaköprü Beldesi, Bozova İlçesi ve Merkeze bağlı Çermüş Köyü kırsalında havadan helikopter takviyesiyle yapılan taramalarda herhangi bir olumsuzluğa rastlanmadığını söylediler. 
     Şanlıurfa Sivil Savunma Müdürlüğü yetkilileri, Birecik ve Viranşehir'e düşen Tomahawk füzelerinden sonra güvenlik güçlerine bazı asılsız ihbarlar geldiğini belirterek, vatandaşların bu konuda daha duyarlı olmaları gerektiğini kaydettiler. 
     Bu arada, sabaha karşı Merkeze bağlı Dağyanı Köyü'ne bağlı Büyük Mürdesi Mezrası'na düşen füze ile ilgili İncirlik Üssü'nden yola çıkan ABD'li uzman ekibin, mezrada yarın inceleme yapacağı belirtilirken, söz konusu bölgede güvenlik güçlerinin aldığı önlemin devam edeceği bildirildi. 
     Şanlıurfa'nın Birecik İlçesi'ne bağlı Özveren Köyü ile Viranşehir'e bağlı Ayaklı Köyü yakınlarına 23 Mart günü iki füze düşmüş, olayda ölen ya da yaralanan olmamıştı. 
     




</TEXT>
</DOC>
