<DOC>
<DOCNO> 134290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/soneko14.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un ''hidrojen arabaları'' projesinin belkemiği Türkiye... 
</HEADLINE>
<TEXT>

     ABD Başkanı George Bush'un, ''Birliğe Sesleniş'' konuşmasında sözünü ettiği ''hidrojen arabaları'' projesi için gereken en önemli hammadde olan borun, dünyadaki rezervinin yüzde 70'ine Türkiye'nin sahip olduğu bildirildi. 
     Dokuz Eylül Üniversitesi DEÜ Mühendislik Fakültesi Maden Mühendisliği Ana Bilim Dalı Başkanı Prof. Dr. Ali Akar, Bush'un Amerikan Kongresi Temsilciler Meclisi'nde yaptığı, yıllık ''Birliğin Durumu'' konuşmasındaki ''Hidrojen Arabaları'' projesinin Türkiye için ''hayati'' önem taşıdığını söyledi. 
     Hidrojen otomobillerinde bor maddesinin kuru yakıt maddesi olarak kullanıldığına işaret eden Prof. Akar, bu maddenin hidrojeni depolama özelliği bulunduğunu kaydetti. 
     Türkiye'nin dünyadaki bor rezervinin yüzde 70'ine sahip olduğuna dikkati çeken Prof. Ali Akar, şöyle konuştu 
     ''Bor son derece önemli ve stratejik bir madendir. Eğer ABD'nin bu projesi gerçekleşirse Türkiye 21. yüzyıla damgasını vurur, petrol zengini ülkeler gibi bor zengini bir ülke olarak üzerinde oturduğu hazinenin nimetlerini görür. Türkiye yılda 600 milyon ton bor oksit b2O3 1,8 milyon ton ham bor kapasitesine sahiptir. Eskişehir Kırka, Kütahya Emet, Balıkesir Bigadiç, Bursa Mustafakemalpaşa madenlerinden yılda 600-700 milyon tonluk üretim yapılıyor. Açılmayan birçok da maden var.'' Prof. Akar, ABD'li bilimadamlarının 30 yıldır bor hammaddesine dayalı hidrojen otomobilleri projesi üzerinde çalıştığının bilindiğini ve son yıllarda dünyaya belli bir kilometreye kadar gidebilen hidrojen otomobilleri üretmeyi başardıklarını açıkladıklarına dikkati çekti. 
     Dünya bor rezervinin yüzde 23'ünün ABD'de, yüzde 3-4'lük kısmının ise Şili'de bulunduğuna işaret eden Prof. Akar, ancak en kaliteli rezervin Türkiye'de bulunduğunu kaydetti. 
     Borun çok çeşitli kullanım amaçları da olduğunu anlatan Prof. Akar, sözlerini şöyle sürdürdü 
     ''Bor, cam yünü üretimi ve deterjan sektöründe yoğun olarak kullanılıyor. Teknolojinin gelişmesiyle kullanım alanları da artıyor. Avrupa satın aldığı borun yüzde 60'ını deterjan sektöründe kullanırken, Japonya'da yüzde 60'ını cam elyafı üretiminde kullanıyor. Bor bileşikleri, savunma makina imalatı, enerji mikro elektronik gibi alanlarda kullanılıyor. Bor hidrojeni depolama ve enerji hammaddesi kaynağı olarak görülüyor. Türkiye'deki bor madenleri Etibank'ın işletmesinde üretiliyor.'' 
     
     ''TÜRKİYE'DE DE ÇALIŞMALAR VAR''... 

     Bor madeninin enerji hammaddesi olarak kullanılmasıyla ilgili Türkiye'de de kısıtlı imkanlara rağmen çalışmalar olduğunu kaydeden Prof. Akar, ''Üniversitelerimizin çoğunda bu çalışmalar yapılıyor. Borun bir ucundan tutularak belli araştırmalar yapılmış ama bu tabii maddi kaynak meselesi'' dedi. 
     Konuyla ilgili Türkiye Bilimsel ve Teknik Araştırma Kurumu TÜBİTAK tarafından hazırlanan raporun da Başbakanlığa sunulduğunu kaydeden Ali Akar, bor ile ilgili Bandırma'da araştırma merkezi kurulması için de çalışmaların bir süredir yürütüldüğüne işaret etti. 
     Prof. Akar, ''Bor hidrürlerin kuru yakıt maddesi olduğu, Türkiye'de ilk defa Diyarbakır Pirinçlik hava üssünde radarla yapılan bir çalışma sırasında tespit edildi. Rusların uzay araçlarında bor görülmesi üzerine bu durum anlaşıldı. Biz boru Yunanistan'a satıyorduk. Yunanlılar da Rusya'ya satıyordu. ABD'de bunun üzerine Yunanistan'dan bor satışının engellenmesini talep etti'' dedi. 
     
     BUSH'UN SÖZLERİ 

     ABD Devlet Başkanı George Bush, ABD Temsilciler Meclisi'nde yaptığı yıllık ''Birliğin Durumu'' konuşmasında, olası Irak operasyonuna geniş yer verirken, ''hidrojen arabaları'' projesiyle ilgili, ''ABD'nin, enerji konusunda bağımsız bir ülke haline getirilmesi temel amacımdır. Bu nedenle hidrojenle çalışan arabalar üretilmesi için, 1.2 milyar dolar ayrılmasını öneriyorum. Kongreden 1,5 yıl önce sunulan enerji ile ilgili planı onaylamasını istiyorum'' ifadelerini kullanmıştı. 
     





</TEXT>
</DOC>
