<DOC>
<DOCNO> 139785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/ekonomi/eko01.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınları Amerikan okuyla vuracak.... 
</HEADLINE>
<TEXT>

Amerika’nın tekstil devi Arrow’la anlaşma imzalayan Bilsar, markayı Türk tüketicisinin karşına kendi tasarladığı kadın koleksiyonuyla çıkaracak 
     SONGÜL HATISARU New York 

     Türkiye’de ismi beyaz gömlek markası Bil’s’le özdeşleşen Bilsar Tekstil, ABD’nin en eski markalarından Arrow’la ok lisansörlük anlaşması imzaladı. 
     Amerika’da 1851 yılında dünyanın ilk gömlek markası olarak ortaya çıkan Arrow, son 10 yılda ayakkabıdan şapkaya, erkek giyimden çocuk giyimine yılda ortalama 750 milyon dolar ciro gerçekleştiren tekstil devlerinden biri. 
     Bilsar Tekstil, Arrow’u kendi tasarlayıp üreteceği 15 - 35 yaş arasında genç kitleye hitap eden kadın ağırlıklı bir koleksiyonla Türk tüketicisinin karşısına çıkaracak. Arrow ile yapılan lisansörlük anlaşması töreninde konuşan Bilsar Tekstil Yönetim Kurulu Başkanı Selman Bilal, Arrow markasıyla üretecekleri ürünlerle iç piyasada ilk yıl 2.5 milyon dolar civarında ciro elde etmeyi planladıklarını söyledi. Bilal, Arrow anlaşmasıyla birlikte iç piyasada ayakkabı hariç kadın ve erkek spor giyimine de girmiş olacaklarını söyledi. 
     Arrow’un Yönetim Kurulu Başkanı Ian Ross da dünyanın bütün lisansörlerinin gözünü Türkiye’ye diktiğini belirterek, "Türkiye gelecek vaat eden potansiyeli çok yüksek ve mutlaka dahil olunması gereken bir pazar" dedi. 
     
     60 ülkeye ihracat 
     Arrow’un 90 ülkedeki distrübütörü de Türkiye’nin yaratacağı kadın koleksiyonuyla yakından ilgileniyor. Bilal’ın varmak istediği hedef 90 ülkede satılan markanın 60 lisansörüne Arrow kadın koleksiyonu tasarımı, üretimi ve ihracatını gerçekleştirmek. 
     
ABD’ye markayla ihracat      Avrupa ve ABD’deki birçok marka için butik ve seri gömlek üretimi yapan Bilsar Tekstil, 23 - 25 Şubat tarihlerinde New York’ta düzenlenen dünyanın en önemli kadın giyim fuarına kabul edilen tek Türk firması oldu. Bilsar, geliştirdiği Bil’s White ve BI adlı markalarının bayan ve erkek koleksiyonlarıyla, New York - Collective, New York Coterie ve Las Vegas Magic ile Amerika’da yılın modasının şekillendiği toptan satış merkezleri olarak kabul edilen New York shoowroomlarına girdi. 
     



 EKONOMİ 




























</TEXT>
</DOC>
