<DOC>
<DOCNO> 111496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sontur15.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sina Gürel "DSP'den ayrılanlar ülkenin geleceğine ihanet ettiler" 
</HEADLINE>
<TEXT>

     Dışişleri Bakanı ve Başbakan Yardımcısı Şükrü Sina Gürel, ''Halkımız, 3 Kasım'da kendi kendini sınayacak'' dedi. 
     İzmir'in Kiraz İlçesi'nde vatandaşlara hitap eden Şükrü Sina Gürel, en istikrarsız ortamda, ülkeyi tehdit eden karışıklıklar ve savaş bulutlarının dolaştığı ortamda, kendilerine ve Ecevit'e güvendiklerini, bu güvenlerinin devam etmesi gerektiğini belirtti. 
     Halkın 3 Kasım'da ''kendi kendini sınayacağını'' bildiren Gürel, şunları söyledi 
     ''Ya kim olduğu belli olmayan, ne yapacağı belli olmayan insanları başa geçirecek, ya kendisi ile kavga eden ve hizipçiliğiyle ansiklopedilere geçen birilerini başa geçirecek, ya ABD'den görücü usuluyle getirilen ve beraber olduğu kimselere ihanet etmeyi becerenlere şans verecek, ya da ulusal solcu çizgisini yıllardır değiştirmeyen Kıbrıs'ta bunu gösteren, afyon dikiminin yasaklanması sırasında yabancılara karşı duran, halkın çıkarlarını gözeten Ecevit'e, kadrolarına, DSP'ye oy verecek. Ben bu sınavı Türk halkının bilinci, deneyimi, sağduyusu ile aşacağını, doğruyu yapacağını biliyorum.'' 
     
     DERVİŞ'E ELEŞTİRİ 
     Konuşmasında Ekonomiden Sorumlu Devlet eski Bakanı Kemal Derviş'i de eleştiren Gürel, sözlerini şöyle sürdürdü 
     ''Ben 1,5 yıl önce Kemal Derviş'e, Bakanlar Kurulu toplantısında, tarımın dünyanın her tarafında ya doğrudan ya da dolaylı olarak desteklendiğini söyledim. Kendisine doğrudan vazgeçiyoruz ama dolaylı destek programını yürürlüğe sokalım dedim. Çiftçiye ucuz mazot verelim, gübre alımında destekleyelim dedim. O zaman dünya fiyatları üzerinde devleti zarara uğratacak ürünleri almayalım dedim ama bu gerçekleşmedi.'' 
     
     İHANET ETTİLER 
     Dışişleri Bakanı ve Başbakan Yardımıcısı Şükrü Sina Gürel, DSP'den bir süre önce ayrılanların, Bülent Ecevit'e ihanet edenlerin, ''ülkenin geleceğine de ihanet ettiklerini'' ileri sürdü. 
     Gürel, şunları kaydetti 
     ''Biz, geçtiğimiz günlerde yalnızca ekonomik sıkıntılardan geçmedik. İhanetlerden, güvenilir olmanın, vatana millete hizmet için politika yapmanın bedelini de ödedik, sıkıntılarını çektik. Ecevit'e, DSP'ye ihanet edenler ülkenin geleceğine de ihanet ettiler.'' 
     
     KÖYLÜ, YOLUNU KESTİ 
     Gürel, Kiraz'a giderken Bayındır'ın Pınarlı Beldesi'nde yolu, köylüler tarafından kesildi. 
     Muhtar Mehmet Bilal ve köylülerle sohbet eden Gürel, selden zarar gören çiftçilerin listelerinin önümüzdeki hafta sonu kesinleşeceğini ve afet zararlarının kesinlikle karşılanacağını dile getirdi. Şükrü Sina Gürel, bir çiftçinin ''Savaş olursa çiftçi ne olur '' şeklindeki sözleri üzerine, ''İşte biz onu düzenlemeye çalışıyoruz. Geçenlerde ABD'ye bunun için gittik. Zararın hesabını çıkarmaya çalışıyoruz. Türkiye'nin 1990-1991'de 150 milyar doların üzerinde zararı var. Manevi zararı bir tarafa bırakın, PKK ile mücadelede 100 milyar dolar harcandı. 50-60 milyar dolar ticaret kaybı var, bir de yüksek faizle borçlmamayı da koyarsanız, gelin siz hesaplayın'' dedi. 
     Gürel, Ödemiş'in Çaylı Beldesi'nde yapılan 17. Geleneksel Rahvan At Yarışlarını da izleyerek, bu geleneği yaşatanlara teşekkür etti. 
     





</TEXT>
</DOC>
