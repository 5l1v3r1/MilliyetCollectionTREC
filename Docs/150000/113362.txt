<DOC>
<DOCNO> 113362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/guncel/gun01.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Manisa’da adalet altı yıl sonra geldi 
</HEADLINE>
<TEXT>

Altı yıldır devam eden Manisa davasının son duruşmasında sanıklar "Adalet mülkün temeliyse beraat ederiz" dedi. Mahkeme 10 polise 1020 ay hapis cezası verdi 
     MEHMED HAKKI ÖZBAYIR, TURAN GÜLTEKİN, EVREN KASIRGA DHA 

     1996 yılbaşından bu yana devam eden Manisa davası, 44. duruşmada nihayet sonuçlandı. AB’nin Türkiye İlerleme Raporu’na giren davada mahkeme, 16 gence gözaltında işkence yaptıkları belirlenen bir başkomiser, bir komiser ve sekiz polisi toplam 1020 ay hapis cezasına çarptırdı. Sanıklar kararı temyiz edeceklerini, olumsuz yanıt almaları halinde Avrupa İnsan Hakları Mahkemesi’ne başvuracaklarını söylediler. Duruşmayı izleyen yabancılar da, "Bu mahkemenin kararı AB’ye de iletilecektir" dedi. 
     1995’te DHKP - C’li oldukları gerekçesiyle gözaltına aldıkları 16 gence işkence yapmakla suçlanan Başkomiser Halil Emir, komiser Atilla Gürbüz, polis memurları Levent Özvez, Engin Erdoğan, Turgut Demirel, Musa Geçer, Mehmet Emin Dal, Turgut Özcan, Ramazan Kolak ve Fevzi Aydoğ’un Manisa Ağır Ceza Mahkemesi’ndeki duruşması 10.40’ta başladı. Duruşmaya 4 sanık polisle avukatları Rüçhan Ayşe Beygo, Haluk Tardu, Nilgün Duman ve mağdurların avukatı Serhan Özbek katıldı. Beygo, beraat kararı verilmesini isterken, Tardu da, bir dava için en iyi kararı yerel mahkemenin inceleyip verdiğini savundu. Ancak Mahkeme Başkanı, "14 mağdur davadan vazgeçse, yine de Yargıtay kararı beni bağlar" yanıtını verdi. 
     
     HİÇ BASKI YAPILMADI’ 
     Sanıklardan Kolak, "Beni halk yargılamalı. Şikayetçilerden hiçbiri burada yok" derken, Özvez, "Mahkemeye baskı var. Burada verilecek karar zaten belli" iddiasında bulundu. Geçer de, "Adalet mülkün temeliyse biz de beraat ederiz" dedi. Yılmaz bu sözlere, "Hiçbir baskı olmadı. Olsa hemen deşifre ederim" diye konuştu. Son sözleri sorulan sanıkların beraatlerini istemelerinin ardından Yılmaz, 10 dakikalık aradan sonra kararını açıkladı. TCK’nın 243. maddesine göre, "İşkence etmek" suçundan Emir 130, Özvez 120, Erdoğan, Dal, Kolak ve Aydoğ 110, Gürbüz ve Geçer 100, Özcan 70, Demirel de 60 ay hapse çarptırıldı. 
     
     SONUÇ AB’YE İLETİLECEK’ 
     Duruşmayı izleyen Almanya’nın İzmir Başkonsolosu Ralf Breth, davanın sonucunu Alman Dışişleri Bakanlığı’na bildireceklerini belirterek, "Büyük olasılıkla bakanlık da bunu AB’ye iletecektir" diye konuştu. 
     Mağdurların avukatı ve Manisa Barosu Başkanı Serhan Özbek de, şu açıklamayı yaptı "Bu dava, işkence ve kötü muamelenin belirlenmesi ve yargılanması konusunda bir ders kitabı niteliği taşıyor. Ancak henüz dava bitmedi. Gerek jandarma, gerek polis, gerek gözlemevlerinde kötü muameleyle karşılaşanlar barolara başvursun. Aldığımız yetkiye göre işkencecilerin kökünü kazıyacağız." 
     
1998’de beraat kararı çıkmıştı      Manisalı 16 genç, 26 Aralık 1995’te, DHKP - C adına faaliyet gösterdikleri gerekçesiyle Manisa Emniyet Müdürlüğü Terörle Mücadele Şubesi’nce gözaltına alındı. 5 Ocak 1996’ya kadar gözaltında tutulan ve örgüt suçlamasından beraat eden gençlerin işkence gördükleri iddiaları üzerine sanık polisler hakkında 70 yıla kadar hapis cezası istemiyle dava açıldı. Manisa Ağır Ceza Mahkemesi, 11 Mart 1998’de yeterli delil olmadığı gerekçesiyle polislere beraat kararı verdi. Yargıtay 8. Ceza Dairesi 12 Ekim 1998’de kararı bozdu. Mahkeme 27 Ocak 1999’da ikinci kez beraat kararı verdi. Yargıtay Ceza Genel Kurulu 15 Haziran 1999’da kararı yine bozdu. Üçüncü yargılamada sanık polislere toplam 1020 ay hapis cezası verildi. Yargıtay 8. Ceza Dairesi bu kez polislerin savunma hakkını kullanmadığı gerekçesiyle kararı bozdu. Dördüncü yargılama süreci sonunda mahkeme bir önceki kararını aynen uyguladı. 
     
Avukatları kararlı İşkence bitecek      1995’te, DHKP-C’li oldukları gerekçesiyle gözaltına alındıkları sırada işkenceye uğradılar. İşkenceyi yaptıkları iddia edilen polislerin yargılaması dün bitti. Manisalı gençlerin avukatları, işkenceyle savaşmaya devam edeceklerini söylediler. 
     
Liseli gençler şimdi ne yapıyorlar      Gözaltına alındıkları 1995’te lise ve ortaokulda okuyan 16 gençten 10’u tahliye olduktan sonra üniversiteyi kazandı. Gençlerin ikisi yurtdışına gitti. İşte işkence mağduru gençlerin dünü ve bugünü şöyle 

</TEXT>
</DOC>
