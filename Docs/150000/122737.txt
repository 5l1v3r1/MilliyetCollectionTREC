<DOC>
<DOCNO> 122737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sontur19.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı, Orgenal Büyükanıt ile görüştüğünü söyledi 
</HEADLINE>
<TEXT>

     Dışişleri Bakanı Yaşar Yakış, Yunanistan Dışişleri Bakanı Yorgo Papandreu ile Dışişleri Bakanlığı'nda yaptıkları ortak basın açıklamasının ardından gazetecilerin sorularını yanıtladı. 
     Yakış, Irak'a düzenlenecek olası Amerikan operasyonunda Türkiye'nin rolüne ilişkin dün yaptığı açıklamanın hatırlatılması üzerine, konu hakkında Genelkurmay İkinci Başkanı Orgeneral Yaşar Büyükanıt'ı telefonla aradığını söyledi. 
     Dışişleri Bakanı Yakış, Büyükanıt'ın açıklamasının, kendisinin yaptığı açıklamaya binaen yapılmadığını kaydetti. Yakış'ın verdiği bilgiye göre, Orgeneral Büyükanıt, söz konusu açıklamanın Yakış tarafından yapıldığını bilmediğini söyledi. 
     Türkiye'nin AB süreci ve Kıbrıs ile ilgili gelişmelere ilişkin soruları da yanıtlayan Yakış, Kopenhag Zirvesi'nde Türkiye'nin müzakere tarihi alma isteğini yineleyerek, ''Tarih için tarih verilmesi, Türkiye tarafı için kabul edilmesi mümkün edilebilir bir şey değil, en azından tarih için tarih bugünkü duruma nazaran daha ileri bir durum değil'' diye konuştu. 
     Yakış, tarih için tarihin anlamının, ''2003 yılı sonunda gelin, yeni bir tarih verip vermeyeceğimizi müzakere edelim'' olduğunu söyledi. 
     Kıbrıs konusunda ise Türkiye ile Yunanistan arasında ortak bir görüşe ulaşılıp ulaşılmadığının sorulması üzerine Yakış, ''Kıbrıs konusu çözülmüş olarak Kopenhag'a kadar gitmek ya da Kopenhag'a kadar çözülmezse kapıların kapatılmaması yönünde bir görüş birliği var'' diye konuştu. 
     Rum kesiminin AB'ye kabulünün ertelenmesinin Türkiye'nin elinde olmadığını kaydeden Yakış, KKTC Cumhurbaşkanı Rauf Denktaş'ın da BM planına ilişkin zaman baskısı altında olduğuna işaret etti. Yakış, verilen sürenin yeterli olmaması durumunda, ''Bunun bir çaresi var mı, onu arayacağız'' dedi. 
     





</TEXT>
</DOC>
