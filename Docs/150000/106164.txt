<DOC>
<DOCNO> 106164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sontur30.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasal engeli aştı.. Tayyip Erdoğan milletvekili olabilecek... 
</HEADLINE>
<TEXT>

     AK Parti Genel Başkanı Recep Tayyip Erdoğan'ın, mahkumiyet kararına ilişkin adli sicil kaydının silindiği bildirildi. 
     Bu kararla birlikte Tayyip Erdoğan'ın partisinin başında milletvekili adayı olarak seçimlere girmesinin önünde engel kalmadı. 
     Diyarbakır 4 Nolu DGM, TCK'nın 312. maddesinden ceza alan Erdoğan'ın adli sicil kaydının silinmesi için, Diyarbakır 3 nolu DGM'ye başvuran Erdoğan'ın avukatının, istemin reddi üzerine, bir üst mahkeme olarak yaptığı itiraz başvurusunu ele aldı. 
     Diyarbakır 4 Nolu DGM, yaptığı değerlendirme sonucu, Erdoğan'ın adli sicil kaydının kaldırılmasına karar verdi. 
     
     İTİRAZ REDDEDİLMİŞTİ 

     Erdoğan'ın avukatı Yazıcı, daha önce 3 Nolu DGM Başkanlığı'na yaptığı başvuruda Erdoğan ile ilgili kararın adli sicilden çıkarılmasını talep etmişti. 
     Mahkemenin, bu talep konusundaki kararında, Erdoğan hakkında mahkemenin aldığı 21 Nisan 1998-36 ve 69 sayılı kararın Yargıtay 8. Ceza Dairesi'nce onanıp kesinleştiği anımsatılarak, şöyle denilmişti 
     ''10 ay hapis ve 716.666.666 lira ağır para cezasının 4744 sayılı bazı kanunlarda değişiklik yapılmasına dair kanunun 2. maddesiyle TCK'nın 312. maddesinde yapılan değişiklik karşısında TCK'nın 2. maddesinin 1. fıkrası ile 3. cümlesi hükmü gereğince icrası ve yasal neticeleriyle kalktığı hususunun kabul ve tespitine ilişkin talebin reddine, TCK'nın 2 1-3 maddesi anlamında bir değişiklik söz konusu olmadığından Adli Sicil Yasası'nın son maddesi uyarınca söz konusu mahkumiyete ve bu mahkumiyetin infazına ilişkin kayıt bilgilerinin adli sicilden çıkarılması talebinin reddine oy çokluğuyla Yargıtay yolu açık olmak üzere karar verildi.'' 
     
     BAŞSAVCI NE DİYOR 

     DGM Cumhuriyet Başsavcısı Şaban Ertürk ise ''Erdoğan'ın avukatının, adli sicil kaydının silinmesiyle ilgili olarak, 3 Nolu DGM'nin kararında belirtilen Yargıtay yerine, bir üst mahkemeye başvurmasının, itiraz konusu olup olmayacağı''na ilişkin soru üzerine, şöyle dedi 
     ''Kararı henüz görmedim. Gördükten sonra gerekli incelemeleri yapıp, usulsüzlük tespit edilmesi halinde gerekli yasal işlemleri yapacağım.'' 
     





</TEXT>
</DOC>
