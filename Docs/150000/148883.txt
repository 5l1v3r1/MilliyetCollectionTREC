<DOC>
<DOCNO> 148883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sonspo11.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Böylesi görülmedi... Rakip taraftarlar maça ücretsiz girecek... 
</HEADLINE>
<TEXT>

     Türkiye liglerinde mücadele eden birçok takım, rakip taraftarı stada almamak için her yolu denerken, İkinci Lig B Kategorisi A Grubu'nda, ligde kalma mücadelesi veren Mustafakemalpaşaspor'un yönetimi, İnegölspor ile yapılacak maçta, rakip taraftardan ücret alınmamasını kararlaştırdı. 
     Mustafakemalpaşaspor Kulübü Başkanı Mahir Özuzun, geçen yıl yine ligde kalma mücadelesi verirken, kendi taraftarlarının dahi yalnız bıraktığı bir dönemde, İnegölspor'un kritik Yeni Nazillispor maçına otobüslerle taraftar gönderdiğini hatırlattı. 
     İnegölspor Kulübü yönetiminin, kendilerini oldukça duygulandıran bu jestini unutmadıklarını, bu jeste karşılık vermek amacıyla hafta sonundaki maçta konuk takım taraftarlarından ücret alınmayacağını söyledi. 
     2 takım arasındaki dostluk ve kardeşliğin, fair-play çerçevesinde değerlendirilmesi gerektiğini kaydeden Özuzun, ''2 takım arasındaki dostluk geçen yıl yapılan jestle başlamadı. İnegölspor, yıllardır bizim kardeş takımımız. Tribünde dostluk, sahada puan için inanılmaz mücadele olacak. Bundan kimsenin kuşkusu olmasın'' diye konuştu. 
     Özuzun, aynı grupta yer aldıkları kardeş ve hemşehri takım Bursa Merinosspor'un da kendilerini çok iyi ağırladığını, tribünlerde her iki takım taraftarlarının maçı birarada izlediğini, ancak rakip takımın sahadan 5-0 gibi farklı skorlu galibiyetle ayrıldığını söyledi. 
     İnegölspor Kulübü Başkanı Hikmet Şahin de, Mustafakemalpaşaspor Kulübü yönetiminin jestinin kendilerini mutlu ettiğini, ancak sahada kazanmak için futbolun tüm gereklerini yerine getireceklerini bildirdi. 
     Şahin, ''Biz, aynı kentin 2 güzide kulübüyüz. Elbette iki takımın hedefleri var ve bu doğrultuda mücadele edecekler. Spor, dostluk ve centilmenliktir. Maçı iyi oynayan ve hakeden kazansın'' dedi. 
     





</TEXT>
</DOC>
