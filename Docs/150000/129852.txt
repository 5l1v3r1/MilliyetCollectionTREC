<DOC>
<DOCNO> 129852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sontur25.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıkım yapan belediyecileri linç etmeye kalkıştılar 
</HEADLINE>
<TEXT>

     Bursa'da kaçak yapıldığı belirlenen 4 konutun yıkımı sırasında mahalle sakinleri ile belediye ekipleri arasında arbede yaşandı. Mahalleliler tarafından linç edilmek istenen belediye görevlileri, jandarmanın müdahalesi sonucu kurtarılırken, 8 kişi gözaltına alındı. 
     Osmangazi Belediyesi, Mutlular Mahallesi'ndeki 4 binanın kaçak olduğunu belirleyerek yıkım kararı verdi. Ev sahiplerine yapılan tebligatın ardından ekipler, bu sabah saatlerinde, ''robocop'' kıyafetli 150 kişilik jandarma timinin desteğiyle Mutlular Mahallesi'ne geldi. Jandarma timlerinin kurduğu güvenlik şeridi içinde Mete Sokak'a gelen belediye ekipleri, Cemile Mertsoy'un evinin yıkımını olaysız tamamladı. 
     Daha sonra Mutlu Sokak'a gelen ekipler, Zeki Yıldız'ın evinin yıkımı sırasında ev sahiplerinin taşlı saldırısı ile karşılaştı. Mahalle sakinlerinin de destek vermesiyle büyüyen olaylarda, bir belediye aracı vatandaşların arasında kaldı. İçinde 4 görevlinin bulunduğu aracı taşlayan mahalleliler, camlarını kırdılar. Kızgın kalabalık, daha sonra araç içindeki görevlileri zorla dışarı çıkararak linç etmek istedi. Jandarma ekiplerinin müdahalesi ile kalabalık araç çevresinden uzaklaştırılarak 4 belediye görevlisi kurtarıldı. 
     
     ZEHRA'NIN YALVARIŞI FAYDA ETMEDİ 

     Zeki Yıldız'ın evinin yıkımının tamamlanmasının ardından aynı sokakta bulunan Ahmet Erdoğan'ın evinin yıkımına geçildi. Mahalle sakinleri, burada da jandarma bariyerini aşarak yıkım ekiplerine saldırdı. Ev sahibinin 11 yaşındaki kızı Zehra Erdoğan ise evden çıkmayarak yıkımı engellemek istedi. 
     Çatıdan atlama tehdidinde bulunan küçük Zehra, belediye görevlilerine, ''Ne olur yuvamızı yıkmayın. Bizlerin kimseye bir zararı yok. Acıyın bize'' diye yalvardı. Ekipleri engelleyemeyeceğini anlayan Zehra'nın belediye ekiplerinin üzerine taş atmasıyla atmasıyla yeniden harekete geçen mahalle sakinleri, ekiplere taşlı saldırıda bulundu. Bu arada arka kapıdan eve giren jandarma, Zehra'yı evden çıkarttı. 
     Aynı sokaktaki son evin yıkımı sırasında ise ev sahipleri çatıya çıkarak belediye görevlilerini tehdit etti. Ellerindeki sopa ve taşları ekiplerin üzerine atan kişileri jandarma timleri çatıya çıkarak durdurdu. 
     Bu arada, çıkan olayları görüntülemek isteyen yerel AS Tv kameramanı Hasan Akbaş'ın kamerası taşlı saldırı sırasında kırıldı. Bazı muhabirler de, mahalle sakinleri tarafından tartaklandı. 
     Yıkımların tamamlanmasının ardından, belediye ekipleri jandarma timlerinin oluşturduğu güvenlik şeridi içinde mahalleyi terk etti. 
     Jandarma yetkilileri, olaylar sırasında 8 kişinin gözaltına alındığını bildirdi. 
     





</TEXT>
</DOC>
