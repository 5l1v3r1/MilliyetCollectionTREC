<DOC>
<DOCNO> 145261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sondun58.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li General Renuart ''Esir kampları kuruyoruz'' 
</HEADLINE>
<TEXT>

     Amerikalı Komutan Tümgeneral Victor Renuart, Iraklı savaş mahkumları için esir kampları kurmakta olduklarını söyledi. 
     Renuart, Katar'daki ABD karargahında Irak savaşıyla ilgili yaptığı değerlendirmede, Uluslararası Kızılhaç Teşkilatı'nın esir kamplarına girişine izin verileceğini de belirtti. 
     Amerikalı yetkililer, koalisyon güçlerinin elinde 3 binden fazla Iraklı savaş esiri bulunduğunu bildiriyor. 
     Amerikalı General, Irak ordusu ve Irak lideri Saddam Hüseyin'in Fedaiyin milisleriyle güneydeki Nasıriye çevresinde çarpışan deniz piyadelerinin bazı kayıplar verdiğini söyledi, ancak ayrıntı vermedi. 
     Savaş alanındaki asıl hedeflerinin Irak'a ait karadan karaya füzeler ve Cumhuriyet Muhafızları olduğunu söyleyen Renuart, kitle imha silahlarıyla ilgili bir soruya karşılık, koalisyon güçlerinin, daha önceden de şüphe duyulan bazı tesisleri kontrol ettiğini, ancak şu ana kadar kitle imha silahı bulunduğunu doğrulayamayacağını kaydetti. 
     Renuart, cephede ele geçirdikleri Iraklı komutanları yeni bilgiler elde etmek için sorgulamayı sürdürdüklerini de söyledi. 
     Amerikalı General, özellikle Fedaiyin milislerini, sivilleri canlı kalkan olarak kullanmakla da suçladı. 
     Renuarton, Irak'ın 6 uydu sinyal karıştırıcısının imha edildiğini söyledi. 
     Tümgeneral Renuarton, Katar'daki ABD karargahında Irak savaşıyla ilgili yaptığı değerlendirmede, Amerikan güdümlü silahlarının hedeflerini şaşırtmak için Iraklıların kullandığı 6 uydu sinyal karıştırma cihazının imha edildiği söyledi. 
     Tümgeneral, Amerikan birliklerinin, kum fırtınasına rağmen Bağdat yolunda ilerlemeye devam ettiğini belirtti. 
     ABD'nin ayrıca, Irak'ın güneyindeki Basra kentindeki hedefleri vuracağı ve bu kenti kuşatma planının olmadığı bildirildi. 
     ABD Başkanı George Bush, Amerikan birliklerine büyük tehdit oluşturacak bu yüksek teknoloji ürünlerinin Rus firmaları tarafından satıldığı iddiaları üzerine Rusya Devlet Başkanı Vladimir Putin'i aramıştı. 
     Kremlin ise bu silahları Irak'a satmak için BM yaptırımlarını ihlal ettiği iddialarını yalanlamıştı. 
     Renuart, Iraklı sivilleri, askeri oluşumlardan ve binalardan uzak durmaları yolunda uyardı. 
     Tümgeneral Renuart, Katar'daki ABD karargahında savaşla ilgili yaptığı değerlendirmede, Iraklı sivillere, can kaybının önlenmesi için yollardan uzak durmalarını tavsiye etti. 
     Renuart, savaşta sivillerin güvenliğini sağlamanın zorluğuna dikkat çekti. 
     Tuğgeneral Vincent Brooks da, aynı basın toplantısında, Amerikan askerlerinin paraşütle Irak'a girerken ve belirtilmeyen bir yerde bir uçak pistini ele geçirirken çekilen video görüntülerini gösterdi. 
     Brooks, Irak birliklerinin sivil binaların yakınına silah sakladığını ileri sürdü ve ''bir su pompasının yanına yerleştirilmiş bir uçaksavar füze bataryasının resimlerini'' gösterdi. 
     Amerikalı general, bu bataryanın su istasyonuna zarar verilmeden imha edildiğini ileri sürdü. Renuart, bugün Nasıriye'deki çatışmalarda Amerikan askerleri saflarında kayıplar olduğunu, kayıp vermekten üzüntü duyduğunu kaydetti. 
     General, ölenlerin sayısı hakında ayrıntı vermedi. 
     




</TEXT>
</DOC>
