<DOC>
<DOCNO> 130524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/soneko07.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İş dünyası, hükümetin Irak konusundaki kararsızlığından rahatsız 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, olası Irak savaşına ilişkin, ''Türkiye demokratik bir ülke olarak, hiç bir zaman totaliter bir rejimin yanında yer almamalıdır'' dedi. 
     TÜSİAD tarafından hazırlanan ''Enflasyon ve Büyüme Dinamikleri Gelişmekte olan Ülke Deneyimleri Işığında Türkiye Analizi'' başlıklı raporu, bir toplantıyla açıklandı. 
     Tuncay Özilhan, toplantının açılışında yaptığı konuşmada, hükümetin yaklaşan savaşla ilgili ''kararsız ve kapalı tutumu''na da değinmeden geçemeyeceğini belirterek, şöyle dedi 
     ''Savaşı kimse istemez. Savaş, getireceği yıkımın ölçüsü asla önceden kestirilemeyecek bir afettir. Sorunların barışçı yoldan çözümünü aramak elbette birinci öncelik olmalıdır. 
     Ancak, dünya dengeleri içinde tek başınıza bu çözümü üretemeyeceğiniz bir noktaya geldiğinizde, yapılacak şey, zararı en aza indirecek, kayıplarınızın telafisini en yüksek düzeye çekecek önlemleri alarak, desteğinizi gerçekçi bir düzeyde tutarak, müttefiklerinizin yanında yer almaktır. Türkiye, demokratik bir ülke olarak, hiçbir zaman totaliter bir rejimin yanında yer almamalıdır. AB'nin konuyla ilgili tutumu yakından ve dikkatle izlenirse, meşruiyetle ilgili hissedilen sıkıntılar da büyük ölçüde ortadan kalkar. '' Özilhan, toplumun, gelişmeleri ve bunun gereklerini anlayacak olgunluğa sahip olduğunu vurgularken, ''yeter ki anlatmasını bilin'' dedi. 
     
     ''KARARSIZLIK, BİZİ YENİ DENGELERİN DIŞINDA BIRAKABİLİR'' 

     Kararsızlığın ise Türkiye'yi kurulacak yeni dengelerin dışında bırakabileceği uyarısında bulunan Tuncay Özilhan, şöyle devam etti 
     ''Yalnız kalmış bir Türkiye, geleceği olmayan bir Türkiye'dir. Avrupa Birliği için mücadele etmek, Kıbrıs'ta kalıcı ve adil bir çözüme kavuşmak için varımızı yoğumuzu ortaya koymak da işte bu nedenle zorunludur. Hükümet bu karmaşık sorunlarda açık ve kesin tutumlar benimsemeyi kendisi ve iktidarının geleceği için riskli görüyorsa, ödeyeceği bedelin hesabını yapıyorsa, o zaman toplum olarak şunu sormak hakkımızdır 
     Bu toplum, istikrar programını ve yapısal reformları, ağır bir bedel ödeyeceğini bile bile desteklemedi mi Daha hiçbir icraatını görmeden piyasalar hükümete kredi açtığında, bilerek bir riski üstlenmedi mi Kıbrıs'ta çözüm için sesini yükseltenler hükümetten daha az mı risk alıyorlar Yapılanların ve yapılmayanların bedelini de, kazancını da, toplumca adil olarak paylaşacağız. Ancak tarih önünde sorumluluk her durumda hükümete ait olacak.'' 
     
     "FIRSATIN UÇUP GİTMESİNDEN ENDİŞELİYİZ" 

     Türkiye'nin siyasi istikrarsızlığın, ekonominin ihtiyaç duyduğu yapısal reformların yapılamamasının ve mali disiplinin sağlanamamasının kaçınılmaz sonucunu, birbirini izleyen krizler ve işsizlik olarak yaşadığını kaydeden Özilhan, ''Tüm toplum olarak gelirde ve servette ciddi kayıplar yaşadık. Gelecek umutlarımız azaldı'' dedi. 
     Şubat 2001 sonrasında belki de ilk kez, yaşanan krizlerden bir nebze ders alındığını, son iki yılda, hem özel kesim, hem de kamu kesimi yeniden yapılanma çabasına girdiğini, bu dönemin, mali disiplinin sağlanmaya çalışıldığı, bankacılık sektöründe uzun yılların birikimi olan sorunların çözülmesi açısından önemli adımların atıldığı ve yapısal reformların hız kazandığı bir dönem olduğunu anlatan Özilhan, 2002'nin son çeyreğinde bu çabaların meyvelerini almaya başlandığını kaydetti. 
     Enflasyonun 1982'den bu yana ilk defa yüzde 30'un altına indiğini, ihracatın yurtdışındaki tüm olumsuz koşullara rağmen rekor artış gösterdiğini, borç stokunun GSMH'ya oranının gerilemeye, ekonominin geleceğine ilişkin beklentilerin iyileşmeye başladığını vurgulayan TÜSİAD Başkanı, konuşmasını şöyle sürdürdü 
     ''Ancak, yeniden yapılanma sürecini tamamlayamadan seçim atmosferine girdik. 4 Kasım seçimlerinden tek parti iktidarı çıkması, piyasaların hükümetin henüz hiçbir icraatını görmeden olumlu tepki vermesiyle sonuçlandı. Türkiye'nin geleceği için umutlanmasını sağlayacak bir zemin doğdu. Bu zemin, toplumun önemli bir kesiminin ciddi beklentilerle iktidara getirdiği hükümet için de paha biçilmez bir fırsattı. Ekonomiyi tümüyle sağlığına kavuşturduktan sonra, ülkeyi sürdürülebilir büyümeye taşımak için uygun bir moment yakalamıştı. 
     Ne yazık ki hayat beklediğimiz biçimde gelişmedi. Bugün, bu büyük fırsatın her an elimizden uçup gitmesinin endişesini yaşıyoruz.'' 
     
     ''KAPTANIN MAHARETİ FIRTINALI SULARDA ORTAYA ÇIKAR'' 

     Bu fırsatın kaçırılması noktasına gelişin bütün sorumluluğunu hükümete yüklemenin, bir açıdan bakıldığında haksızlık gibi gelebileceğini ifade eden Özilhan, şöyle devam etti 
     ''Hükümet daha görevi devralır almaz, tek bir icraata fırsat bulamadan, Avrupa Birliği meselesi ile uğraşmak zorunda kaldı. Ardından önüne Kıbrıs meselesi geldi. Bunlar onyılların sorunlarıydı. Dahası, bir de kapımıza savaş dayandı. Bu süreçte, hükümetin kendi politikalarını yürürlüğe koyma bakımından elinin yeterince serbest olmadığı da ileri sürülebilir.'' Bir başka açıdan bakıldığında ise hükümet olma, iktidar olmanın, böyle dönemlerdeki icraatla ölçülecek bir olgu olduğuna işaret eden Özilhan, şöyle konuştu 
     ''Kaptanın mahareti, fırtınalı sularda ortaya çıkar. Toplum, hükümetten tek parti iktidarının gücüyle, toplumsal uzlaşma zemininde, istikrarlı ve kararlı bir icraat beklerken, tam tersi bir manzarayla karşı karşıya kaldı 
     Seçimden zaferle çıkmış bir iktidarın hiç ihtiyaç duymaması gereken popülist söylem ve uygulamalar...İstikrar programının gereklerinin kavranmamış olduğunu gösteren icraatlar... Tenkitleri değerlendirmek yerine onlara sert tepki göstermeyi seçen bir yönetim anlayışı... Çok başlılık ve birbiriyle çelişen tutum ve beyanlar... Koordinasyonsuzluk... Parlamento içi ve dışı muhalefetle, sivil toplumla, bürokrasiyle gerekli diyaloğun kurulamaması...Her biri henüz zihnimizde çok taze olduğu için bunlarla ilgili somut ayrıntılara girmeyeceğim. Yalnızca, 'Türkiye kritik bir dönemden geçerken, ihtiyacımız olanlar bunlar değil' demekle yetineceğim.'' 
     
     "DOĞRU POLİTİKALAR UYGULANMALI" 

     Tuncay Özilhan, piyasalar, reel sektör ve toplumun genelinin, her iddialı başlangıca umutla baktığını, geleceğe ilişkin iyimser bir bekleyişin ortaya çıktığını vurgulayarak, ''Ancak, bekleyişlerin bozulması kolay, tekrar iyileşmesi ise çok zordur. Geçmiş tecrübeler bunu çok açık biçimde göstermektedir'' dedi. 
     Güçlü bir tek parti hükümeti olmanın, başarıyı kendi başına garantilemeyeceğine dikkati çeken TÜSİAD Başkanı Özilhan, şöyle konuştu. 
     ''Başarıyı getirecek olan, doğru politikaların uyum içinde, net bir şekilde ve ısrarla uygulanmasıdır. Ülkemiz, içte olduğu kadar dışta da çok kritik bir dönemin içindedir. Ülkemizin dış gelişmeler karşısında en az etkilenmesi, gerektiğinde başını dik tutabilmesi açısından mali disiplin hayati önem taşımaktadır. Mali disiplindeki gevşemeler nedeniyle ekonomisi kırılganlaşan bir ekonominin dışsal şokları kaldırması mümkün değildir. 
     Enflasyonun kontrol altında tutulması, kamu borç stokunun azaltılması ve istikrarlı büyümeye geçişin sağlanması, hala Türkiye'nin temel sorunları olmaya devam etmektedir.'' Çözümün, öncelikle mali disiplinden geçtiğine işaret eden Özilhan, şu görüşleri dile getirdi 
     ''Mali disiplinden ödün verilmesi, sorunları hızla artıracak, ülkeyi yeni krizlerin eşiğine getirecektir. Ülkemizin yeni ekonomik sıkıntıları yaşamaya tahammülü yoktur. Bu nedenle, hükümetin, mali disiplini bozacak, enflasyonla mücadeleyi aksatacak adımlardan özenle kaçınması gerektiğini, toplumun çıkarının burada olduğunu hatırlatmakta yarar görüyoruz. 
     Ayrıca, alınan kararların kendisi kadar, kararların hangi şeffaflıkla alındığı, ne kadar ikna edici olduğu ya da kamuoyuna hangi açıklıkla anlatıldığı da önemlidir. Hükümetin piyasalarla iletişime önem vermesi, bürokrasiyle, sivil toplumla, muhalefetle işbirliğini güçlendirmesi şarttır.'' 
     
     ELEŞTİRİLERDEN YARARLANMALIYIZ 

     Artık sokaktaki insan dahil herkesin çok iyi bildiği gibi, Türkiye'nin yalnızca jeolojik olarak değil, ekonomik ve jeopolitik olarak da bir fay hattının üzerinde olduğunu vurgulayan Tuncay Özilhan, şu görüşleri dile getirdi 
     ''Sağlam bir zemine basmak, temellerimizi sağlam atmak ve çağın gereklerine uygun bir şekilde yapıyı yükseltmek zorundayız. Bu yüzden, yaşadıklarımıza geniş bir perspektiften bakmalı, eleştirel olmalı ve eleştirilerden yararlanmalıyız. 
     Dünyanın ve Türkiye'nin içinde bulunduğu konjonktür, bize hata yapma lüksü bırakmıyor. Geçmişteki hatalarımızdan yeteri kadar ders aldığımızı ve kriz yönetimi konusunda güçlü bir birikim oluşturduğumuzu, tüm dünyaya göstermek zorundayız. Türkiye ekonomisinin bundan böyle oturacağı büyüme yolu, mutlaka krizlere dayanıklı bir yol olmalı.'' Doç. Dr. Kamil Yılmaz, Doç. Dr. Cevdet Akçay ve Doç. Dr. Emre Alper'in, bu yolun haritasını sağlıklı bir biçimde çizebilmek için hazırladığı TÜSİAD raporuna da değinen Özilhan, konuşmasını şöyle tamamladı 
     ''Bu çalışma bize, enflasyonla mücadele etmeden, enflasyonu kalıcı bir şekilde tek haneli rakamlara indirmeden, büyüme potansiyelimizi artırmamızın mümkün olmadığını, hem Türkiye'nin hem de diğer ülkelerin verileriyle net olarak kanıtlıyor. Bu mücadelenin başarısı ise, yapısal reformların geri dönüşler olmadan tamamlanmasından, kamu maliyesindeki disiplinin korunmasından, yatırım ortamının iyileştirilmesinden ve bu alanlarda elde edilen kazanımları garanti altına alacak bir siyasi sistemin inşa edilmesinden geçmektedir. 
     Un var, şeker var, süt var. Ocağı yakıp işe koyulalım artık... Öyle bir ortamdan geçiyoruz ki, ancak, kararlılık, açıklık ve işbirliği içinde, birlik ve beraberliğimizi koruyarak ülkeyi düze çıkarabiliriz. Şu an için ortalık biraz karanlık gibi gözükse de, unutmayalım ki en karanlık an, güneşin doğmasından önceki andır.'' 

     
</TEXT>
</DOC>
