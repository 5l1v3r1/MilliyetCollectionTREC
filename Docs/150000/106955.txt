<DOC>
<DOCNO> 106955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sondun15.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika polisi, aşırı dincilere sızma arayışında 
</HEADLINE>
<TEXT>

     Belçika İçişleri Bakanlı Antoine Duquesne, terörizmle mücadele için çalışan polis ve istihbaratçıların, aşırı dinci Müslümanların arasına sızmaları ve onların zihniyetini iyi kavramaları gerektiğini söyledi. 
     Belçika Senatosu İçişleri Komisyonu'nun, ülkede terörizme karşı mücadele ile görevlendirilen polis ve istihbarat birimlerini ''amatör'' olmakla suçlayan değerlendirmesinin ardından, bu birimlerin takviye edilmelerine ilişkin girişimler sürüyor. 
     Duquesne, ''moral vermek'' amacıyla ziyaret ettiği Polis Antiterör Grubu GIA görevlilerine, olanak ve yeteneklerinin artırılacağı mesajı verdi. 
     ''Terörden korkmak için özel bir neden olmadığını, ancak her zamankinden daha dikkatli olmak, tetikte beklemek gerektiğini'' anlatan Antoine Duquesne, terörizme karşı mücadelede, aşırı dinci Müslümanların arasına sızma ve onların zihniyetini anlama gereği üzerinde durdu. Duquesne, bu yetenekte polis ve istihbaratçıların, terörizme karşı mücadele ekiplerinde görevlendirileceğini ifade etti. 
     Belçika'da, halen 8'i tutuklu olmak üzere 19 aşırı dinci militanın yargılama süreci devam ediyor. Belçika, Fas, Tunus ve Cezayir tabiyetli olan bu kişilerin bir kısmı, Avrupa'daki Amerikan tesislerine sabotaj planlamakla bir kısmı da, Afganistan Kuzey İttifakı askeri lideri Ahmed Şah Mesud'un, 9 Eylül 2001 tarihinde öldürülmesi olayına karışmakla suçlanıyor. 
     





</TEXT>
</DOC>
