<DOC>
<DOCNO> 129735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sondun11.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere ABD'den Irak operasyonunu ertelemesini istedi 
</HEADLINE>
<TEXT>

     İngiltere'de yayınlanan The Daily Telegraph gazetesi, İngiltere'nin ABD'den Irak operasyonunu sonbahara ertelemesini istediğini yazdı. 
     Bazı bakanların ve birçok diplomatın, BM silah denetçilerinin çalışmalarını tamamlamaları için zaman verilmesi gerektiğini düşündüğünü belirten gazete, Başbakan Tony Blair'in de bu görüşü paylaştığını kaydetti. 
     Gazete, diplomatların, operasyonu sonbahara erteleyerek kazanılacak zaman içerisinde BM Güvenlik Konseyi'nden müdahale için gerekli onayın da çıkabileceğine inandıklarını yazdı. 
     Bu arada The Guardian gazetesi de, Blair'in BM onayı olmadan Irak'a düzenlenecek operasyona katılma kararı alması halinde İşçi Partisi içinde ciddi bir bölünme olacağını, 100 milletvekilinin en büyük ''siyasi ayaklanmayı'' başlatacaklarını bildirdi. 
     Öte yandan The Independent gazetesi, 120 tanktan oluşan zırhlı bir birliğin önümüzdeki hafta Körfez'e gitmek üzere hareket edeceğini duyurdu. 
     Birliğin şu an Almanya'da konuşlandığını belirten gazete, Körfez'e sevkıyatın 2 hafta alacağını kaydetti. 
     Savunma Bakanlığı'nın Ürdün'de tatbikat yapılacağına dair açıklamalarına dikkat çeken gazete, Hava Kuvvetleri'ne ait, Tornado, Harrier ve Jaguar savaş uçaklarından oluşan bir filonun Ürdün'e gitmeye hazırlandığını yazdı. 
     





</TEXT>
</DOC>
