<DOC>
<DOCNO> 112100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sontur39.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz ''Beklentilerimizden farklı bir durum çıkmadı'' 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, AB Komisyonu tarafından açıklanan Türkiye İlerleme Raporu'na ilişkin, ''Beklentilerimizden çok farklı bir durumun çıktığını söyleyemem'' dedi. 
     Yılmaz, ''Türkiye'ye özel bir statü verilmesi gibi kavramları kabul etmemiz ve benimsememiz mümkün değildir'' diye konuştu. 
     Başbakan Yardımcısı Yılmaz, Avrupa Birliği Genel Sekreterliği'nde düzenlediği basın toplantısında, AB Komisyonu'nca onaylanan Türkiye İlerleme Raporu'na ilişkin değerlendirmelerde bulundu. 
     Komisyonun değerlendirmesinde Türkiye'nin üyelik sürecinin geleceği bakımından bazı önerilere yer verildiği ve bu bağlamda 2003 yılı başında komisyon tarafından güncelleştirilecek yeni bir katılım ortaklığı belgesiyle Türkiye'ye yeni bir yol haritası verilmesi konusunun da yer aldığını hatırlatan Yılmaz, şunları söyledi 
     ''Türkiye elbette bu yeni yol haritasını dikkatle değerlendirecektir, ancak katılım öncesi stratejisinin güçlendirilmesi için sunularn önerilerin yeni bir yönü bulunmadığı gibi, bunların Türkiye'yi üyeliğe taşıyacak bir içerik ve kapsam taşımadığı da görülmektedir. 
     Bu bağlamda, bazı çevrelerce zaman zaman gündeme getirilen Türkiye'ye özel bir statü verilmesi gibi kavramları kabul etmemiz ve benimsememiz mümkün değildir.'' Yılmaz, benzer önerilerin 1997 yılında kendi başbakanlığı sırasında da yapıldığını, ancak bu önerilerin hiçbir şekilde kabul edilmediğini kaydetti. Raporun teknik bir değerlendirme olduğuna işaret eden Yılmaz, ''Beklentilerimizden çok farklı bir durumun çıktığını söyleyemem'' diye konuştu. 
     Belgenin, Kopenhag zirvesinde Türkiye'ye müzakere tarihi için gerekli siyasi kararın alınmasını kolaylaştıran belge olabileceğini ama olmadığını söyleyen Yılmaz, ''ancak onu engelleyen bir belge de olmamıştır'' dedi. 
     Yılmaz, ''Türkiye'nin üyelikten başka hedefi yoktur, bu geri döndürülmesi mümkün olmayan bir süreçtir'' diye konuştu. 
     
     SORU-YANITLAR 

     Yılmaz, Avrupa Birliği Genel Sekreterliği'nde düzenlediği basın toplantısında, AB Komisyonu'nca onaylanan Türkiye İlerleme Raporu'na ilişkin değerlendirmelerde bulundu ve gazetecilerin sorularını yanıtladı. 
     Türkiye'nin üzerine düşen sorumlulukla cesur adımlar attığını ve müzakerelerin başlaması için gerekli reformları esas itibariyle yaptığını ifade eden Yılmaz, uygulamaya ilişkin çalışmaların da hızla devam ettiğini kaydetti. Yılmaz, şöyle devam etti 
     ''Komisyon belgeleri, Türkiye ile AB arasında yaklaşık 40 yılı bulan ilişkimizin, 1996 yılından bu yana işleyen gümrük birliğinin ve Aralık 1999 Helsinki öncesinde üyeliğe adaylığımızın kabul ve ilanı ile ortaya çıkan yeni sürecin bugün geldiği kritik aşamasında, beklentimizi karşılamaktan uzaktır. Bu esas itibarıyla gri tonları ağır basan bir fotoğraf çekimi olmuştur. Bu belgelerle Komisyon, Türkiye'ye karşı üstlenmiş olduğu sorumluluğu taşımak iradesini ve cesaretini ortaya koyamamıştır.'' Yılmaz, bu eksikliğin, AB üyesi ülkelerin hükümetleri tarafından Kopenhag zirvesinde karşılanmasını beklediklerini kaydetti. 
     AB Komisyonu'nun ortaya koyduğu belgelerin, Türkiye'nin müzakerelere başlamasını engelleyici bir faktör olamayacağını ifade eden Yılmaz, siyasi bir karar olan müzakerelere başlanmasının, Kopenhag'da alınabileceğinin altını çizdi. Müzakerelerin yeni ve dinamik bir süreç olacağını belirten Yılmaz, müzakerelere başlanmasının, Türkiye'nin devam eden çalışmalarına ivme vereceğini kaydetti. 
     





</TEXT>
</DOC>
