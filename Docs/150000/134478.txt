<DOC>
<DOCNO> 134478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/son/soneko05.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Endüstri Holding, 12 katlı binasını satışa çıkardı... 
</HEADLINE>
<TEXT>

     Endüstri Holding Genel Koordinatörü Ramazan Arıkan, SSK ve vergi borçlarını ödemek için Holding'in yönetim binasını satışa çıkarmaya hazırlandıklarını söyledi. 
     Eski yöneticilerin Holding'in 250 milyon markını talan ettiklerini kamuoyuna açıklayan Arıkan, mevcut borçlarını kapatabilmek için 12 katlı yönetim binasını satışa çıkaracaklarını ifade etti. 
     Bina üzerine SSK İl Müdürlüğü ve vergi dairesinin alacaklarını tahsil için haciz koydurduklarını anımsatan Arıkan, ''SSK İl Müdürlüğü ile görüşerek hacizi başka bir mülkümüz üzerine kaydırmalarını talep ettik. Haciz malının çok ucuza gideceğini, bizim binayı çok daha iyi bir fiyata satmamızın mümkün olduğunu anlattık'' dedi. 
     SSK'nın tekliflerine sıcak baktığını vergi dairesine de benzer girişimlerde bulunduklarını dile getiren Arıkan, binanın satışını kolaylaştırmak için tanıtım CD'si ve broşürleri hazırladıklarını kaydetti. 
     Yönetim binası içinde haciz nedeniyle toplantı masası dışında hiçbir eşya kalmadığını belirten Arıkan, şöyle konuştu 
     ''Geçmiş dönemde büyük paralar harcanarak yapılan bina her türlü lüks ve konfora sahip. Özel otoparkı olan 12 katlı binada, merkezi ısıtma sistemi bulunuyor. Hazırladığımz CD ve broşürleri Ankara ve İstanbul'daki özel hastanelere ve şirketlere yollayacağız. Bina bir özel hastane olmak için uygun özellikleri taşıdığı ve Konya'da bu yönde bir ihtiyaç olduğu için daha çok sağlık sektörüne tanıtımlar yapacağız.'' Binanın satışından 3 milyon EURO elde etmeyi düşündüklerini belirten Arıkan, SSK'ya olan 2.5 trilyon prim borcu ile af çıkması halinde 500 milyara kadar düşebilecek 1.2 trilyon vergi borçlarını bu şekilde karşılamayı planladıklarını dile getirdi. 
     





</TEXT>
</DOC>
