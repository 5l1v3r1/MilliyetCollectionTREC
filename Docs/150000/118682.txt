<DOC>
<DOCNO> 118682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sonspo17.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Alaves maçının öneminin farkındayız.. 
</HEADLINE>
<TEXT>

     Beşiktaş Teknik Direktörü Mircea Lucescu, İspanya'nın Deportivo Alaves takımıyla yarın yapacakları UEFA Kupası maçının öneminin farkında olduklarını ve ne pahasına olursa olsun kazanmak istediklerini söyledi. 
     Lucescu, BJK Nevzat Demir Tesisleri'nde düzenlediği basın toplantısında, yarınki maçın ilk karşılaşmadan farklı olacağını ve daha zor geçeceğini ifade etti. Lucescu, ''Alaves de turu geçmek için elinden gelen herşeyi yapmak isteyecektir. Ligdeki kötü gidişlerini UEFA Kupası'nda telafi etmek istiyorlar. Ayrıca dış sahalarda iyi performans gösteriyorlar. Bu nedenle maç kolay olmayacak'' diye konuştu. 
     
     ''BERABERLİK DÜŞÜNCEMİZ YOK'' 
     Rumen teknik adam, yarınki maçta ilk hedeflerinin kazanmak olduğunu ve beraberlik gibi bir düşüncelerinin bulunmadığını vurguladı. 
     Oyunu çok iyi kurgulamak zorunda olduklarını belirten Lucescu, turu yakalamak için ellerinden gelen her şeyi yapacaklarını ifade etti. 
     
     TARAFTARA ÇAĞRI 
     Beşiktaş taraftarına da yarınki maç için çağrıda bulunan Lucescu, ''Yarın taraftarlarımızın desteğine her zamankinden daha fazla ihtiyacımız olacak'' dedi. 
     UEFA Kupası'nda yollarına devam etmek istediklerini belirten Lucescu, şöyle konuştu 
     ''Turu geçmeyi biz ve taraftarlar hep beraber başarabiliriz. Taraftarımız bugüne kadar bize hep destek oldu. Bu maçta da yanımızda olacaklarına inanıyorum. Alaves'te yapılan ilk maçı taraftarlarımız da seyrettiler. Hakemi nasıl etkilediklerini gördüler. Yarın taraftarlarımızın maç boyunca sürekli bizi desteklemelerini bekliyor ve istiyoruz.'' 
     
     SERGEN VE PANCU KONUSU 
     Lucescu, basın mensuplarının hafif sakatlıkları bulunan Sergen ve Pancu'un yarın forma giyip giyemeyeceğiyle ilgili sorularına ise şöyle yanıt verdi 
     ''İkisinin de oynayacaklarını sanıyorum. Dün akşam antrenmana katıldılar. Bu akşamki antrenmanda da durumlarına bakacağız. Eğer Sergen ve Pancu yüzde 100 hazır değillerse oynatmayabilirim. Çünkü futbolcularımın bu maçta fizik ve kondisyon olarak tam hazır olmasını istiyorum.'' Lucescu, Elazığspor maçında şans vermediği İbrahim'in yarın forma giyeceğini, Pancu ve Sergen'in oynayamaması durumunda ise kimlere forma vereceğinin yarın sahada belli olacağını kaydetti. 
     
     ''HAKEMİN KÖKENİ ÖNEMLİ DEĞİL'' 
     Rumen teknik adam, bir basın mensubunun, ''Maçın hakemi Ermeni asıllı bir Fransız. Bu kararlarını etkileyebilir mi '' sorusuna, ''Hakemin kökeninin maçın kaderini etkileyeceğini sanmıyorum. Profesyonel bir ortamda profesyonelce mücadelemizi veriyoruz. Hakemlerin de bu profesyonelliğe uyacaklarına inanıyorum. Biz ne hakem, ne de rakiple ilgilenmeyiz. Kendi oyunumuzu sahaya yansıtmaya ve konsantre olmaya çalışacağız'' diye yanıt verdi. 
     Lucescu, İlhan Mansız'ın son haftalarda gol atamaması nedeniyle sahalarda agresif davrandığı yönündeki bir yorum üzerine de, ''İlhan her zaman böyleydi. Agresifliğini bırakıp düzeleceğine inanıyorum. O her top için koşuyor ve savaşıyor. Benim istediğim santrafor tipi de böyle. Ancak hakemlerle ilişkilerine dikkat etmeli'' diyerek sözlerini tamamladı. 
     





</TEXT>
</DOC>
