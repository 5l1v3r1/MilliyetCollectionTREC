<DOC>
<DOCNO> 120389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sondun11.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Frankfurter Allgemeine "Erdoğan somut takvim istedi" 
</HEADLINE>
<TEXT>

     Alman Frankfurter Allgemeine gazetesi, AK Parti Genel Başkanı Recep Tayyip Erdoğan'ın Strazburg ziyareti sırasında da, Kopenhag zirvesinde Türkiye'ye AB üyeliği müzakerelerine başlanması için takvim verilmesini istediğini yazdı. 
     Gazetede, ''Erdoğan'ın gülümsemesi, Prodi'nin çekingenliği'' başlığıyla verilen bir haber-yorumda, Erdoğan'ın Brüksel ziyareti sırasında da bir otelde düzenlediği basın toplantısında, Türkiye'nin ''çok uzun bir süre AB'nin kapıları önünde beklediğini'' ifade ederek, Türkiye'nin üyelik yolanda önemli adımlar attığını söylediği bildirildi. 
     Türkiye'ye somut bir tarih verilmediği takdirde Türk halkının büyük hayal kırıklığına uğrayacağını kaydeden Erdoğan, Türkiye'nin AB üyesi olması durumunda, AB'nin bir ''Hıristiyan klübü'' olmadığının da ispatlanmış olacağını söylediği, aynı zamanda ''nazik tebessümünü'' gösterdiği belirtildi. 
     AB Komisyonu Başkanı Romano Prodi ile AB'nin genişlemesinden sorumlu komisyon üyesi Günter Verheugen'in ise Türkiye'deki gelişmeleri takdirle karşıladıklarını ifade ettikleri, ancak Türkiye'ye şimdilik somut bir takvim verilmesine karşı oldukları kaydedildi. 
     Erdoğan'ın ziyareti sırasında ''bilinen görüşlerin tekrarlanmasına rağmen'', artık zamanın Türkiye'nin üyeliği yönünde çalıştığı görüşüne yer verilen haber-yorumda, gittikçe daha fazla AB ülkesinin Türkiye'yi desteklemeye başladığına dikkat çekildi. 
     Roma, Londra ve Berlin'den sonra Belçika Başbakanı Guy Verhofstadt'ın da Türkiye'nin AB üyeliği sürecini desteklediği belirtilerek, ''Eğer görüntü yanıltmıyorsa, Erdoğan'ın gülümsemesi hiç beklenmedik şekilde etki yarattı. Kopenhag zirvesi bir 'Türkiye zirvesi' olacak. Tarihsiz bir zirveden çok takvimli bir zirve'' denildi. 
     





</TEXT>
</DOC>
