<DOC>
<DOCNO> 107467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sontur19.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan Sezer'e destek... 
</HEADLINE>
<TEXT>

     CHP Genel Başkanı Deniz Baykal, Cumhurbaşkanı Ahmet Necdet Sezer'in seçimleri erteleme çabalarını destekleme niyetinde olmamasından memnuniyet duyduklarını söyledi. 
     Baykal, ''Türkiye, bir an önce zamanında seçimleri yapacağını görmelidir, bunu içine sindirmelidir ve bu konuda artık hiçbir tereddüt kalmamalıdır'' dedi. 
     Baykal, Avrupa Birliği AB üyesi ülkelerin büyükelçileriyle Danimarka'nın Ankara Büyükelçiliği'nde düzenlenen öğle yemeğinde biraraya geldi. 
     Baykal, yaklaşık 2 saat süren yemekten ayrılırken gazetecilere yaptığı açıklamada çok yararlı bir görüşme olduğunu söyledi. 
     Deniz Baykal, büyükelçilerin önümüzdeki dönemle ilgili gelişmeleri çok yakından merak ettiklerini ifade ederek, ''CHP'nin bu konudaki değerlendirmelerini, düşüncelerini büyük bir ilgiyle izlediler. Ben de Türkiye'nin bir an önce AB'ye üye olarak kabul edilmesi gerektiğini, üyelik müzakerelerinin gecikmeden başlamasının zorunlu olduğunu, son zamanlarda parlamentomuzda AB ile ilgili atılan adımların büyük önem taşıdığını ve bunların doğru değerlendirilmesi gerektiğini anlattım'' diye konuştu. 
     Baykal, görüşmede Ekim ayının ortalarında yayınlanacak olan İlerleme Raporu'nda Türkiye'nin AB konusundaki girişimlerinin mutlaka doğru değerlendirilmesi gerektiği görüşünü aktardığını da bildirdi. Baykal, ''Üyelik müzakerelerine yönelik bakış açısının açık tutulmasının zorunlu olduğunu ve 2003 yılında mutlaka Türkiye'nin AB'ye üyelik müzakerelerini başlatması gerektiğini anlattım. Çok yararlı bir görüşme oldu'' değerlendirmesinde bulundu. 
     
     ''CUMHURBAŞKANI SEZER'İN TAVRI MEMNUNİYET VERİCİ'' 
     Deniz Baykal, bir gazetecinin, ''Sayın Cumhurbaşkanı, sürecin bu şekilde işlemesi ya da şartların oluşması halinde Meclis'i feshetme yetkisini kullanacağını açıkladı. Siz nasıl değerlendiriyorsunuz '' şeklindeki sorusunu şöyle yanıtladı 
     ''Sayın Cumhurbaşkanı'nın açıklamasından haberim yok. Ama, Sayın Cumhurbaşkanı'nın Türkiye'de seçimleri erteleme çabalarına destek olma niyetinde olmadığını memnuniyetle görüyorum. Sayın Cumhurbaşkanı'nın, Türkiye Cumhuriyeti Cumhurbaşkanı'nın davranması gerektiği gibi davranıyor olduğunu görmek hepimizi mutlu ediyor. 
     Sayın Cumhurbaşkanı'nın Türkiye'yi dünyada çok büyük sıkıntılarla karşı karşıya bırakacak, Türkiye'nin saygınlığını ortadan kaldıracak, ekonomimizi allak bullak edecek bir yanlışlığa yardımcı olmayacağını memnuniyetle görüyoruz. Umarım, bunu kimse denemez, denememelidir. Türkiye, bir an önce zamanında seçimleri yapacağını görmelidir. Bunu içine sindirmelidir ve bu konuda hiçbir tereddüt artık kalmamalıdır.'' Deniz Baykal, büyükelçilerin seçimleri erteleme girişimlerine ilişkin soruları olup olmadığını soran gazeteciye de, ''Evet. Bana çeşitli sorular sordular. Ben de düşüncelerimi söyledim'' yanıtını verdi. 
     





</TEXT>
</DOC>
