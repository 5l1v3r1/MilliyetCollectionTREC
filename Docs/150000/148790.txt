<DOC>
<DOCNO> 148790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sondun21.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat dün gece daha sakindi... 
</HEADLINE>
<TEXT>

     Amerikan askerlerinin dün direnişle karşılaşmadan girdiği Irak'ın başkenti Bağdat'ta gece öncekilere oranla daha sakin geçti. 
     Amerikan ve İngiliz askerlerinin, Bağdat'ın kuzeyinde TSİ 04 00'de yaptığı operasyon sırasında hafif silah sesleri bir saat boyunca aralıksız duyuldu. 
     TSİ 09 00'da El Sadun caddesinden geçen 20 kadar tank ve zırhlı araçtan bazıları, Firdevs meydanında Sheraton Oteli yanında beklerken, diğerleri Bağdat'ın merkezi sayılan Bab-eşşarki'ye yöneldi. 
     Bağdat'ta hastanelerin yaralılarla dolup taştığı, çoğu hastaya narkoz verilmeden ameliyat yapıldığı belirtildi. 
     Amerikan askerleri kurdukları kontrol noktalarında araçları denetliyor. Saddam Hüseyin'in heykelinin devrildiği Firdevs meydanı yakınlarında bulunan yabancı basın mensupları, ''Irak hükümetinin kurmak için milyarlarca dolar harcadığı Irak ordusu, Bağdat'ta Amerikan askerlerine karşı neden direnmedi '', ''Neden Irak'ın Kuveyt ile sınır kapısı sayılan Ümmü Kasr'da direniş günlerce sürdü, Irak ordusu Necef ve Kerbela'da, halk ve milislerle birlikte günlerce Amerikan ve İngiliz askerleriyle çarpıştı '' sorularına cevap arıyor. 
     





</TEXT>
</DOC>
