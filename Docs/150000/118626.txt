<DOC>
<DOCNO> 118626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sondun25.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da öğrenci gösterileri sürüyor... 
</HEADLINE>
<TEXT>

     İran'ın başkenti Tahran'da üniversite öğrencileri, reformcu siyasetçi, gazeteci-yazar Haşim Agaceri'ye verilen idam cezasını protesto gösterilerini bugün de sürdürdü. 
     Başkentteki Emir Kebir Üniversitesi'nde toplanan 1500 ila 2 bin öğrencinin protesto gösterisinde, ''Agaceri serbest bırakılmalı'' sloganları atılırken, Agaceri'nin kararı temyiz etmeyeceği yönündeki açıklaması okununca, alkışlarla destek verildi. 
     Tahran milletvekili ve kapatılan ''Selam'' gazetesinin sahibi Ali Ekber Musavi Hoeyni, gösteride yaptığı konuşmada, ''Agaceri kararını sadece Hamedan mahkemesi yargıcının verdiğine inanmıyoruz, bu kararın üst düzey yetkililerle yapılan görüşmede alınan izinden sonra verildiğine inanıyoruz'' dedi. 
     Emir Kebir Üniversitesi muhafazakar Besic Öğrenciler Derneği ve Ayetullah İrevani Medresesi öğrencilerinden oluşan yaklaşık 100 kişi ise İmam Humeyni Adliye Binası önünde yaptıkları gösteride, Ageceri hakkında verilen kararı desteklediler. 
     Bu arada Meclis Başkanı Mehdi Kerrubi, gösterici öğrencilere Agaceri ile ilgili kararı protestoyu yasalar çerçevesinde yapması çağrısında bulunarak, öğrencilerin, bazı kişilerin ülkedeki düzensizliği kendi çıkarları için kullanmasını önlemek için sakin, disiplinli ve yasalara uygun davranması gerektiğini söyledi. 
     Öte yandan Yargı Erki Halkla İlişkiler Bölümü'nden yapılan açıklamada, Agaceri'ye verilen idam cezası savunularak, ''Yargı Erki mahkemenin hukuki sürecinin yasal ve problemsiz olduğunu düşünüyor, karara ilişkin bir itirazın sadece yasal yollardan yapılması gerektiğine inanıyor'' denildi. 
     





</TEXT>
</DOC>
