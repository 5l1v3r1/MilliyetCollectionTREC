<DOC>
<DOCNO> 110406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur16.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
KPSS yerleştirme sonuçları açıklandı... 
</HEADLINE>
<TEXT>

     Kamu Personel Seçme Sınavı KPSS yerleştirme sonuçları açıklandı. 
     Öğrenci Seçme ve Yerleştirme Merkezi'nden ÖSYM yapılan açıklamaya göre, 19 Ağustos-28 Ağustos 2002 tarihleri arasında başvuruları alınan adayların, tercihlerine göre kamu kurum ve kuruluşlarının açık kadrolarına yerleştirilmesi işlemi tamamlandı. 
     Yerleştirme sonuçlarında 6-7 Temmuz 2002 tarihlerinde yapılan KPSS, 7-8 Temmuz 2001 tarihlerinde yapılan Kurumlar İçin Merkezi Eleme Sınavı KMS ile 17 Ekim 1999 ve 12 Aralık 1999 tarihlerinde gerçekleştirilen İlk Defa Devlet Memuru Olarak Atanacaklar İçin Seçme Sınavı DMS sonuçları kullanıldı. 
     Yerleştirme işlemi sonucunda, 157 bin 271 aday arasından, 512'si ortaöğretim, 162'si ön lisans, 2 bin 555'i de lisans mezunu olmak üzere toplam 3 bin 229 kişi, kamu kurum ve kuruluşlarının açık kadrolarına yerleştirildi. 
     Kamu kurum ve kuruluşlarında, ortaöğretim düzeyinde 254, ön lisans düzeyinde 2, lisans düzeyinde de 106 olmak üzere toplam 362 kadro boş kaldı. Açıklamada, adaylar tercihleri arasında göstermedikleri için boş kadro kaldığı belirtildi. 
     Yerleştirme sonuçlarına ilişkin belgeler, adayların adreslerine gönderilecek. Sonuçlar aynı zamanda ilgili kamu kurum ve kuruluşlarına da bildirilecek. 
     Adaylar, yerleştirme sonuçlarını ''www.osym.gov.tr'' internet adresinden öğrenebilecekler. 
     Yerleşen adaylar, yerleştirildikleri kamu kurum ve kuruluşlarına, bu kurumların istedikleri belgelerle 14 Ekim 2002 tarihine kadar başvuracaklar. Sonuç belgeleri eline geçmeyen adayların da bu tarihe kadar başvurmaları gerekiyor. Bu durumdaki adaylar, sonuç belgeleri ellerine geçtiği zaman atandıkları kuruma teslim edebilecekler. 
     Kamu kurum ve kuruluşları, atanmak üzere başvurmama veya koşullara uymama nedeniyle boş kalan kadrolarını 21 Ekim 2002 tarihine kadar ÖSYM'ye bildirecekler. ÖSYM, boş kalan bu kadrolara ek yerleştirme yapacak. 
     





</TEXT>
</DOC>
