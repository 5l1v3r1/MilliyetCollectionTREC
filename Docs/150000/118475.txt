<DOC>
<DOCNO> 118475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sonspo14.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin sahası 1 maç kapatıldı... 
</HEADLINE>
<TEXT>

     Futbol Federasyonu Profesyonel Futbol Disiplin Kurulu PFDK , bugün yaptığı toplantısında, Fenerbahçe ile Galatasaray arasında yapılan derbi maçta çıkan olaylar nedeniyle her iki kulübe de ceza verilmesini kararlaştırdı. 
     Fenerbahçe Kulübü'ne 1 maç saha kapatma ve 1.5 milyar lira para cezası, Galatasaray Kulübü'ne de 2.5 milyar lira para cezası verildi. 
     Galatasaray Kulübü'ne ayrıca, Göztepe maçında çıkan olaylar nedeniyle 500 milyon lira para cezası ile aynı karşılaşmada seyircilerin çirkin ve edebe aykırı tezahüratları sonucu, hakemin 1 nolu anonsu yaptırması nedeniyle ihtar cezası verilmesi kararlaştırıldı. 
     Fenerbahçe-Galatasaray karşılaşmasında kırmızı kart gören futbolculardan Fenerbahçeli Ariel Ortega'ya 2 maç ceza veren PFDK, Galatasaraylı Emre Aşık'ı da 3 resmi müsabakadan men etti. 
     PFDK, Denizlispor Kulübü'ne ihtar ile Tekirdağspor Kulübü'ne ihtar ve 750 milyon lira para cezası, Karşıyaka ve Hatayspor kulüplerine 500 milyon, Çankırı Belediyespor Kulübü'ne 300 milyon, Kütahyaspor Kulübü'ne 250 milyon lira para cezası verdi. Trabzonspor Kulübü hakkında ise Diyarbakırspor maçında disiplin cezasını gerektirecek yeterli kanıt bulunmadığı için ceza tayinine yer olmadığı kararına varıldı. 
     PFDK ayrıca, Uşakspor Kulübü Yöneticisi Ergun Kutsal, Aydınspor Kulübü Yöneticisi Ümit Yalvaç ve Kartalspor Antrenörü Besim Durmuş'a 1'er ay hak mahrumiyeti cezası verirken, Aydınsporlu futbolcu Hüseyin Gökçetin'i 4, Antalyasporlu Yasin Yiğit'i de 2 resmi müsabakadan men ile cezalandırdı. 

     
</TEXT>
</DOC>
