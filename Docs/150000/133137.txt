<DOC>
<DOCNO> 133137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sonspo11.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Divan Kurulu'nda Aziz Yıldırım'a ağır eleştiriler... 
</HEADLINE>
<TEXT>

     Fenerbahçe Kulübü Olağan Yüksek Divan Kurulu toplantısında faaliyet raporları ve futbol şubesinin çalışmaları hakkındaki görüşmeler bölümünde, kulüp başkanı Aziz Yıldırım bazı üyelerce eleştirildi. 
     Geçmişte Aziz Yıldırım tarafında yer aldığı görülen Fenerbahçe 2000 Derneği Başkanı Şevket Yılmaz, Yıldırım'a yapılan eleştirilerin en ağırlarını yöneltti. 
     Şevket Yılmaz, Yıldırım başkanlığında geçen 5 yıllık sürenin istikrarsızlık, kararsızlık ve tutarsızlıklarla dolu olduğunu iddia ederek, ''5 yılda 70 yönetici, 8 antrenör değiştirdiniz. 80 sporcu geldi gitti. Hangi istikrardan bahsedebilirsiniz'' dedi. 
     Yıldırım'ın göreve geldiği yıl Fenerbahçe'nin şampiyonluk sayısında Galatasaray'dan 3 basamak önde olduğunu kaydeden Yılmaz, şu anda ezeli rakiplerinin Fenerbahçe'yi 1 şampiyonlukla geçtiğini hatırlatarak, bu süre içerisinde Avrupa kupalarında elde edilen sonuçların hüsran ve acılarla dolu olduğunu dile getirdi. 
     Yönetim kurulunun, takımın şimdiye kadarki teknik heyetleriyle olan ilişkilerini de eleştiren Yılmaz, Fenerbahçe'de yıllardır yaşanan kaosun bu nedenden kaynaklandığını ileri sürdü. 
     Şevket Yılmaz, ''Oyuncu seçimini teknik direktör yapar. Doğru teknik direktör işine kimseyi karıştırmaz, karıştıranlardan da hayır gelmez. Kimler yardımcı olacak Yöneticiler mi Güldürmeyin insanı. Yıllardır yaşanan kaosun altında yatan neden bu değil mi Ortada bir başarı var da biz mi göremiyoruz. Keşke olsa da şapkamı çıkarıp alkışlasam'' şeklinde konuştu. 
     Transfer çalışmalarında harcanan paraların adeta sokağa atıldığını savunan Şevket Yılmaz, kurulan kadroya bakıldığında da ne kadar plansız işler yapıldığının ortaya çıktığını kaydetti. 
     Aziz Yıldırım'ın sosyal ilişkilerinin de zayıf olduğunu ileri süren Yılmaz, ''Sosyal ilişkiler çok önemli, ancak başkanın yapısından kaynaklanan davranışlarına bakıyorum da, fazla söze gerek yok'' dedi. Yılmaz, şöyle konuştu 
     ''Tek adamlığın sürdüğü müesseselerde kurumsallaşmadan söz etmek abesle iştigaldir. Başkanın, 'Devraldığımız borç ile bırakırız' sözünü düşündüğümüzde ortaya çıkan tablo bizi endişelendiriyor. Kulüp gelirlerinin borç yükünü kaldıracağını düşünmüyorum. Şahıs borçları açıklanmalı ve bağışlanmalıdır. Evrende iki şey vermekle eksilemez. Biri bilgi, biri de sevgi. Herşeyi para ile satın alacağını düşünen insanlara acıyorum.'' Şevket Yılmaz'ın konuşması salondaki belli bir kesim tarafından desteklenirken, kulüp başkanı Aziz Yıldırım ise konuşmayı zaman zaman gülerek dinledi. 
     
     DERİNGÖR-YILDIRIM GERGİNLİĞİ 
     Yüksek Divan Kurulu Üyesi Halit Deringör, Aziz Yıldırım'ın Fenerbahçe Kulübü'nü tek başına yönetme çabası içerisinde olduğunu ileri sürerek, futbolcular arasında da ayrımcılık yaptığını savundu. 
     Deringör'ün bu ve konuşması sırasındaki bazı sözleri Aziz Yıldırım'ı birhayli sinirlendirirken, Yıldırım ve Deringör arasında birara sözlü tartışma yaşandı. 
     Aziz Yıldırım'ı işaret ederek, ''Neden tek adam gibi hareket ediyorsunuz '' diyen Deringör, daha sonra, ''Sizin amigolarla ne işiniz var Bazı futbolcuları tutup manevi evlat gibi görüp, bazılarını ikinci sınıf saymanız doğru mu '' şeklinde ifadeler kullanınca sinirlenerek araya giren Yıldırım, ''Kim olduğunu söyleyin, açıklayayım. Topu karanlığa atıyorsunuz'' diyerek yanıt verdi. 
     Deringör'ün, Aziz Yıldırım'ın yıllardır üye aidatlarını kendisi ödeyerek üyelere dayatma yaptığını iddiası üzerine Yıldırım bu kez, ''Aidatlar 600 bin lirayken yatırmayanların üyelikleri düşmesin diye Fenerbahçeli olduğum için bunu yaptım. Ancak bir daha yapmayacağım'' şeklinde yanıt verdi. 
     Halit Deringör, sözlerini, ''Başkanım, görkemli binalar yapabilirsiniz, ama binalar içinde demokrasi ve eşitlik varsa ve ayrımcılık yoksa değer kazanır'' diyerek sözlerini tamamladı. 
     Toplantıyı bir anda gerginleştiren Deringör'ün açıklamalarına salonun bazı kesimlerinden tepki geldi. 
     
     SEVENLER ''BURASI ÇİFTLİK Mİ '' 
     Yüksek Divan Kurulu Üyelerinden Turgut Sevenler ise, Ortega'ya eleştiri oklarını yönelterek, ''Burası çiftlik mi Bu kadar para alıp, kendini buraya bağımlı hissetmemesi normal bir şey mi '' dedi. 
     Şimdiye kadar Ortega'nın takıma katkısını göremediğini anlatan Sevenler, Arjantinli futbolcunun Maradona'ya benzetilmesinin de son derece yanlış olduğunu savundu. 
     Galatasaray'a transfer olan Revivo ile ilgili olarak da konuşan Sevenler, ''Dün akşam Galatasaray'ın oynadığı maçta Revivo'nun yaptığı hatadan takımı gol yedi. Bunlar artık futbol oynamıyor, playback yapıyor. Kurtulduğumuza sevindim'' diye görüş belirtti. 
     Üyelerden Mahir Damyal da, Aziz Yıldırım'a yöneltilen eleştirilerin acımasızca yapıldığını belirterek, Yıldırım'ı savundu. Fenerbahçe'ye Yıldırım gibi yöneticilerin zor geleceğini belirten Damyal, ''Yıldırım Merkez Bankası gibi. Senelerce bizi ayakta tutacak'' dedi. 
     Yüksek Divan Kurulu Üyesi Mustafa Kemal Sayın da, AK Parti Genel Başkanı Recep Tayyip Erdoğan ile birlikte Çin'e giderek Çin Seddi'ne Fenerbahçe Bayrağı astığını belirttiği kulüp başkanvekili Nihat Özdemir'i, 'Fenerbahçe'ye ombudsman lazım' şeklindeki açıklamalarından dolayı kınadı. 
     





</TEXT>
</DOC>
