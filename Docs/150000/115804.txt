<DOC>
<DOCNO> 115804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/sonspo16.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Olivium'da Nouma izdihamı 
</HEADLINE>
<TEXT>

     Beşiktaşlı Pascal Nouma ve Daniel Gabriel Pancu, zihinsel özürlü çocuklar yararına siyah-beyazlı forma imzaladı. 
     Olivium Alışveriş Merkezi'nde gerçekleştirilen organizasyona, önce Fransız futbolcu Pascal Nouma geldi. 
     Alışveriş merkezinde bulunan vatandaşlar, Nouma'ya büyük ilgi gösterirken, imza için kurulan stand çevresinde adeta izdiham yaşandı. 
     Okulların tatil olması nedeniyle yaklaşık 1.5 saat önce standın çevresinde toplanan öğrenciler, ön sıralarda yer alıp Nouma'yı görmek için birbirleriyle yarıştı. Diğer vatandaşlar ise alışveriş merkezinin üst katlarında Nouma'yı görmeye çalıştılar. Nouma, alışveriş merkezine geldiğinde vatandaşlar Fransız futbolcu ve Beşiktaş lehine tezahürat yaparken, organizasyona büyük ilgi gösteren medya mensupları ise bir anda Nouma'nın çevresini sarınca, alandaki vatandaşlar Fransız futbolcuyu kısa bir süre göremedi. Özel güvenlik görevlileri vatandaşları kontrol etmekte zorluk çekerken, Nouma, Beşiktaş forması satın alan taraftarların, formalarını imzalayıp, bol bol fotoğraf çektirdi. 
     Bu arada Beşiktaşlı küçük bir kız Nouma'ya tesbih hediye etti. Fransız futbolcunun formaları imzalarken, ara sıra bu tesbihi çektiği gözlendi. 
     Diğer yandan, tekerlekli sandalyeli bir Beşiktaş taraftarı da Nouma'ya forma imzalatırken, Fransız futbolcuyla bir süre sohbet etti. 
     Daha sonra görevliler, Nouma'yı standın arkasındaki özel bölmeye aldı. Medya mensupları ve vatandaşlar özel bölmenin kapısında Nouma'nın çıkmasını beklerken, kapıya doğru hücum eden vatandaşları güvenlik görevlileri uzaklaştırmaya çalıştı. Taraftarlar, Beşiktaş ve Nouma lehine tezahürat yaparken, Fransız futbolcu görevliler tarafından medya mensuplarına ve taraftarlara gösterilmeden, diğer kapıdan alışveriş merkezinin dışına çıkarıldı. 
     
     PANCU DA FORMA İMZALADI 
     Pascal Nouma'dan sonra forma imzalamaya gelen Rumen futbolcu Pancu, medya mensuplarından ve taraftarlardan Fransız futbolcu kadar ilgi görmedi. 
     Bir süre taraftarların formalarını imzalayan ve çocuklarla fotoğraf çektiren Pancu, burada yaptığı açıklamada, İspanya'nın CD Alaves takımıyla yapacakları UEFA Kupası 2. tur ilk maçının çok zor geçeceğini söyledi. 
     Pancu, İspanyol takımlarının son zamanlarda Avrupa kupalarında başarılı sonuçlar aldığını vurgulayarak, ''Bizim için zor maç olacak. Rakibimizde Ilie ve Cruyff çok iyi oyuncular. Ilie ile milli takımda görüşmüş, birbirimize takılmıştık. Biz şu anda formdayız. Zor da olsa turu geçeceğimize inanıyorum'' diye konuştu. 
     Bir gazetecinin ''İtalya'dan transfer teklifi aldın mı '' biçimindeki sorusuna karşılık Pancu, ''Şu anda sadece Beşiktaş'ı düşünüyorum'' dedi. 
     Öte yandan, Olivium Alışveriş Merkezi'nin düzenlediği organizasyonda, 30 milyon liradan satılan Beşiktaş formalarından elde edilecek gelirin, Zeytinburnu Zihinsel Özürlü Çocuklar Bakım ve Rehabilitasyon Merkezi Yardım Derneği'ne verileceği bildirildi. 
     





</TEXT>
</DOC>
