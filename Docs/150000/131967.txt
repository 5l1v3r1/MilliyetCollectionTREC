<DOC>
<DOCNO> 131967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sondun16.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın özel temsilcisi "Bütün Iraklılar lideri için savaşacak" 
</HEADLINE>
<TEXT>

     Ziyaret için Lübnan'da bulunan Irak lideri Saddam Hüseyin'in özel temsilcisi Ali Hasan El Mecid, Saddam Hüseyin'in sürgüne gitmesi yaklaşımına ilişkin olası görüşmeleri reddetti. 
     El Mecid, Beyrut'ta gazetecilere yaptığı açıklamada, ''çocuğundan yaşlısına bütün Iraklıların, liderlerini yabancı bir istiladan korumak için savaşacağını'' söyledi. 
     ABD'de Başkan George Bush yönetiminin, savaşı önlemek için Saddam Hüseyin'in sürgüne gitmesi yönündeki önerilerinin sorulması üzerine El Mecid, ''Geri zekalı Bush'u dünyanın polisi olarak kim atadı '' dedi. 
     ''Sürgünle ilgili sözlerin, sadece saçmalık ve psikolojik savaşla ilgili taktiklerden biri olduğunu geçmişte söylediklerini, şimdi de yinelediklerini'' ifade eden El Mecid, ''Iraklıların, liderlerini yüzde 100 oy oranı ve doğru bir tercihle seçtiğini, şimdi de savunmaya hazır olduğunu'' söyledi. 
     Irak Devrim Komuta Konseyi üyesi ve Saddam Hüseyin 'in kuzeni olan El Mecid, Beyrut'tan önce Suriye'nin başkenti Şam'da temaslarda bulunmuştu. 
     ABD dışişleri ve savunma bakanları Colin Powell ve Donald Rumsfeld, Saddam'ın sürgüne gitmeyi kabul etmesinin, savaşı önleyebilecek en iyi seçenek olduğunu söylemişlerdi. 
     





</TEXT>
</DOC>
