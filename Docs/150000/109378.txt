<DOC>
<DOCNO> 109378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sontur28.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Küskünler 1 Ekim'e kilitlendi... 
</HEADLINE>
<TEXT>

     Seçimleri iptal ettirmeye çalışan küskün milletvekilleri, TBMM Başkanı Ömer İzgi'nin olağanüstü toplantı çağrısını geri çevirmesinden sonra 1 Ekim'e yönelik strateji hazırlığına girdiler. 
     Küskünler üç strateji çizdiler. Buna göre öncelikli amaç, 1 Ekim'de Meclis açıldığında yeniden tatile girmesini önlemek olarak belirlendi. Meclis'in 3 Kasım'a kadar tatile girmemesi için bu konuda gelecek bir tatil önerisinin çoğunluk tarafından reddedilmesi gerekiyor. Gönül Saray Alphan ve Ali Gören'in seçimlerin iptal edilmesine ilişkin önerileri, Meclis'in tatile girmemesi sağlanırsa Anayasa Komisyonu'na gidecek ve burada 48 saat geçtikten sonra görüşülmeye başlanacak. 
     Anayasa Komisyonu, Komisyon Başkanı toplantıya çağırmazsa 9 Komisyon üyesi tarafından toplantıya çağrılabiliyor. Anayasa Komisyonu'nda 7 "küskün" üye bulunuyor. Kalan iki üye için MHP ve DYP'li küskünler üzerinde çalışılıyor. Komisyonda usulen görüşülen 3 Kasım seçimlerini iptal önergesi, reddedilse bile Genel Kurul'a gelip öncelikle oylanacak. Genel Kurul'da yine en az 184 milletvekili bulunması gerekecek. Burada da çoğunluk aranacak. 
     Küskünler erken seçimlerin iptalini bir Danışma Kurulu kararıyla devreye alma üstünde de duruyor. Danışma Kurulu bunun görüşülmesini reddederse, bu karar doğrudan Meclis Genel Kurulu'na gelecek. Burada büyük olasılıkla kabul edilecek ve hemen Anayasa Komisyonu'nda görüşülmeni geçilecek. 
     Küskünler Meclis'in tatile girmesini önleyememeleri durumunda yeni bir olağanüstü toplantı çağrısında bulunma üzerinde de duruyorlar. 
     Erken seçimlerin iptal edilmesi önergesini veren YTP Amasya Milletvekili Gönül Saray Alphan, TBMM bahçesinde gazetecilerin Ömer İzgi'nin kararı hakkındaki sorularını yanıtlarken, "Meclis Başkanı tarafsızlığını yitirdi, erken seçimi erteletmek için her yolu deneyeceğiz, mücadelemiz yeni başlıyor" dedi. 
     SP Genel Başkan Yardımcısı Mehmet Bekaroğlu ise, 1 Ekim'den itibaren çalışmalarına aynı hızla devam edeceklerini ve erken seçimleri iptal ettirmeye çalışacaklarını kaydetti. 
     





</TEXT>
</DOC>
