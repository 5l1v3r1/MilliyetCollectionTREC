<DOC>
<DOCNO> 110999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/sonspo10.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreş Federasyonu Başkanı "Doping iddialarına inanmıyorum" 
</HEADLINE>
<TEXT>

     Güreş Federasyonu Başkanı Osman Şansal, İran'da yapılan Dünya Büyükler Serbest Güreş Şampiyonası'nda altın madalya kazanan Harun Doğan ve bronz madalya alan Ahmet Gülhan'ın dopingli çıktıklarının açıklanmasıyla ilgili olarak, ''Her 2 sporcumuzun da doping yaptığına ihtimal vermiyorum. Bu işte bir karışıklık var'' dedi. 
     Dünya Şampiyonası'nda sporculardan alınan doping numunelerinin, prosedür gereği Almanya'daki doping kontrol merkezine kod numarası verilerek gönderildiğini, numunelerdeki kod numaralarının ise hangi sporcuya ait olduğunun FILA'nın kasasında korunduğunu hatırlatan Şansal, şunları söyledi 
     ''İran Haber Ajansı IRNA, 15 gün önce Harun Doğan ve Ahmet Gülhan'ın doping yaptığını bildirerek, bu konuyu spekülasyon aracı yaptı. Oysa ki FILA bize böyle bir bildiri göndermemişti. Frankfurt'taki numuneler de doping belirlense dahi bunun hangi sporculara ait olduğunun İran Haber Ajansı tarafından tesbiti mümkün değil. Ayrıca FILA Sağlık Komitesi Başkanının da İranlı Tabakov olması bizim kafamızda soru işaretlerinin doğmasına yol açıyor. Türkiye Güreş Federasyonu olarak, sporcularımızın numunelerinin dopingli çıktığını, FILA'ya yazdığımız bir yazıya karşılık gelen cevap yazısından ancak dün öğrenebildik. Bu işte bir karışıklık var.'' Harun Doğan ve Ahmet Gülhan'da çıktığı açıklanan doping maddesinin bazı gribal rahatsızlıklarda kullanılan ilaçlarda da bulunabildiğini ve IOC tarafından belirlenen sınırların çok az üstünde olduğunu belirten Şansal, ''Test sonuçlarına göre, sporcularımızın kullandığı sentetik bir doping maddesi değil. Her 2 sporcumuzun da böyle basit bir doping yardımına ihtiyacı yok. Bu nedenle kendilerine güveniyoruz. Her ikisi için de B numulerinin analizini isteyeceğiz'' diye konuştu. 
     





</TEXT>
</DOC>
