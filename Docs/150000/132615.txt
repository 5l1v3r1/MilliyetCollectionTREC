<DOC>
<DOCNO> 132615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sondun10.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Britney Spears, Bruce Willis'in kızı oluyor... 
</HEADLINE>
<TEXT>

     Pop şarkıcısı Britney Spears, ikinci beyazperde denemesinde ünlü aktör Bruce Willis'in kızını canlandıracak. ''Zor Ölüm-Die Hard'' serisinin dördüncüsünde Willis ile Spears, baba-kız rolünde kamera karşısına geçecek. 
     Internetteki ''imdb'' sitesinin haberine göre, serinin en heyecanlı filmi olacağı belirtilen ''Die Hard 4 Die Hardest'' isimli yapımda, Spears, babası rolündeki Bruce Willis'e kelimenin tam anlamıyla saçını başını yolduracak. 
     Babasıyla sürekli başı derde giren Spears, sonunda bir çete tarafından kaçırılınca Willis, kızını kurtarmak üzere harekete geçecek. Aksiyonun doruğa çıkacağı filmin yönetmenliğini John McTiernan üstlenecek. 
     Çocukluğundan bu yana Bruce Willis'in fanatik bir hayranı olan Britney Spears'ın filmde rol almaktan dolayı büyük memnuniyet duyduğu dile getirildi. 
     Willis'in ise filmin serinin son yapımı olmasını istediği belirtildi. Yapımda rol almak istemediğini defalarca dile getiren, ancak her filmde cazip tekliflere son anda olumlu yanıt veren Willis, bir demecinde de canlandırdığı John McClane karakterinin denizde köpekbalıkları tarafından parçalanarak ölmesini istediğini dile getirmişti. 
     Dizi oyuncusu olan Bruce Willis'i aksiyon filmleri dünyasına kazandıran ''Die Hard'', 1988 yılında izleyiciyle tanışmıştı. Seri, 1990'da ''Die Hard 2'', 1995'te ''Die Hard 3 With a Vengeance'' ile sürmüştü. Filmlerin yönetmenliğini John McTiernan üstlenmişti. 
     
</TEXT>
</DOC>
