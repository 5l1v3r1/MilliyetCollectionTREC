<DOC>
<DOCNO> 137039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/spor/spo04.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sorunsuz Trabzonspor 
</HEADLINE>
<TEXT>

Teknik Direktör Aybaba, kolej havasında bir takımları bulunduğunu belirterek, "Suni gündem yaratılmasın. Takımımızda büyütülmeye çalışıldığı gibi bir sıkıntı yok. Başkan Sümer ile de diyaloğumuz iyi" diye konuştu 
     Dedikodulardan rahatsız 
     TRABZONSPOR Teknik Direktörü Samet Aybaba’nın son olarak yaptığı, "Göreve devam edip etmemeyi konuşmanın şimdi sırası değil" sözleri tartışma konusu oldu. Bu demecinin sanki bir sorun varmış gibi yansıtıldığını ifade eden Aybaba, "Başkan Özkan Sümer ile bir sorunum yok. Trabzonspor’da büyütülmeye çalışıldığı gibi sıkıntı yaşanmıyor. Kolej havasında bir takımımız var. Suni gündemler yaratmamalıyız" diyerek dedikodulardan rahatsız olduğunu belirtti. 
     
     Farklı bir 11 hazırlıyor 
     ALTAY karşılaşmasını kazanmaktan başka çarelerinin bulunmadığını ifade eden başarılı çalıştırıcının bugünkü maça farklı bir kadro çıkarması bekleniyor. Sol kanatta Lee Yong ile Serkan Kılıç arasında tercihte zorlanan Teknik Direktör Samet Aybaba, orta alanda Hüseyin ve Gökdeniz ikilisine görev verecek. Erman Özgür’ün sakatlığı nedeniyle Muzaffer’in de forma giymesinin yüksek ihtimal olduğu, Aurelio’nun yerine de Alişen’e forma verebileceğine işaret edildi. 
     
     Şeytanın bacağını kırmak istiyorlar 
     98 gündür deplasmanda üç puan bulamayan Trabzonspor, bu şanssızlığına İzmir’de Altay’ı yenerek son vermek istiyor. Son dış saha galibiyetini yine İzmir’de 10 Kasım 2002’de Göztepe’yi 2-1 mağlup ederek elde eden Bordo-Mavililer, bu maçın ardından Galatasaray’a 2-1, Fenerbahçe’ye 3-2 kaybetmiş, Malatyaspor ile 2-2, Gaziantepspor ile de 0-0 berabere kalmıştı. 
     
     Gürcüler’e göz diktiler 
     YENİ sezon için Gürcü futbolcuları takibe alan Trabzonspor’da antrenör Hüseyin Tok, Gürcistan - Moldova karşılaşmasını izledi. Tok’un, Gürcistan Milli Takımı’nın kalecisi Lomoia ile Mişiko, Aleksidze ve Chaladze’yi beğendiği öğrenildi. Bu futbolcuları İrlanda Cumhuriyeti ile oynanacak olan karşılaşmada bir kez daha gözlemleyecek olan Hüseyin Tok’un kesin raporunu bundan sonra vereceği belirtildi. 
     



 SPOR 





























</TEXT>
</DOC>
