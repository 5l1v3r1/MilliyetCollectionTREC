<DOC>
<DOCNO> 134317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sonspo03.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA.. Hidayet 22 sayı kaydetti... 
</HEADLINE>
<TEXT>

     ABD Profesyonel Basketbol Ligi'nde NBA 13. hafta mücadelesine, bu sabaha karşı yapılan 3 maçla devam edildi. 
     Pasifik Grubu lideri Sacramento Kings, deplasmanda, grupta 6. sırada bulunan Seattle Supersonics'i 95-77 yenerek, 47. maçında 33. galibiyetini aldı ve zirvedeki yerini korudu. 
     Chris Webber'ın yokluğunda ilk 5'te sahaya çıkan Hidayet Türkoğlu, 34 dakika oyunda kaldı ve 22 sayı kaydetti. Türkoğlu, bu sezon Memphis Grizzlies maçında da 22 sayıyla oynamıştı. Bu maçta takımının en skorer ismi olan milli basketbolcu, serbest atışlarda 6'da 6, 2 sayılık atışlarda 9'da 5, 3 sayılık atışlarda da 3'de 2 isabet kaydederken, 1 hücum ve 4 savunma ribaundu aldı, 2 asist ve 1 blok yaptı. Kings'de ayrıca Jim Jackson, 21 sayı ve 7 ribaunt, Yugoslav forvet Predrag Stojakoviç de 17 sayı ve 14 ribauntluk performanslarıyla galibiyette büyük rol oynadı. 
     Evsahibi ekipte ise Rashard Lewis, 25 sayı ve 7 ribaunt, Gary Payton, 12 sayı, 4 ribaunt ve 10 asist, Kenny Anderson da 12 sayıyla oynadı. 
     Ligde sezonun en iyi galibiyet yüzdesine sahip ekibi olan Ortabatı Grubu lideri Dallas Mavericks, grupta 4. durumda bulunan Minnesota Timberwolves'a sahasında 112-109'luk skorla üstünlük sağlayarak, 45. maçında 36. galibiyetine ulaştı. 
     Evsahibi ekipte Alman forvet Dirk Nowitzki, 32 sayı, 10 ribaunt ve 4 blokluk performansıyla maça damgasını vururken, Kanadalı ''All Star'' oyun kurucu Steve Nash, 25 sayı, 5 ribaunt ve 8 asist, Michael Finley, 17 sayı, 4 ribaunt ve 5 asist, Raif LaFrentz de 13 sayı ve 15 ribauntla Nowitzki'ye eşlik etti. 
     Konuk ekipte ise Kevin Garnett, 31 sayı, 17 ribaunt ve 8 asist, Troy Hudson da 31 sayı ve 6 asistle oynamalarına karşın takımlarını yenilgiden kurtaramazken, Joe Smith de 18 sayı ve 11 ribauntla oynadı. 
     Gecenin diğer maçında ise Milwakuee Bucks, sahasında Washington Wizards'ı 97-90 yendi. 
     Lige, yarın sabaha karşı yapılacak 12 maçla devam edilecek. 
     





</TEXT>
</DOC>
