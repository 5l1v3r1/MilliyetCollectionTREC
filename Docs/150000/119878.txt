<DOC>
<DOCNO> 119878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/siyaset/siy04.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, Gül’ü iki kez yalnız bıraktı... 
</HEADLINE>
<TEXT>

Cumhurbaşkanı Abdullah Gül’ü kabulünde bakanların özgeçmişini isteyince faks trafiği yaşandı 
     SERPİL ÇEVİKCAN Ankara 

     58’inci Hükümet’e girecek isimlerin kesinleştiği 1,5 saatlik görüşmede Cumhurbaşkanı Ahmet Necdet Sezer ile Başbakan Abdullah Gül’ün iki kez ayrı odalarda değerlendirme yaptıkları öğrenildi. Kulislere yansıyan bilgilere göre, Köşk’teki görüşme şöyle gelişti 
     10 dakika gecikmeyle Köşk’e giden Gül, Sezer’e, kendisi dışında 24 ismin bulunduğu kabine listesini sundu. Sezer, ilk iş olarak listedeki isimlerin özgeçmişlerini Gül’den istedi. Kabine listesinin sunulurken gelenek olan özgeçmiş eki için hazırlıklı olmayan Gül, "özür dileyerek" Cumhurbaşkanı’ndan zaman istedi ve özgeçmiş bilgilerini almak üzere yan odaya geçti. 
     AKP Genel Merkezi’yle bağlantı kuran Gül bütün bakanların özgeçmişlerine ilişkin bilgileri Çankaya Köşkü’nün Özel Kalem Müdürlüğü’ne tek tek fakslattı. Bu sırada yalnız kalan Sezer, kendisine sunulan listeyi inceledi ve ilk değerlendirmesini yaptı. 
     
     ATALAY VE YAKIŞ 
     Gül ile Sezer arasındaki en kritik konuşma ikinci bölümde gerçekleşti. Dışişleri Bakanı’nın yazıldığı sıraya kadar hiçbir isme itiraz etmeyen Sezer, listede Milli Savunma Bakanı olarak görülen Yaşar Yakış’ın Dışişleri’nden gelen bir isim olduğunu belirterek, "Bu bakanlığı üstlenmesi daha yararlı olur" dedi. Bu telkin sonrasında Yakış ile Vecdi Gönül’ün isimleri yer değiştirdi. 
     Sezer, Milli Eğitim Bakanı olarak sunulan Beşir Atalay’a doğrudan itiraz etti. Sezer, YÖK’ün rektörlük görevinden uzaklaştırdığı bir isim olduğunu belirtirken Milli Eğitim Bakanlığı için "listedeki en uygun tercihin" Turizm Bakanlığı’na önerilen Erkan Mumcu olduğuna işaret etti. 
     Bu iki değişikliğin ardından Sezer’le Gül ikinci kez ayrıldılar. Cumhurbaşkanı, Gül’e değişiklikler çerçevesinde yeni bir değerlendirme yapması, düşünmesi ve orucunu açması için izin verdi. Bu sırada Sezer’in talimatıyla Gül ve beraberinde Köşk’e getirdiği Ertuğrul Yalçınbayır ile Mehmet Ali Şahin’e aperatiflerden oluşan bir "iftarlık" ikram edildi. 
     Gül, Atalay’ın yerindeki değişiklik nedeniyle Turizm ve Devlet bakanlıklarında yapılan diğer kaydırmaları değerlendirerek listeye son şeklini verirken doktorunun uyarısı nedeniyle oruç tutmayan Sezer de özgeçmişleri son kez inceledi. 
     
     ONAY YAZISI HAZIRLANDI 
     Gül’ün çalışmasını tamamlamasının ardından onay yazıları hazırlandı ve Cumhurbaşkanı’nın imzasıyla 58. Hükümet resmen kurulmuş oldu. Sezer, Gül’e başarılar dileyerek uğurladı. 
     



 SİYASET 




















</TEXT>
</DOC>
