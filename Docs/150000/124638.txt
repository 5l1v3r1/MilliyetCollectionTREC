<DOC>
<DOCNO> 124638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sonspo04.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Arif, 100. gole çok yakın... 
</HEADLINE>
<TEXT>

     Galatasaray'ın milli futbolcusu Arif Erdem, ligde ''dalya''ya çok yakın... 
     Birinci Futbol Ligi'nde Gaziantepspor maçında attığı golle birlikte bugüne kadar lig kariyerinde 99 kez fileleri havalandıran Arif, önümüzdeki hafta deplasmanda Samsunspor ile oynanacak 18. hafta karşılaşmada gol bulması halinde ''100'ler Kulübü''nün en yeni üyesi olacak. 
     Birinci Lig'de sadece Zeytinburnuspor ve Galatasaray kulüplerinde forma giyen Arif, 100. golünü atması halinde, Galatasaray formasını giymiş ve ''dalya'' demiş olan 9. futbolcu olacak. 
     Geçmişte ''Cim Bom'' formasını giyen Tanju Çolak, Metin Oktay, Hakan Şükür, Serkan Aykut, Saffet Sancaklı, Mustafa Denizli, Elvir Boliç ve Gökmen Özdenak ''100'ler Kulübü'''ne üye olmayı başarmıştı. 
     
     27 GÜN SONRA SEVİNDİ 
     Arif, Gaziantepspor maçında attığı golle takımına 3 puanı getirirken, 27 gün sonra gol sevinci yaşadı. 
     Ligde son olarak 16 Kasım'da İstanbul'da oynanan Trabzonspor maçında fileleri havalandıran Arif, bu maçtan sonra yapılan Gençlerbirliği, Ankaragücü ve Beşiktaş maçlarında gol atamamıştı. 
     Arif, bu dönemde Yimpaş Yozgatspor ile oynanan Türkiye Kupası maçında ise forma giymedi. 
     





</TEXT>
</DOC>
