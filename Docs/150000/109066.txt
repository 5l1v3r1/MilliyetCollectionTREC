<DOC>
<DOCNO> 109066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/spor/spo09.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi moda Süreyya 
</HEADLINE>
<TEXT>

Dünya Kupası’nda baş döndüren bir birincilik elde eden milli atletimizi otoriteler yere göğe sığdıramazken, İspanyol basını, "Rakipleri sadece ikincilik için koşuyor" yorumunu yaptı 
     MEHMET ÇİFTÇİ 

     Öldürücü taktik 
     AVRUPA, 1500 metrenin geçilmez yıldızı Süreyya Ayhan’ı alkışlıyor. Dünya Kupası’nda elde ettiği birincilikle baş döndüren çıkışını sürdüren ve başarılarına bir yenisini ekleyen Ayhan, Avrupa medyasının da zirvesine çıktı. Madrid’de yapılan şampiyona sonrası İspanyol basını yıldız atletimize oldukça geniş yer verirken "Şimdi moda Süreyya" başlığını kullandı. Ülkenin yüksek trajlı gazetelerinden Marca, Süreyya ile ilgili haberinde "Öldürücü bir taktikle koşuyor. Rakipleri farkına vardığında o finişi geçmiş oluyor" sözlerine yer verdi. 
     
     Dünya alkışladı 
     AS ve El Mundo Deportivo gazeteleri ise Avrupa Karması’na elde ettiği birincilikle 9 puan kazandıran ve takım ikinciliğinde önemli rol oynayan Süreyya Ayhan için övgü dolu sözler kullandılar. AS, "O şimdi moda" başlğıyla verdiği haberinde, "Genç Türk moda olmaya başlayan çıkışı ve finişiyle tutku haline gelmeye başladı. Onun katıldığı yarışlarda rakipleri sadece ikincilik için koşuyorlar. Alberto Garcia’nın 5 bin metredeki zaferiyle coşan tribünler Süreyya’nın finişinde saygılı bir sessizliğe büründü" şeklinde yorum yaptı. 
     
     Yükselen yıldız 
     MÜSABAKALARI BBC için yorumlayan İngilizlerin 1500 metredeki unutulmaz atleti Steve Cram ise Süreyya Ayhan’ın yarışı için, "Bir kaç ay öncesine kadar kimsenin ismini bile bilmediği bir atlet, bu mesafede uzun yıllar kimseye geçilmeyeceğini gösteren yarışlar çıkardı. O sürekli yükselen performansıyla parlayan bir yıldız" sözlerini kullandı. Finlandiya Atletizm Federasyonu’nun resmi internet sitesinde ise Ayhan, taktiği ile 70’li yılların unutulmaz orta mesafe şampiyonu Tanzanyalı Filbert Bayi’ye benzetildi. 
     
Servete kondu      ŞAMPİYON atletimiz Süreyya Ayhan, bu sezon koştuğu sadece dört yarışta elde ettiği ödüllerle, önemli bir kazanç sağladı. Münih’te Ağustos ayında 1500 metre Avrupa Şampiyonu olan Ayhan, bu başarısının karşılığında yaklaşık 52 milyar lira değerinde 450 cumhuriyet altını ödüle hak kazandı. Ardından Brüksel’deki Golden League’de koşan milli sporcumuz, birinci olaraka 15 bin Euro, 3.57.75 ile yılın en iyi derecesini yaptığı için de 10 bin Euro olmak üzere toplam 25 bin Euro aldı. 
     BERLİN’DEKİ Golden Leauge finaline de katılan Ayhan, burada da ilk sırayı alınca cebine 15 bin Euro daha koydu. Son olarak Madrid’deki Dünya Kupası’nda rakiplerine yine fark yaparak zirveye çıkan şampiyon sporcumuz, sezonun son yarışındaki bu zaferiyle de 30 bin dolar ödül aldı. Böylece bu sezon pistte dörtte dörtlük başarıyla büyük sükse yapan Ayhan, toplamda 450 altın, 40 bin Euro ve 30 bin dolar olmak üzere yaklaşık 165 milyar liralık küçük çaplı bir servete kondu. 
     



 SPOR 
































</TEXT>
</DOC>
