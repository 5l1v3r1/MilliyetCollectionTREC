<DOC>
<DOCNO> 143733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sontur27.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD İncirlik Üssü'nü kullanamayacak.. 
</HEADLINE>
<TEXT>

     Yeni tezkere ile ABD'ye hava sahasının açılacağı ancak İncirlik gibi üslerin kullanılamayacağı belirtilirken Irak savaşı başladığında İncirlik üssünden yürütülen Keşif Harekatının sona ereceği öğrenildi. 
     AKP hükümetince hazırlanan yeni tezkere, ABD'ye sadece hava sahasını kullanma izni veriliyor. Bu nedenle ABD'nin harekat için Türkiye'deki üsleri kullanması mümkün olmayacak. Bu çerçevede, İncirlik'te konuşlandırılan Amerikan ve İngiliz uçaklarının Irak'ın kuzeyinde uçuşa yasak bölge üzerinde yaptıkları keşif uçuşlarına olanak veren Keşif Harekatı, savaş başladığında sona ermiş olacak. Savaş başladığında Keşif Harekatı'na ihtiyaç kalmayacak. Ancak üslerdeki modernizasyon çalışmalarının süreceği belirtiliyor. 
     Öte yandan Türkiye ile ABD arasında müzakere edilen ancak ilk tezkerenin reddedildiği için imzalanamayan siyasi, askeri ve ekonomik konulardaki mutabakatlar yürürlükte olmamakla birlikte iki ülkenin, Türk askerlerinin Kuzey Irak'a girmesi konusunda bir ilke anlaşması bulunduğu, ancak bunun modalitelerinin henüz belirlenmediği ifade ediliyor. 
     ABD Yönetimince oluşturulan koalisyona giren 30 ülke arasında Türkiye de yer alıyor. Koalisyon üyesi olan Türkiye'nin, ABD ile koordinasyon içerisinde askerlerini Kuzey Irak'ta bulunduracağı belirtiliyor. Kuzey Irak'a konuşlandırılacak askerlerin milli komuta altında görev yapacağı da öğrenildi. 
     Bu arada, ABD ile birlikte İncilirlik üssünden Keşif Harekatı'nı yürüten İngilizler, Türk hava sahasını kullanmak için herhangi bir talepte bulunmadı. 
     





</TEXT>
</DOC>
