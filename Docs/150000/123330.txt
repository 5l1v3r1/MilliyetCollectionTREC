<DOC>
<DOCNO> 123330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/soneko03.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye altın müjdesi... 
</HEADLINE>
<TEXT>

     Yeni hükümetin, ''Acil Eylem Planı'' ve Hükümet programlarıyla piyasalarda estirdiği olumlu hava, yabancı yatırım projelerinin hızlandırılmasına yol açtı. Özellikle hükümetin madencilik sektörüne ilişkin söylemleri ve planları, sektöre gözle görülür bir hareket getirirken bu konudaki umutları da artırdı. 
     Alınan bilgiye göre, Türkiye'de ilk olarak Amerikan Normandy şirketi tarafından üretime geçirilen Ovacık altın madeninin ardından, Kanadalı El Doradi Gold grubuna bağlı Tüprag şirketi de Uşak Kışladağ'da yapacağı altın üretimi için çalışmalarını yoğunlaştırdı. 
     Başta ''ÇED'' olmak üzere tüm yasal prosedürlerini tamamlama aşamasına getiren şirket, ilk altın üretimini 2003 yılı sonu ya da en geç 2004 yılı başında gerçekleştirecek. 
     
     2.2 MİLYAR DOLARLIK ALTIN 
     Toplam tahmini tutarı 2.2 milyar doları bulan ve çıkarılmayı bekleyen 210 ton altın için 1997 yılında arama ruhsatı alan Tüprag, bugüne kadar bu yatırım için yaklaşık 7 milyon dolar harcama yaptı. Toplam yatırım tutarı 150 milyon dolar olan Kışladağ altın projesi için ilk etapta yapılacak yatırım 40 milyon dolar düzeyinde olacak. 
     Toplam cevher miktarı 210 milyon tonu bulan Kışladağ'daki tesiste, başlangıç için cevher üretim kapasitesi 3.3 milyon ton-yıl olarak belirlenirken, bu kapasite daha sonra 10 milyon ton-yıla çıkarılacak. Tesislerde üretim süresince 350 kişiye de iş olanağı sağlanmış olacak. 
     





</TEXT>
</DOC>
