<DOC>
<DOCNO> 149037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sondun02.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Musul da düşmek üzere... 
</HEADLINE>
<TEXT>

     ABD birliklerinin Kuzey Irak'ın en büyük kenti Musul'a girmeye başladığı ve bu kentin de düşmek üzere olduğu bildirildi. 
     İlk olarak MSNBC televizyonunun verdiği haber, Savunma Bakanı Donald Rumsfeld tarafından da dolaylı şekilde doğrulandı. Rumsfeld, ABD Kongresi'nde yaptığı kısa açıklamada, ''Musul'daki Irak kuvvetlerinin silahları bırakmasıyla oluşan bir fırsatın çıktığı görülüyor'' dedi. 
     MSNBC televizyonu, ABD birliklerinin Musul'a girme işlemini sürdürdüğünü belirtirken, bu kentteki durumun Irak askerlerinin toplu halde teslim olmalarına yönelik ilk örnek olduğu yorumunda bulundu. 
     Kuzey Iraklı peşmergelerin dün Kerkük'e girmelerinin yol açtığı gerginlik sürerken, peşmergelerin Musul'da da bir rol üstlenip üstlenmediği henüz açıklık kazanmadı. 
     





</TEXT>
</DOC>
