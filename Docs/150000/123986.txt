<DOC>
<DOCNO> 123986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sonspo14.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
EURO - 2008 oylamasına doğru... 
</HEADLINE>
<TEXT>

     Futbol Federasyonu Başkanı Haluk Ulusoy, 2008 Avrupa Futbol Şampiyonası'na ortak aday olan Türkiye ve Yunanistan'ın bugüne dek tek bir federasyon gibi hareket ettiğini söyledi. 
     Haluk Ulusoy, yarın İsviçre'nin Cenevre kentinde UEFA İcra Komitesi'nin 2008 Avrupa Şampiyonası'na evsahipliği yapacak ülkeyi belirleyeceği oylama öncesi, umutlu olduğunu açıkladı. 
     Ulusoy, son 3 yılda çok çalıştıklarını ve İsviçre'ye umutlu geldiklerini belirterek, Türkiye ve Yunanistan'ın 2 ayrı federasyon olmasına karşın bugüne dek tek bir federasyon gibi çalıştığını kaydetti. 
     Ulusoy, Türk Milli Takımı'nın son 2 Avrupa Futbol Şampiyonası finallerine katıldığını ve dünya üçüncüsü olduğunu, elde edilen başarılarla dünya markası olduklarını ifade ederek, ''Adaylık için birtakım artılarımız var'' dedi. 
     Yunanistan'ın da gerek Avrupa Şampiyonlar Ligi'nde ve UEFA Kupası'nda kulüp düzeyinde, gerekse milli takım düzeyinde büyük mücadeleler verdiğini kaydeden Ulusoy, adaylık için büyük lobi çalışması yaptıklarını, Türkiye'de bazı sempozyumlar, seminerler ve organizasyonlar gerçekleştirdiklerini ve UEFA'nın Türkiye'ye iyi bir gözle baktığını söyledi. 
     Geçmiş hükümete, verdikleri destekten dolayı teşekkür eden Ulusoy, ''Sayın Recep Tayyip Erdoğan'ın desteğini de inkar etmek mümkün değil. İlk gezisi Yunanistan'a oldu ve 2008 ortak adaylığını desteklediğini söyledi. Yorgo Papandreu'nun da desteği çok fazla. Yunanistan hükümetinin de çok büyük desteği var'' diye konuştu. 
     Ulusoy, Türkiye ve Yunanistan adına herşeyin hazır olduğunu belirterek, avantajların ve artıların çok fazla olduğunu söyledi. 
     Ulusoy, Fenerbahçe-Panatinaikos maçında çıkan olayların oylamada fazla bir eksi getireceğini sanmadığını da kaydederek, ''Bu olayların çok büyük olaylar olduğunu düşünmüyorum. Ne bir yaralanma ne de seyircilar arasında kavga var'' dedi ve Avrupa'da Heysel faciası gibi birçok futbol maçında çok daha önemli olaylar yaşandığına dikkat çekti. 
     Haluk Ulusoy, Türkiye ile Yunanistan'ın ortaklaşa yola çaktığını belirterek, 2 ülke arasında münferit olaylar olmasının olanaksız olduğunu söyledi. 
     
     BAŞKANLAR BİRARADA 
     Euro 2008 için son tanıtımı yapacak Yunanistan ve Türkiye Futbol Federasyonu başkanları, birlik mesajı verdi. 
     Cenevre'deki Intercontinental Otel'de Haluk Ulusoy ile biraraya gelen Yunanistan Futbol Federasyonu Başkanı Vasilis Gagatsis, 2 federasyonun çok iyi çalıştığını ifade ederek, ''2008'i alacağımıza inanıyorum'' dedi. 
     Son tanıtım öncesinde yapılan ortak çalışmanın ardından başkan Gagatsis ile oldukça samimi görüntüler veren Haluk Ulusoy ise, ''2 ayrı federasyon olarark değil, adeta tek bir ülke gibi çalıştıklarını'' yineledi. 
     





</TEXT>
</DOC>
