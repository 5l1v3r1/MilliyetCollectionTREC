<DOC>
<DOCNO> 130367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/soneko10.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Güçlü Un ihracatçılarına ithalat kolaylığını genişletebiliriz... 
</HEADLINE>
<TEXT>

     Tarım ve Köyişleri Bakanı Sami Güçlü, tarımda kullanılan motorinin ucuzlatılması konusunda, yüzde 50 yerine yüzde 20'den başlayarak bir indirimin daha uygun olacağını belirterek, bunun için 500 trilyon lira kaynak gerektiğini bildirdi. 
     Güçlü, basın mensupları ile tanışmak amacıyla düzenlediği kahvaltılı basın toplantısında, tarımda girdi maliyetlerinin düşürülmesi ile ilgili bir soru üzerine, konunun, bakanlıktan ziyade Hazine'yi ilgilendirdiğini, kendilerinin bu konuda Hazine'ye öneri ve destek verdiklerini söyledi. 
     Motorin fiyatlarının ilk aşamada yüzde 50 yerine yüzde 20'den başlayarak ucuzlatılmasının daha uygun olacağını, bunun için 500 trilyon liralık kaynak gerektiğini belirten Güçlü, en son geçen hafta cuma günü aldığı bilgiye göre Hazine'nin bu konudaki çalışmalarının sürdüğünü ve şu aşamada uygulama için bir takvim verilmesinin mümkün olmadığını anlattı. Tarımda kredi borçları sorunun çözümü konusunda da ''borcunu ödediğine pişman etmeyecek'' şekilde bir yaklaşım içinde olunması gerektiğini vurgulayan Bakan Güçlü, bu konuda Hazine'ye, ''anapara borçlarını güncelleştirilerek faiz borçlarının büyük kısmının veya tamamen silinmesi'' yönünde öneri götürdüklerini açıkladı. Aynı yaklaşım çerçevesinde Hazine'nin çalışmalarını sürdürdüğünü kaydeden Güçlü, ''Borcu reelleştirmeden bir borç ödeme kolaylığı olmaz. O zaman 3 ton gübre almak için borç almışsa, bugünkü borcu da 3 ton gübre parasıdır. Bizim görüşümüz bu'' dedi. 
     Bakan Güçlü, Hazine'den sorumlu bakanın da bu görüşe olumlu baktığını ve çalışmaların önemli bir noktaya geldiğini belirtti. 
     
     UN İHRACATÇILARINA İTHALAT KOLAYLIĞI 
     Bakan Güçlü, Irak'a müdahale olasılığı nedeniyle buğday fiyatlarında yaşanan spekülasyon konusunda bir soruya yanıt verirken de bakanlığın konu ile ilgili her türlü önlemi aldığını, ancak spekülasyonların sürmesi halinde, un ihracatçılarına buğday ithalatı konusunda sağlanan kolaylığını genişletilebileceğini açıkladı. 
     Halen TMO'nun elinde güvenlik stoklarından 500 bin ton fazla buğday bulunduğunu, üretim yönünden bir sıkıntı bulunmadığını anlatan Bakan Güçlü, spekülasyon haberleri üzerine, öncelikle serbest ticaret anlaşmalarından doğan 300 bin tonluk gümrüksüz ithalat olanağının kullanılacağını, ayrıca 400 bin tonluk gümrüksüz ithalat imkanı için TMO'ya yetki verileceğini kaydetti. 
     Gerekirse özel sektöre de ithalat izni verilebileceğini belirten Bakan Güçlü, ''Eğer spekülatif haberler devam ederse, halen un ihracatçılarına, ihracat miktarı kadar verilen buğday ithalat izni, ihracat miktarının 2-3 katına çıkarılabilir. Piyasayı düzenlemeye devam edeceğiz ve bunda etkili olacağız'' dedi. 
     Pirinç ve mısırda da spekülasyona izin vermeyeceklerini, ellerinde yeterli stokların bulunduğunu anlatan Bakan Sami Güçlü, ''ithalat izinlerinin bir an önce açılması için spekülasyon yapıyorlar'' diye konuştu. 
     
     DOĞRUDAN GELİR DESTEĞİ VE FINDIK ALIM FİYATI 
     Bakan Güçlü, doğrudan gelir desteği ile ilgili bir soru üzerine de, geçen yıldan kalan ödemelerin tamamlanması için 1.4 katrilyon lira kaynak gerektiğini, ancak geçici bütçeye yaklaşık 800 trilyon lira ödenek konulduğunu belirterek, bununla hiç ödeme yapılmayan 34 ilde hakedişlerin ödenmesine başlanacağını söyledi. Güçlü, doğrudan gelir desteği ödemelerinin ilke olarak 2003 yılında devam edeceğini, ancak üretim açığı, olan ürünlere göre ve bölgesel bazda iyileştirmeler yapılabileceğini anlattı. 
     Bakan Güçlü, toplantıdan sonra, fındık alım fiyatının 2 milyon liraya yükseltilmesi ile ilgili çalışmalar hakkındaki soru üzerine, konunun Sanayi ve Ticaret Bakanlığı'nı ilgilendirdiğini ve o bakanlığın önerisini iletmesini beklediklerini belirterek, ancak, ürün bazında politika farklılaştırılmasına olumlu bakmadıklarını, ''konunun şu anda buzdolabında'' olduğunu söyledi. 
     





</TEXT>
</DOC>
