<DOC>
<DOCNO> 147366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/ekonomi/eko05.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzakdoğu’ya verilen siparişler Türkiye’ye kayıyor 
</HEADLINE>
<TEXT>

Başta Çin olmak üzere Uzakdoğu’ya verilen siparişlerde SARS hastalığı nedeniyle iptaller yaşanmaya başladı 
     EYLEM TÜRK 

     Orta ve Uzakdoğu’ya verilen ihracat siparişlerinin Türkiye’ye kayacağı belirtiliyor. Ürdün, İsrail, Suriye gibi Ortadoğu ülkelerine verilen tekstil ve hazır giyim siparişlerinde savaş nedeniyle, Uzakdoğu siparişlerinde de "akut solunum yolu sendromu" SARS nedeniyle iptaller başladığı ifade ediliyor. 
     İptal edilen siparişlerin Türkiye’ye kaymaya başladığını söyleyen İstanbul Hazır Giyim ve Konfeksiyon İhracatçıları Birliği İHKİB Başkanı Süleyman Orakçıoğlu, "Savaş stresi ve sıcak gelişmelerin daha da yoğunlaşmasıyla birlikte Türkiye’ye ilgi arttı" dedi. Orakçıoğlu, "Hız ve esneklik ihtiyacına cevap verebilecek alt yapı en iyi şekilde Türkiye’de mevcut. Bu nedenle ister istemez müşteriler için adres ve yön değişikliğinde ibre Türkiye’ye dönmeye başladı" dedi. 
     Dünyada panik yaratan "akut solunum yolu sendromu" SARS hastalığının da bölgeye verilen siparişleri olumsuz etkilediği ifade ediliyor. Salgın hastalık nedeniyle Avrupalı ve ABD’li alıcıların bu bölgeye gitmediğini söyleyen Türkiye Giyim Sanayicileri Derneği TGSD Başkanı Umut Oran, "Savaşı fırsat olarak değerlendirmemek lazım. Şu anda bizim alıcılarımız, en büyük rakibimiz olan Uzakdoğu’ya gitmiyorlar" diye konuştu. 
     


SİYASET 





















</TEXT>
</DOC>
