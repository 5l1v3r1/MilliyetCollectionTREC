<DOC>
<DOCNO> 122003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/sontur18.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "AB'den tarih isteme hakkına sahibiz" 
</HEADLINE>
<TEXT>

     CHP Genel Başkanı Deniz Baykal, Türkiye'nin Avrupa Birliği'ne AB üyelik müzakerelerine başlaması için hukuki hakkının doğduğunu belirterek, ''Biz tarih isteme hakkına sahibiz. Sonuna kadar tarih istemeye devam etmeliyiz'' dedi. 
     Baykal, Şişli Belediye Başkanı Mustafa Sarıgül'ü ziyaretinde, basın mensuplarının gündeme ilişkin sorularını yanıtladı. 
     ''Kuvvet komutanlarının, TBMM Başkanı Bülent Arınç'a yaptığı 3 dakikalık ziyareti nasıl değerlendiriyorsunuz '' şeklinde bir soru üzerine Baykal, Türkiye'de yapay gerginlikler yaşanmasını istemediklerini, bu konuda üzerlerine düşen görevi zamanında yaptıklarını dile getirdi. 
     Baykal, şöyle devam etti 
     ''Herkes, Türkiye'nin gerçek gündemini çarpıtacak açılımlara vesile vermemenin, Türkiye'yi yapay sorunlarla meşgul etmemenin ne kadar önemli olduğunu anlamıştır. Ben dilerdim ki, bu noktaya gelinmeden anlaşılsın. Başarı dileklerimi ifade ederken bile 'dikkatli olun' dedim. Gereksiz gerginlikler yaratmayalım. Bu konuda size büyük görev düşüyor. Şimdi gelinen noktadan sonra umarım herkes bir durum değerlendirmesi yapacaktır.'' Kendilerinin istismarcı olmayacağını, Türkiye'yi kutuplaşma eğiliminin çıkabileceği noktalarda da uyarı görevini yapmaya devam edeceklerini bildirdi. 
     Baykal, ''Bir siyaset bilimcisi olarak 3 dakikalık ziyareti nasıl yorumluyorsunuz '' sorusuna da, ''O işi bırakalı çok oldu. Beni tahrik ediyorsunuz'' dedi. 
     ''CHP Genel Başkanı olarak '' diyen gazeteciye Baykal, ''Bilinmelidir ki, her olup bitti bir başka olup bittiyle karşı karşıya kalabilir. Hiç kimse olup bittilerle işi götürmeye çalışmasın'' diye konuştu. 
     
     MÜZAKERE TARİHİ ALINMASI 
     ''AB'ye üyelikte müzakere tarihi alınması için yeni bir girişimde bulunup bulunmayacağını'' soran gazeteciye, Baykal, ''Türkiye'nin AB'de üyelik müzakerelerine başlaması için hiç kuşku yok ki, hukuki hakkı doğmuştur. AB'den Türkiye üyelik için müzakere tarihi alma hakkına sahiptir'' yanıtını verdi. 
     Baykal, Türkiye'nin Kopenhag kriterlerini karşıladığını, ufak tefek eksikliklerin olabileceğini, onları tamamlamanın da an, gün meselesi olduğunu söyledi. 
     ''Tarih için tarih kavramına nasıl bakıyorsunuz '' şeklindeki bir soru üzerine de Baykal, ''Biz tarih isteme hakkına sahibiz, sonuna kadar tarih istemeye devam etmeliyiz'' dedi. 
     Baykal, Türkiye'nin ''tarih için tarih'' anlayışına girmemesi gerektiğini vurgulayarak, ''Tarih istemeye devam etmeliyiz. Bize hakkımızı vermeyecekse onların bileceği bir iş. Hakkımızı bize vermemenin sorumluluğu, vicdan azabı, haksızlık yapma duygusunu onlara hissettirmeliyiz. Bize haksızlık yapmak isteyenlerin işini kolaylaştırmak bizim gerçeğimiz değildir'' diye konuştu. 
     





</TEXT>
</DOC>
