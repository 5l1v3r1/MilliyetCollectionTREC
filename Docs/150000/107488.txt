<DOC>
<DOCNO> 107488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/ekonomi/eko03.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik’in ihracat keyfi 
</HEADLINE>
<TEXT>

İlk sekiz ayda 251 milyon euro’luk ihracat yapan Arçelik, geçen yıla göre ihracatını yüzde 41 oranında artırdı 
     EKONOMİ SERVİSİ 

     Arka arkaya gerçekleştirdiği marka ve şirket alımlarıyla uluslararası konumunu güçlendiren Arçelik, yılın ilk sekiz ayında yurtdışı satışlarını yüzde 41 artırdı. Geçen yıl ocak - ağustos döneminde yurtdışı satışlardan 178 milyon euro gelir elde eden Arçelik, bu yılın aynı döneminde yurtdışı gelirlerini 251 milyon euro’ya çıkardı. 
     Arçelik’in ağustos ayında gerçekleştirdiği yurtdışı satışlar ise 41 milyon euro oldu. 2001’in ağustos ayında 25 milyon euro yurtdışı satış yapan Arçelik, böylece ağustos ayı yurtdışı gelirlerini de yüzde 64 artırmış oldu. Geçen yılın ilk sekiz ayında buzdolabı, çamaşır makinesi, bulaşık makinesi ve fırından oluşan dört ana üründe 963 bin adet ürünü yurtdışına pazarlayan Arçelik, 2002’nin aynı döneminde bu miktarı yüzde 58 artırarak 1 milyon 526 bin adet ürüne çıkardı. 
     
     Adette yüzde 35’lik artış 
     Arçelik’in, ağustos itibariyle yurtdışına sattığı, dört ana ürünün dışında kalan ürünlerle birlikte toplam ürün miktarı ise 1 milyon 995 bin adet oldu. Geçen yıl ağustosta bu rakam 1 milyon 471 bin adetti. 
     
     ARÇELİK 
     2 milyon adetlik ürün ihracı 

</TEXT>
</DOC>
