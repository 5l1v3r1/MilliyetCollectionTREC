<DOC>
<DOCNO> 141725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/siyaset/asiy.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Erdoğan erdi muradına... 
</HEADLINE>
<TEXT>

Yüzde 62.3 katılımla gerçekleştirilen Siirt seçiminde AKP, oyların yüzde 84.75’ini alarak 3 milletvekili çıkardı. Tayyip Erdoğan’a da başbakanlık yolu açıldı 
     Siirt Pervari’ye bağlı Doğanköy’de 3 Kasım’da seçim kurulu oluşturulmadığı gerekçesiyle yenilenen seçimlerde zafer AKP’nin oldu. AKP, oyların yüzde 84.75’iyle birlikte üç milletvekilliğini de aldı, Genel Başkan Recep Tayyip Erdoğan da TBMM’ye girdi. Erdoğan’ın AKP’de ilk sıradan aday olduğu seçimlerde oy kullanma işlemi 06.00’da başladı. 3 Kasım’da yüzde 10’luk ülke barajını geçen AKP ve CHP’nin yanı sıra TKP ve İP de seçime girerken, ülke barajına takıldığı için milletvekili çıkaramayan DEHAP yenileme seçimini boykot etti. 
     
     MİNİBÜSLE SANDIĞA... 
     119 bin 198 kayıtlı seçmenin 568 sandıkta oy kullandığı seçimlere katılım yüzde 62.3 oranında kaldığı için, İl Seçim Kurulu Başkanlığı, vatandaşlara belediye hoparlöründen sık sık oy kullanmaları yönünde anons yaptı. Anonslarda seçmen kartı bulunmayanların kimlik belgeleriyle sandık başına gitmesi istenirken, oy kullanmayanlar hakkında yasal işlem yapılacağı hatırlatıldı. 
     Siirt merkezine 15 kilometre uzaklıktaki Sağlarca mevkiinde kurdukları çadırda yaşayan yaklaşık 150 göçer de, siyasi partilerce sağlanan minibüslerle Kavakgölü köyüne götürülerek oy verdi. 
     Seçim sırasında, çevre il ve ilçelerden gelen takviye kuvvetlerle birlikte yaklaşık 3 bin polis görev aldı, panzerler de kentin belirli noktalarında günboyu bekledi. Siirt Valisi Nuri Okutan, herhangi bir olay çıkmadığını söylerken, "Kent merkezinde, seçmenlerin sandık başına gitmemesi için telkinde bulunan bir kişi gözaltına alındı" dedi. AKP ve CHP’li yaklaşık 15 milletvekili de, sandıkları dolaşarak bilgi aldı ve bu bilgileri hemen Ankara’ya iletti. 
     
     ÇELİK MECLİS’E GİREMEDİ 
     Saat 15.00’te tamamlanan oy verme işleminin ardından bazı sandıklar güvenlik gerekçesiyle polis helikopterleriyle İl Seçim Kurulu’na getirildi. Özellikle DEHAP’ın güçlü olduğu bölgelerde çok az seçmenin oy kullandığı belirlendi. 
     İlk sonuçlara göre AKP’den Recep Tayyip Erdoğan’ın yanı sıra Öner Gülyeşil ve Öner Ergenç de milletvekili olmaya hak kazandı. 3 Kasım’da seçilen, ancak vekilliği iptal edilen CHP’li Ekrem Çelik ise Meclis dışında kaldı. 
     



 SİYASET 
















</TEXT>
</DOC>
