<DOC>
<DOCNO> 119312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/siyaset/siy02.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Resepsiyon skandalına kim dur diyecek 
</HEADLINE>
<TEXT>

Nil Demirkazık, bu kez de Kıbrıs Milli Günü için düzenlenen resepsiyondaydı. Demirkazık, "Davet edilmedim. Elimi kolumu sallayarak girdim" dedi 
     ÖNDER YILMAZ Ankara 

     Başkentte AKP milletvekili aday adayı Nil Demirkazık’ın yarattığı protokol skandalı sürüyor. AKP Genel Başkanı Recep Tayyip Erdoğan’ı "gölge" gibi izleyen Demirkazık, Meclis resepsiyonunun ardından Kıbrıs Milli Günü için düzenlenen ve A tipi protokol uygulanan davette şov yaptı. 
     Demirkazık, Sheraton Oteli’nde önceki akşam düzenlenen Kıbrıs Milli Günü Resepsiyonu’nda da Erdoğan’ın peşindeydi. Erdoğan salona girince Demirkazık hemen hareketlendi. Gazeteciler Erdoğan’ın etrafını sarınca Demirkazık dışarıda kaldı. Erdoğan’ı görmek için ayak uçlarında yükselen Demirkazık, kameraman ve foto muhabirlerinin üzerine tırmandı. Ancak göz ucuyla da olsa Erdoğan’a ulaşamadı. 
     Erdoğan ve beraberindeki heyetin kapıya yöneldiğini gören Demirkazık da kapıya gitti. Ter içinde kalan Demirkazık, sadece Genel Başkan Yardımcısı Abdülkadir Aksu’nun dikkatini çekmeyi başarabildi. Demirkazık’ın kolundan tuttuğu Aksu, Erdoğan’ın uzaklaştığını görünce selamlaşmayı kısa tuttu. 
     
     Güvenlikten nasıl geçti 
     Cumhurbaşkanı, Başbakan ve Meclis Başkanı’nın da aralarında bulunduğu A tipi protokolün ve geniş güvenlik önlemlerinin uygulandığı böyle bir davete nasıl girebildiği sorusuna yanıt da Demirkazık’tan geldi. Nil Demirkazık, "davet edilmediğini ve kendisine herhangi bir davetiyenin" de ulaşmadığını söyledi. Tanınmış biri olduğu gerekçesiyle hiçbir engelle karşılaşmadığını belirteren Demirkazık, "Güvenlik görevlileri ve otel yetkilileri herhangi bir durdurma girişiminde bulunmadı. Başka otel müşterileri de girdi. Elimi kolumu sallayarak girdim" dedi. 
     



 SİYASET 

















</TEXT>
</DOC>
