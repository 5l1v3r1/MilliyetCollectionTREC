<DOC>
<DOCNO> 146122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/yasam/ayas.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
4.5 saatlik korku 
</HEADLINE>
<TEXT>

İstanbul-Ankara seferini yapan "Ergene" uçağını kaçıran korsan, Başbakan Erdoğan’ın telefonla ikna etmesi sonucu eyleme son verdi ve yolcuları bıraktı 
     SİNAN TOROS, MUSTAFA BAKACAK, PINAR AKTAŞ, ASLI ÖKTENER İstanbul 

     THY’nin İstanbul - Ankara seferini yapan Airbus A - 310 tipi "Ergene" isimli yolcu uçağını kaçıran Özgür Gençarslan isimli hava korsanı, Başbakan Erdoğan’la yaptığı cep telefonu görüşmesinden sonra sabaha karşı 03.00 sıralarında eyleme son verdi. 
     Kaptan Pilot Erol Mısır yönetimindeki TK 160 sefer sayılı "Ergene" uçağı, ikisi bebek 194 yolcu ve 9 mürettebatla Ankara’ya gitmek üzere saat 22.19’da Atatürk Havalimanı’ndan ayrıldı.Yaklaşık 25 dakika sonra Eskişehir semalarına gelen uçağın ön bölümünde 10 E koltuğunda oturan 20 yaşındaki korsan, hostesleri iterek kokpite yöneldi. Psikolojik sorunları bulunduğu görüntüsü veren korsan, üzerinde patlayıcı olduğu izlenimi vererek pilotları etkisiz hale getirdi. 
     
     Ekibi tehdit etti 
     Ankara semalarına yaklaşan uçağı Almanya’nın başkenti Berlin’e yönlendirmek isteyen Gençarslan, yakıtın yetersiz olduğu yanıtını alınca uçuş ekibini tehdit etti. Bu arada Ankara Esenboğa Havalimanı’ndaki kuleye "uçak kaçırıldı" sinyali gönderen pilotlar, uçağı İzmir’e yönlendirdiler. 
     
     "Biz çocuk değiliz" 
     Korsan, pilotların yakıtın Berlin’e kadar uçağı götürmeyeceği konusundaki uyarılarıyla ikna oldu ve kabin içine yayın yapan sistemin mikrofonunu istedi. Mikrofonu alan korsan, sert bir ses tonuyla "Biz çocuk değiliz. İstediğimizi yapacaksınız" sözleriyle uyarıda bulundu. Korsan, yolcu ve uçuş ekibinden herhangi bir direniş ve karşı saldırıda bulunmamaları için, "bu işlerin yabancısı olmadığı" yolunda uyarılarını sürdürdü. Bu sırada rotasını Atina’ya çeviren uçak, Yunanistan Hava Kuvvetleri’nce "Yunan hava sahasını ihlal eden Türk savaş uçağı" sanılarak takibe alındı. Ege’deki Sakız Adası’ndan kalkan Yunanistan Hava Kuvvetleri’ne ait iki F 16, hava sahasına girenin yolcu uçağı olduğunu anlayınca refakate aldılar. 
     
     Yunanistan istemedi 
     Yunanistan, 11 Eylül saldırıları ve Irak Savaşı nedeniyle uçağa önce iniş izni vermek istemedi. Yunanistan Başbakanı Kostas Simitis, konu hakkında bilgi alırken Atina polisi de alarma geçti. Kaptan Pilot Mısır’ın yakıtının azaldığını bildirmesi üzerine, Atina Venizelos Havalimanı’na iniş izni verildi. Saat 23.57’de Atina’ya inen uçak özel timler tarafından kordon altına alındıktan sonra yakıt ikmaline başlandı. 
     Korsanın, üzerinde taşıdığı mumlara bomba süsü verdiği öğrenildi. Havaalanında mumları fark eden emniyet görevlilerinin sorusu üzerine hava korsanının "Almanya’dan geliyorum. Mumları yakınlarıma hediye etmek için aldım" dediği öğrenildi. 
     Uçakta bulunan Ülkü Ocakları eski genel Başkanı Azmi Karamahmutoğlu, korsanın, aralarında annesinin de bulunduğu bazı yakınlarının, Almanya’da tutuklu olması nedeniyle bu eyleme kalkıştığını söylediğini açıkladı. 
     
     03.00’te bıraktı 
     İlerleyen dakikalarda korsan, yolcuları tahliye edeceğini söyledi. Daha sonra cep telefonuyla Başbakan Recep Tayyip Erdoğan’la görüşen hava korsanı, Almanya’da tutuklu olan annesi ve kızkardeşini kurtarmak istediğini iddia etti. Erdoğan’ın ikna çabaları sonuç verdi ve saat 03.00 sıralarında yolcular ve kabin ekibi, kapıların açılmasının ardından 03.00 sıralarında tahliye edildi. Ancak hava korsanı ile pilotların bekleyişi bir süre daha sürdü. 
     Uçuş ekibi, Kaptan Pilot Erol Mısır, Yardımcı Pilot Özkan Üçler, Kabin Amiri Şehnaz Canoğlu, Belma Çamlıdere, Cinna Arkun, Mehtap Demir, Asu Orkide, Aysu Fahriye İçöz ve Dilek Soylu’dan oluşuyordu. 
     
Cep telefonu komedisi...      Eylem saatler ilerledikçe komediye dönüştü. Uçaktaki yolcuların çoğu saatlerce televizyonlara bağlanıp, yaşananları naklen aktardı. Bu arada bazı yolcular uyudu, kimi gazete okudu, kimi de bulmaca çözdü. Eylemi canlı yayında sunan CNN Türk’ten Cüneyt Özdemir ile yolcular arasında ilginç diyaloglar yaşandı. Özdemir’le yolcular Azmi Karamahmutoğlu eski Ülkü Ocakları Genel Başkanı ve Ahmet Bucak arasında şu diyaloglar geçti 
     C.Ö Korsan kiminle konuşuyor, biliyor musunuz 
     A.K Onu bilemiyorum. Bir saniye bir sorayım. Uçağa dönerek Kiminle ’ diye soruyor 
     C.Ö Yolcuların durumu nasıl 
     A.B Yolcular sıkıntı yaşıyor. Herkes çok sakin. Kimi gazete okuyor, kimi uyuyor, kimi dolaşıyor. 
     


YAŞAM 



















</TEXT>
</DOC>
