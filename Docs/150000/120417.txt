<DOC>
<DOCNO> 120417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/soneko11.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol Ofisi hisseleri yüzde 25'i aşan artışla işleme açıldı 
</HEADLINE>
<TEXT>

     Petrol Ofisi hisselerinin sırası, serbest marjla işleme açıldı. 
     İMKB Yönetim Kurulu'nun dünkü toplantısında alınan karar uyarınca, İş-Doğan A.Ş. ile birleşmesi konusunda şirketten özel durum açıklaması istenilmesi nedeniyle hafta başında işlem sırası kapatılan Petrol Ofisi hisseleri, bugün yeniden işlem görmeye başladı. 
     Halka açık kısmının ortaklarına hisseleri satın almak için çağrıda bulunma kararı alınan Petrol Ofisi'nin hisseleri, açılışla birlikte yüzde 25'e ulaşan bir artış kaydetti. Seansın ilk dakikalarında 6,700-6,900 fiyat bandında işlem gören Petrol Ofisi hisseleri, ilk 8 dakika dolarken yüzde 25.93'lük artışla 6,800 liradan işlem görüyor. 
     
     GENEL DURUM 
     Petrol Ofisi hisselerinin yanında ilk dakikalarda Borsa'da da genele yayılan bir yükseliş eğilimi göze çarptı. Seansa 155.92 puan ve yüzde 1.13 oranında artışla 13,967.06 puandan başlayan endeks, hemen 14,000 puanın üstüne çıktı. Seansın ilk sekiz dakikası dolarken endeks, dünkü kapanışa göre 249.08 puan ve yüzde 1.80'lik artışla 14,060.22 puan seviyelerinde seyrediyor. Bu süre sonundaki işlem hacmi de 54.8 trilyon lira dolayında bulunuyor. 
     





</TEXT>
</DOC>
