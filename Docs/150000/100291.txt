<DOC>
<DOCNO> 100291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sondun21.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da vahşice öldürülen Sedat'ın davası yeniden yargı önünde. 
</HEADLINE>
<TEXT>

     Almanya'nın Duisburg kentinde boğularak öldürülen, daha sonra da başı kesilen 9 yaşındaki Sedat adlı Türk çocuğunun davası yeniden yargı önüne geldi. 
     Küçük Sedat'ı ''zevk olsun diye öldürdüğünü'' söyleyen 25 yaşındaki Oliver Siepmann adlı kişi, kendisiyle birlikte yargılanarak cinayete yardımcı olmaktan 6,5 yıl hapis cezasına çarptırılan kız arkadaşının tamamen masum olduğunu öne sürdü. 
     Katilin avukatı Hans Reinhardt, müvekkilinin, kız arkadaşının ailesine gönderdiği mektupta, kızın cinayetle hiçbir ilgisinin olmadığını yazdığını, bu nedenle kızın yeniden yargılanması için başvuruda bulunduklarını belirtti. 
     Savcı Manfred Opretzka ise Duisburg kentinde yaptığı açıklamada, Düsseldorf Eyalet Mahkemesi'nin, söz konusu kızın yeniden yargılanıp yargılanmaması konusunda karar vereceğini söyledi. 
     Siepmann, 9 Ocak 2001 tarihinde, kendisine oyuncak verme vaadiyle evine çağırdığı Sedat'ı boğarak öldürmüş, cesedine tecavüz etmiş, daha sonra başını keserek çöpe atmıştı. 
     Geçen yılın Haziran ayında cinayet işlemek suçundan 14 yıl hapis cezasına çarptırılan sapığın psikiyatri kliniğinde tedavi görmesi karara bağlanmıştı. 
     





</TEXT>
</DOC>
