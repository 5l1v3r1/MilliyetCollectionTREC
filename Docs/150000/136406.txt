<DOC>
<DOCNO> 136406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/spor/spo02.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım sorgu 
</HEADLINE>
<TEXT>

Oğuz Çetin ile biraraya gelen Aziz Yıldırım kötü gidişin nedenlerini sordu. İki hafta süre isteyen Çetin, "Fenerbahçe iyi oynayan bir takım olacak" dedi 
     YALÇIN TÜRK 

     ŞAMPİYONLUK yarışında bir hayli geriye düşen ve işini mucizelere bırakan Fenerbahçe’de Başkan Aziz Yıldırım, Futbol Şube Sorumlusu Sadettin Saran ve Teknik Direktör Oğuz Çetin önceki akşam biraraya geldi. Çetin’den Beşiktaş yenilgisi ve Ankaragücü beraberliğinin nedenleri hakkında bilgi alan Yıldırım ile Saran takımın sorunlarını da dinledi. 
     BAŞKAN Aziz Yıldırım’dan iki hafta süre isteyen Oğuz Çetin, "Takım daha iyi duruma gelecek. Bazı futbolcuların sorunları var. Bu konuda gerekli tedbirleri alacağım. Fenerbahçe iyi futbol oynayan bir takım olacak" dedi. Bu arada özel yaşantıları ile ilgili olumsuz duyumlar alınan Yusuf, Serhat, Tuncay ve Hakan’ın yakın takibe alınacağı öğrenildi. 
     
Ogün-Yusuf’a ceza geliyor      FENERBAHÇE yönetiminin, Ankaragücü maçı sonrası soyunma odasında güldükleri iddia edilen Kaptan Ogün ile Yusuf’a ağır ceza vermeye hazırlandığı öğrenildi. Futbol Şubesi Sorumlusu Sadettin Saran’ın olay hakkında raporunu bekleyen yönetimin, Ogün’ü kadro dışı bırakacağı, Yusuf’a da yüksek miktarda para cezası vereceği ileri sürüldü. 
     
Güneş’ten itiraf      SARI - Lacivertli takımın genç savunma oyuncusu Ali Güneş, üst üste alınan başarısız sonuçlarda tek suçlunun kendileri olduğunu savundu. Güneş, "Ne sistem, ne teknik heyet, ne taraftar, ne de yönetim. Sonuçta sahada mücadele eden biziz. Sahada hocamızın verdiği taktiği uygulayamıyoruz. Umarım Gaziantespor maçı ile onu da başarırız" diye konuştu. 
     
Kızlar güldürdü      SIKINTILI günler yaşayan Fenerbahçe’nin yüzünü genç atletleri güldürüyor. İzmir’de karı-koca antrenörler Tayfun ve Sevinç Esmer’in öğrencileri Filiz Kaduhan, Merve Cansu Çığ, Ecem Onaran ve Dilek Esmer son dönemde kırdıkları toplam 11 rekorla kulübün gururu oldular. Kaduhan 21 güllede 17.05 ile 23 yaşaltında Avrupa’nın en iyi derecesini yaparken, Esmer 14 43.88 ile diskte yıldızlar Dünya şampiyonası barajını geçti. Çığ 14 800 metre salonda Süreyya Ayhan’ın 10 yıllık rekorunu 2.18.75 ile tarihe gömdü. Onaran 13 da rekor kırdığı 400 metrede 56.8 ile yıldızlar Dünya şampiyonası ve universiade barajını geçti. 
     



 SPOR 


























</TEXT>
</DOC>
