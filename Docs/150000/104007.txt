<DOC>
<DOCNO> 104007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sondun33.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Katar Dışişleri Bakanı Hamad Casim El Sani Bağdat'ta 
</HEADLINE>
<TEXT>

     Katar Dışişleri Bakanı Hamad Casim El Sani'nin, Irak Devlet Başkanı Saddam Hüseyin'e Prens Hamad Bin Halife El Sani'den özel mektup getirdiği bildirildi. 
     Mektubun, Amerikan tarafından Irak'a yönelik olası saldırıyla ilgili olduğunu söyleyen gözlemciler, Katar Dışişleri Bakanı'nın ''Iraklı üst düzey yöneticilerle önemli görüşmeler yapacağını'' bildirdi. 
     Katarlı Bakan, başkent Bağdat'ın Saddam Havalimanı'nda, ''Bölgeyi savaş korkusundan uzaklaştırmak için Bağdat'a bazı düşüncelerle geldiğini'' söyledi. 
     Düşüncelerinin, BM silah denetçilerini Irak'a geri döndürmekle ilgili olduğunu belirten Hamad Bin Casim El Sani, Katar'da Irak'a olası harekat için beklediği söylenen 50 bin Amerikan askerinden şu sözlerle bahsetti 
     ''Katar her türlü askeri saldırıya karşıdır. Ülkemiz Irak'a saldırıda Amerika üssü olarak kullanılmayacaktır. Her şeyin BM çerçevesinde çözümlenmesi zaruridir. Bizim ilişkilerimiz Amerika ile açıktır. Gizli değildir.'' Katar'ın, Irak ile ABD arasında arabuluculuk yapacağı konusundaki soruyu yanıtlayan Katarlı Bakan, ''Biz bu konuda arabulucu değiliz. Biz bir Arap devletiyiz. Bölgemizi elimizden geldiği kadar yeni maceralardan kurtarmak istiyoruz. Çünkü Irak'ta her ne olursa tümümüzü etkileyecektir'' dedi. 
     Hamad Bin Casim El Sani, Bağdat hükümetinden, BM ile işbirilği yapılmasını, BM Güvenlik Konseyi kararlarının kabul edilmesini, BM silah müfettişlerinin Irak'a geri dönüşlerine onay verilmesini isteyeceğini belirtti. 
     -''WASHINGTON'DAN TALEP YOK''- ABD'nin şimdiye kadar Irak'a saldırmak için Katar'dan ''hiçbir kolaylık talep etmediğini'' belirten El Sani, ''bu propagandanın belirli bir devlet tarafından ortaya atıldığını'' bildirdi. 
     Irak Ticaret Bakanı Muhammed Mehdi Salih, haziran ayında Katar Ticaret Bakanı Şeyh Hamad Bin Faysal Bin El Sani ile serbest ticaret anlaşması imzaladı. BM'nin ''petrol karşılığı gıda programı'' çerçevesinde Irak'la Katar arasında 200 milyon dolarlık sözleşmeler imzalandı. Katar, BM ambargosunu delerek Saddam Hüseyin'e iki uçak da hediye etti. 
     Fas, Mısır, Ürdün, Lübnan, Birleşik Arap Emirlikleri ve Katar'dan oluşan Arap işadamları heyeti, Ağustos 2001'de Bağdat'a geldikleri Boeing 747 jumbo jet yolcu uçağını Irak Devlet Başkanı Saddam Hüseyin'e hediye etmişlerdi. 
     Irak haber ajansı INA, Arap işadamları heyetinin Saddam Hüseyin'e bu jestinin, ''insafsız Amerikan ambargosunu delmek Irak halkıyla dayanışmayı güçlendirmek'' amacıyla yapıldığını bildiriyordu. 
     2000 yılı Kasım ayında da, Katar şirketi ''Gulf Falcon'', Irak Devlet Başkanı'na bir Boeing 747 hediye etmişti. 
     





</TEXT>
</DOC>
