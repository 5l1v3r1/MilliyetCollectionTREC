<DOC>
<DOCNO> 144324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sonspo32.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay, Fenerbahçe maçı için İstanbul'a gitti... 
</HEADLINE>
<TEXT>

     Altay Kulübü Başkanı Ahmet Taşpınar, yarın karşılaşacakları Fenerbahçe'nin zor günler geçirmesine rağmen, büyüklüğünden bir şey yitirmediğini belirterek, ''Fenerbahçe, Fenerbahçe'dir. Maç bizim için kolay geçmeyecek'' dedi. 
     Siyah-beyazlı ekip, yarın Fenerbahçe ile oynayacağı karşılaşma için İstanbul'a giderek kampa girdi. Kulüp Başkanı Ahmet Taşpınar, Fenerbahçe'nin son haftalarda puan kayıplarına uğradığını, hafta içinde 5 oyuncusunun kadro dışında kaldığını, ancak bu durumun, Altay için bir avantaj oluşturmadığını belirtti. 
     Taşpınar, şöyle konuştu 
     ''Fenerbahçe, Fenerbahçe'dir. Maçın kolay geçeceğini kimse aklına getirmesin. Biz de Altay olarak zor günlerin takımıyız. Geçen hafta kendi sahamızda Malatyaspor'a yenilerek avantaj yitirdik. Bunun telafisi için önümüzde iyi bir fırsat var. Öncelikle Fenerbahçe'ye yenilmeyeceğiz. 3 puan alırsak da sürpriz sayılmaz. Teknik heyet ve futbolcularımıza güveniyoruz.'' Altay'ın hafta içinde moral ve fizik açıdan Fenerbahçe maçına en iyi biçimde hazırlandığını belirten Taşpınar, ''Bizim ligdeki konumumuz ortada. Haftalar azaldıkça daha dikkatli olmamız gerekiyor. Maçlardan puansız ayrılmaya tahammülümüz yok'' dedi. 
     Siyah-beyazlılarda kart cezalıları Haydar ve Oktay, Fenerbahçe maçında yok. 
     Öte yandan Altay yönetimi, Malatyaspor maçında kırmızı kart gören Haydar'a verilen 4 maçlık cezanın fazla olduğunu savunarak, Tahkim Kurulu'na itirazda bulundu. 
     





</TEXT>
</DOC>
