<DOC>
<DOCNO> 109376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sontur26.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'ın avukatı YSK'ya ek dilekçe verdi... 
</HEADLINE>
<TEXT>

     Kapatılan RP'nin Genel Başkanı Necmettin Erbakan'ın avukatı Yaşar Gürkan, müvekkilinin bağımsız milletvekilliği adaylığının reddine ilişkin gerekçeli kararın yayınlanmasının ardından Yüksek Seçim Kurulu'na YSK ek dilekçe sundu. 
     Gürkan, ek dilekçeyi YSK'ya verdikten sonra gazetecilere açıklamalarda bulundu. 
     YSK'nın ret kararının Resmi Gazete'de yayınlanmasının ardından dün verdiği dilekçeye ek gerekçeler sunduğunu belirten Gürkan, ret kararında yer alan muhalefet şerhindeki tüm görüşlere katıldıklarını söyledi. 
     YSK'nın ret kararını verirken eski içtihatlarından ayrıldığını, 4454 sayılı Kanun'un bu seçimde İşçi Partisi'nden milletvekili adayı olan Doğu Perinçek'e uygulanırken, Erbakan'a uygulanmadığını savunan Gürkan, şöyle devam etti 
     ''YSK üyeleri erteleme müessesesini tahlil ederlerken erteleme süresinin hükmün kesinleşmesinden itibaren başlayacağı sonucunu çıkarmışlardır. Oysa 4454 sayılı Kanun dikkatle incelendiğinde ertelemenin davanın hangi safhada olursa olsun, o safhadan itibaren geçerli olacağını, ertelemenin de kanunun yürürlüğe girdiği tarihten başlayacağını açıkça belirtmiştir. Bu nedenle müvekkilim hakkındaki 3 yıllık erteleme süresinin 03.09.2002 tarihinde sona ereceğinin kabulü zarureti ortadadır.'' Ret kararının TCK'nın 312-2. fıkrasını değiştiren 4744 sayılı Kanun'la düzenlenen yeni metne göre değil, eski metne göre verildiğini ifade eden Gürkan, müvekkilinin TCK'nın 312-2. maddesinde yapılan değişiklikten yararlanacağını öne sürdü. 
     Gürkan, Erbakan'ın bağımsız milletvekili olamayacağı yönündeki kararın kaldırılarak, adaylığının kabulüne karar verilmesini istediklerini söyledi. 
     





</TEXT>
</DOC>
