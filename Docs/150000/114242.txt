<DOC>
<DOCNO> 114242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sonspo01.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Çarşamba günü Club Brugge karşısında... 
</HEADLINE>
<TEXT>

     Futbolda Avrupa Şampiyonlar Ligi'nin ilk tur gruplarında 2. yarı mücadelesi, yarın ve 23 Ekim Çarşamba günü yapılacak 4. hafta maçlarıyla başlayacak. 
     Ligde Türkiye'yi temsil eden ve H Grubu'nda, 3. hafta maçları sonunda 4 puanla 2. sırada bulunan Galatasaray, 23 Ekim Çarşamba günü grup 3.sü Belçika'nın Club Brugge takımıyla deplasmanda karşı karşıya gelecek. Brugge kentindeki Jan Breydel Stadı'ndaki maç, TSİ 21.45'de başlayacak ve Star TV'den naklen yayınlanacak. 2 takım arasında İstanbul'da yapılan ilk maç, golsüz eşitlikle sonuçlanmıştı. 
     Grupta gecenin diğer maçında ise 9 puanlı grup lideri İspanya'nın FC Barcelona takımı, deplasmanda 3-1 yendiği 1 puanlı grup sonuncusu Rusya'nın Lokomotiv Moskova takımıyla Barcelona kentindeki Nou Kamp Stadı'nda aynı saatte karşılaşacak. 
     Ligde 4. hafta maçları, A , B , C ve D gruplarında yarın, E , F , G ve H gruplarında ise 23 Ekim Çarşamba günü yapılacak. 
     Ligin ilk tur gruplarında, ilk devre maçları sonunda, 9'ar puanla A Grubu'nda Arsenal İngiltere , B Grubu'nda Valencia CF İspanya , F Grubu'nda Manchester United İngiltere , G Grubu'nda AC Milan İtalya ve H Grubu'nda FC Barcelona İspanya , 7'şer puanla C Grubu'nda Real Madrid CF İspanya ve E Grubu'nda FC Juventus Torino İtalya ile 6 puanla D Grubu'nda Olympique Lyon Fransa lider durumda bulunuyor. 

     
</TEXT>
</DOC>
