<DOC>
<DOCNO> 130014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/soneko33.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ali Babacan Programı tavizsiz uygulamaya kararlıyız 
</HEADLINE>
<TEXT>

     Devlet Bakanı Ali Babacan, seçim döneminden önce açıkladıkları ekonomi politikaları ve ekonomik programı, kesinlikle tavizsiz şekilde uygulamaya devam edeceklerini belirterek, ''kim ne derse desin biz çok kararlıyız'' dedi. 
     Türk-Amerika İş Konseyleri Genel Kurullarının ardından verilen öğle yemeğinde konuşan Babacan, Türk ekonomisinin son durumu hakkında bilgi verdi. 
     Ali Babacan konuşmasında, yüzde 6.5 oranında faiz dışı fazlayı üretecek bir bütçeyi, mutlaka ay sonuna doğru tamamlayacaklarını bildirdi. 
     Babacan sözlerini şöyle sürdürdü 
     ''Biz seçim döneminden önce açıkladığımız ekonomi politikalarımızı, uygulayacağımız ekonomik programı kesinlikle tavizsiz şekilde uygulamaya devam edeceğiz. Kim ne derse desin biz çok kararlıyız. Programımızdan uygulayacağımız ekonomik politikalardan da son derece eminiz. Çizgimiz belli, yönümüz belli.'' Bakan Babacan, en önemli amaçlarını açıklarken de, kamu borç stokunun son derece önemli olduğunu, Türkiye'nin kamu borç stokunun GSMH'ye oranının yüksek bulunduğunu vurgulayarak, bunun mutlaka hızlı bir şekilde düşürülmesi gerektiğini kaydetti. Babacan, şunları ifade etti 
     ''Bunun için de, mali disiplin çok önemli. Bugünlerde bütçe çalışmalarımız devam ediyor. Yüzde 6.5 oranında faiz dışı fazlayı üretecek bir bütçeyi, mutlaka ay sonuna doğru tamamlayacağız.'' 
     
     DÜŞÜK ENFLASYONLA BÜYÜME, TEMEL HEDEFİMİZ 

     Enflasyonla mücadelenin de yine kesinlikle taviz vermeyecekleri konulardan bir tanesi olduğunu bildiren Babacan, ''Açıklanmış olan para politikalarının tavizsiz sürdürülmesi kaçınılmaz. Ancak, bu şekilde Türkiye sağlıklı ve istikrarlı bir büyüme dönemine geçebilir'' dedi. 
     Devlet Bakanı Babacan, ''düşük enflasyonla büyümenin'' temel hedefleri olduğunu belirtirken, bu temel hedeften taviz verilmesinin kesinlikle söz konusu olmadığını söyledi. 
     Babacan, tüm bunların ekonomide verimliliğin artışına bağlı olduğunu dile getirererek, Türkiye'de kamu sektörünün ekonomide hala çok etkin olduğunu ve bu payın mutlaka düşürülmesi gerektiğini kaydetti. 
     Büyüme modellerinin özel sektör ağırlıklı olduğunu ifade eden Babacan, şöyle dedi 
     ''Özel sektörün yatırım ortamını iyileştirme, özel sektöre yatırım için geniş imkanlar sunma, belki de en önemlisi bu politikalar içinde güvendir. Hükümete güven, yönetime güven ve politikalara güven. Açıkladığımız bu politikaları kararlılıkla uyguladıkça, bu politikalar konusunda emin adımlar attıkça bu güvenin daha da perçinleşeceği, daha da büyüyerek devam edeceği konusunda en ufak bir kuşkumuz yok.'' 
     
     BU YIL İYİ BİR PERFORMANS BEKLİYORUZ 

     Ali Babacan, 2003 yılı için yüzde 20 enflasyon ve yüzde 5 civarında büyüme hedefi öngörüldüğünü ifade ederek, cari işlemler hesabının da tüm yıl içerisinde düşük açık verme suretiyle iyi bir performans göstermesinin beklendiğini kaydetti. 
     Enflasyon hedeflemesi doğrultusunda Merkez Bankası'nın fiyat istikrarı politikası çerçevesinde çalışmalarının sürdüğünü anlatan Babacan, genel makro ekonomik çerçeve içerisinde başlıca önceliklerinin yüzde 6.5 oranındaki faiz dışı fazla hedefinin tutturulması ve bu şekilde mali disiplinin korunması olduğunu söyledi. 
     Hükümetin bu yıl sağlıklı bir borç dinamiği açısından faiz dışı fazlanın önemini gözönüne alarak bu hedefe sıkı sıkıya bağlı kalacağını ifade eden Babacan, uygulanan kur politikasıyla dış şoklara karşı mukavemetin mutlaka artacağını, bunun da bütçe üzerindeki yükü hafifleteceği ve büyümeye önemli bir katkı sağlayacağını kaydetti. 
     Babacan, kamu sektöründe şeffaflık, etkin ve iyi yönetişim kurallarının yerleştirilmesi, reformlara tabi tutulması ve özelleştirme uygulamalarıyla ekonomide özel sektörün rolünün mutlaka artacağını bildirdi. 
     Konuşmasında yabancı yatırımlar konusuna da yer veren Ali Babacan, doğrudan dış yatırımların kendilerinin büyüme modellerinin temel unsurlarından biri olduğunu ifade etti. 
     Türkiye'deki yatırım ortamının iyileştirilmesinin hükümetin en önemli hedeflerinden birisi olduğunu dile getiren Babacan, bununla ilgili çalışmaların sürdüğünü hatırlattı. Babacan, Yatırım Ortamının İyileştirilmesi Koordinasyon Kurulu'nun çalışmalarının da sürdüğünü belirterek, hükümet olarak sivil toplum örgütleri ve kamu kuruluşlarının beraber yürüttüğü bu çalışmaları destekleyeceklerini söyledi. 
     Türkiye'de yatırımın önünde ciddi bürokratik engeller olduğunu, bu engellerin aşılmaya ve bu doğrultuda önemli kararlar alınmaya başlandığını anlatan Babacan, kısa vadede yapılacak çok önemli değişiklikler olacağını dile getirdi. 
     
     GERÇEKÇİ BİR VERGİ SİSTEMİ GELECEK 

     Sağlam bir hukuk altyapısı, hızlı işleyen bir yargı sisteminin de Türkiye'de yatırımın gelişmesi açısından büyük önem taşıdığına işaret eden Babacan, vergi konusunda da çalışmaların devam ettiğini söyledi. 
     Babacan, şunları kaydetti 
     ''Maliye Bakanlığımız vergi reformu paketi üzerinde çalışıyor. Özellikle doğrudan vergilendirme ile ilgili bir paket. Şu andaki vergi sisteminin ne kadar gerçekten uzak ve ekonominin gerçeklerini yansıtmayan bir sistem olduğu ortada. Bunun rasyonel olarak ele alınması gerekiyor. Çok önemli bir reform paketi bu ve çok kısa zamanda Maliye Bakanlığı'nın çalışmalarıyla komisyona sunulacak. 
     Kamu vicdanında kabul bulan gerçekçi bir vergi sistemi gelecek Türkiye'ye. Bu hem yerli hem yabancı yatırımcılar için önemli. Sermayenin enflasyondan korunması, fiktif değil gerçek karın vergilendirilmesi... Bu çok önemli. Vergi oranlarının gerçekçi olması, hem kamu vicdanında hem yatırımcılarda kabul bulan bir vergi politikası önemli. 
     
     YÜZDE 6.5 HEDEFİ İÇİN KESİN KARAR VERİLDİ 

     Gazetecilerin sorularını da yanıtlayan, Babacan faiz dışı fazla ile toplam faiz giderlerinin ilgisi olmadığını belirterek, ''Biz yüzde 6.5'un üzerinde değil 6.5 hedefini tutturmak için kesin bir karar vermiş durumdayız ve şu anda bütçe çalışmaları da devam ediyor'' diye konuştu. 
     Bir basın mensubunun ''Enflasyonu düşüreceğinizi söylediniz fakat Tekel ve benzeri ürünlere zam geldi. Bu bir çelişki değil mi '' sorusu üzerine de Babacan, bunun tüketici fiyatlarını etkileyen bir konu olabileceğini ifade ederek, şöyle dedi 
     ''Bu alkollü içecekler ve sigarayla ilgili yapılmış olan fiyat ayarlamasıdır. Nihai tüketici ile ilgili olduğu için ve bir ara ürün ya da hammadde olmadığı için genel enflasyon üzerinde çok önemli bir etkisi olacağını düşünmüyoruz. Aynı zamanda galiba yüzde 20 civarında fiyatlar etkilendi. Bu da bizim bu sene için beklenen enflasyon oranı ile oldukça uyumlu bir rakam.'' 
     
     NEMA ÖDEMELERİ 

     Ali Babacan, nema konusunun bütçeyle herhangi bir ilgisinin olmadığını ifade ederken de, ''Dolayısıyla ne kaynakla ne giderlerle ilgisi yok. Nema konusu tamamen kamunun bir iç borcudur'' dedi. 
     Bunun finansmanı ve nakit dengesinin önemli olduğunu ve şu anda da teknik komitenin toplanarak çalışmalar yaptığını anlatan Babacan, bir basın mensubunun ''Somut olarak hangi seçenekler üzerinde duruluyor '' sorusuna de ''En son biz karar aldık bu komitenin toplanıp çalışma yapması konusunda. Ne zaman neticelenirse çalışmalar o zaman bize sunacaklar. Nihai kararlar ondan sonra verilecek'' karşılığını verdi. 
     Olası Irak operasyonuna bağlı olarak bedelli askerliğin yeniden gündeme getirilmesini düşünüp düşünmedikleri yönündeki bir soru üzerinde de Babacan, bu konunun tamamen Milli Savunma Bakanlığı'nı ilgilendirdiğini söyledi. 
     Babacan, dış basında yer alan Türkiye'de ''ekonomi açısından balayının bittiği'' şeklindeki yorumları nasıl değerlendirdiğine ilişkin bir soru üzerine de, hükümetin özellikle ekonomik politikalar konusunda son derece kararlı davrandığını ifade ederek, ''Kim ne derse desin biz tavizsiz şekilde ilan ettiğimiz politikaları uygulayacağız. Bundan kimsenin şüphesi olmasın'' diye konuştu. 
     Ali Babacan Irak konusundaki son gelişmelere ilişkin olarak da ''Irak'la ilgili hükümetimizin henüz kesin verilmiş bir kararı yok, istişareler, görüşmeler devam ediyor. Siyasi karar ne zaman belirlenirse o zaman ayrıca açıklanacaktır'' dedi. 
     
     YILSONUNDA BÜYÜMENİN YÜZDE 6.5 OLMASINI BEKLİYORUZ 

     Bakan Babacan, 2001 yılında yaşanan şiddetli krizden sonra 3 Kasım'da gerçekleşen seçimlerle birlikte, Türkiye'de önemli bir canlanma ve toparlanma sürecine girildiğini anlattı. 
     Babacan, özellikle erken seçim kararının alınmasından sonra piyasalarda görülen iyileşme ve halkta kuvvetlenmeye başlayan güvenle, büyümenin, tahminlerin çok üzerinde bir performans göstererek yıl sonu itibariyle yüzde 6.5 olarak gerçekleşmesini beklediklerini bildirdi. Babacan, devamla şunları söyledi 
     ''Bunu kesinleşmiş bir hedef olarak da söyleyebilirim. Henüz rakamlar resmen açıklanmadı ama yüzde 6.5'un üzerinde bir büyüme ile 2002 yılını kapatmış olacağız. Ekonomideki güçlü performansa enflasyon da keskin bir düşüşle eşlik etti. TÜFE artışı yüzde 35 olarak tahmin ediliyordu, Merkez Bankası'nın politikalarını kararlılıkla sürdürmesi ve bizim seçim öncesinde bu konuda kesinlikle taviz vermeyeceğimizi açık seçik ortaya koymamız, enflasyonla mücadelede de önemli. Bu başarıya ulaşmamız konusunda çok faydalı oldu ve yıl sonu TÜFE hedeflerin 5 puan altında gerçekleşti.'' Babacan, şu anda Merkez Bankası'nın brüt uluslararası rezervlerinin 26.7 milyar dolar düzeyine erişmiş durumda olduğunu, ülke genelinde sağlanan istikrar ve moral ortamının yanı sıra yapısal reformların da kararlılıkla sürdürüleceğini ifade etti. 
     Babacan, ''Hükümetimizce uygulanmakta olan program, hızlı ve sürdürülebilir bir ekonomik büyümeye temel oluştururken, ekonominin olası krizlere karşı korunması amacını da taşımaktadır'' dedi. 
     2003 yılına ilişkin bazı beklentileri de açıklayan Babacan, ''2003 yılına ilişkin makroekonomik hedefler ekonomik programımızın orijinal çerçevesiyle tamamen uyumludur'' diye konuştu. 
     
     TÜRKİYE-ABD İLİŞKİLERİ 

     Devlet Bakanı Babacan, Türk-Amerikan İş Konseyi Başkanlığı'na seçilen Vural Akışık'ı kutlarken de, Türkiye ile ABD arasındaki ilişki ve işbirliğinin çok eskilere dayandığını hatırlattı. 
     İki ülke arasındaki ilişkilerin özellikle son yıllarda daha da yoğunlaştığını ve bu ülkelerin her alanda birbirlerine destek olduğunu anlatan Babacan, şunları kaydetti 
     ''Türkiye ve ABD'nin, Kore'den Somali'ye ve Bosna'ya kadar dünyanın çeşitli bölgelerinde, halen de Afganistan'da dünya barışı ve istikrarının sağlanması ve korunması adına birlikte hareket etmesi, bu yakın ilişkilerin en açık göstergesidir. Ülkelerimiz arasındaki yakın ilişkiler 11 Eylül'ün ardından yeni bir boyut kazanmıştır. 11 Eylül hadisesi sonrasında Türkiye ile ABD arasında siyasi ve askeri alanda halihazırda en ileri noktaya taşınmış münasebetlerin ekonomik alanda da aynı seviyeye getirilmesi mutlaka hedeflenmelidir.'' Babacan, Türkiye'nin stratejik ve tarihi konumu itibariyle bölgede istikrarın en önemli unsuru olduğunu vurgulayarak, ekonomik siyasi ve sosyal yönden güçlü bir Türkiye'nin bölgenin terörden arındırılması ve istikrarın sağlanması hedefinde, çok önemli bir rol oynayacağını dile getirdi. 
     Babacan, nitelikli sanayi bölgeleri konusunda halen Amerikan Kongresi'nde gündemde olan yasa tasarının, her iki tarafın da beklentilerine cevap verecek biçimde çıkartılması konusundaki beklentisini tekrar etmek istediğini de ifade etti. 
     
     1 GÜNDE ŞİRKET KURULABİLECEK 

     Devlet Bakanı Ali Babacan, yatırımların önünün açılması için yapılması gereken altyapı çalışmalarına değinirken de, Türkiye'de yatırımlarla ilgili önemli bir sorunu da yazılı olan şeylerin uygulanmaması, uygulanan şeylerin de yazılı olmaması olarak niteledi. 
     Bu konunun şeffaf, basit ve net bir şekilde ele alınacağını anlatan Babacan, hükümet olarak çok kısa süre içerisinde 5 yasa tasarısını Bakanlar Kurulu ve Meclis'e sevkettiklerini bildirdi. 
     Bazı önemli tedbirler alındığını belirten Babacan, örnek olarak yabancı yatırımlar için izin mecburiyetinin kaldırılmasını gösterdi. Yerli ve yabancı yatırımcı arasında hiçbir fark kalmayacağını belirten Babacan, şirket kurma süresinin 1 güne indirilmesi ile ilgili hazırlıkların tamamlandığını belirtti. Babacan, ''Artık Türkiye'de bir günde şirket kurulabilecek'' dedi. 
     
     YATIRIMCI KONSEYİ GİRİŞİMİNE DESTEK 

     Ali Babacan, Yatırımcı Konseyi girişimine de önem verdiklerini ve bu yapıyı canlandıracaklarını belirtirken, geçen yıl Temmuz ayında ilk toplantısını yapması düşünülen, ancak siyasi nedenlerle ertelenen Yatırımcı Konseyi toplantı gününü en kısa sürede ilan edeceklerini söyledi. 
     Türkiye'nin coğrafi ve stratejik konumu itibariyle yeni enerji kaynaklarının Batı'ya ulaştırılması konusunda yabancı sermaye için eşsiz bir fırsat sunduğunu belirten Babacan, yeraltı ve yerüstü zenginlikleri, nitelikli işgücü ve Gümrük Birliği unsurlarının bu fırsatı pekiştirdiğini, Türkiye'nin Amerikan firmalarının Avrupa ve Orta Asya pazarlarına açılması açısından ideal bir konumda olduğunu söyledi. 
     
     AB KONUSU 

     Hükümet olarak AB'ye çok önem verdiklerini de dile getiren Babacan, AK Parti Genel Başkanı Erdoğan'ın AB üye ülkelerine yaptığı ziyaretleri örnek verdi. 
     12 Aralık'ta Kopenhag Zirvesi'nde beklenildiği kadar yakın bir tarih alınmamış olsa bile, zirvede alınan kararın önem taşıdığını vurgulayan Babacan, şunları kaydetti 
     ''Şimdiye kadar Türkiye'nin AB süreci sanal bir süreçti, artık gerçek bir sürece girmiş durumda. Bu süreç gelişmiş bir ülke konumuna gelme açısından ve daha iyi işleyen bir demokrasi için, özgürlükler ve insan haklarının Batı standartlarına ulaşabilmesi, rasyonel bir ekonomi için önemli.'' Babacan, AB sürecinin şu ana kadar yapılan reform ve kazanımların ve kendi hükümetleri tarafından yapılacak düzenlemelerin bir daha değiştirilmemek üzere kalıcı hale gelmesi açısından da önem taşıdığını vurguladı. 
     Ali Babacan, bir gazetecinin, vergi affının yolsuzluğa prim tanıyıp tanımayacağına ilişkin sorusu üzerine, kendilerinin olaya vergi borcunun yeniden yapılandırılması olarak baktıklarını söyledi. 
     
     ''IMF KONUSUNDA GECİKME YOK'' 

     Babacan, ''IMF heyetiyle yapılacak 4. gözden geçirme toplantılarının gecikmesinin, Türkiye'nin Irak operasyonuyla ilgili ABD'ye vereceği cevabın zamanlamasıyla ilgili olup olmadığının'' sorulması üzerine, şunları kaydetti 
     ''Bu iki konu birbirinden tamamen ayrı. Bütçe çalışmaları belirli bir aşamaya gelince, niyet mektubunu taslağını yazıyoruz. Bu çalışmalar tamamlanıp olgunlaşınca, onlarla gelecekleri konusunda anlaşmıştık. O çalışmalar ne zaman tamamlanırsa o zaman gelecekler. Yoksa gecikme söz konusu değil. Ocak başında gelselerdi burada, herhalde otelde dinlenirlerdi. Yapacakları fazla birşey yok.'' Türk Amerikan İş Konseyleri Genel Kurul toplantısı sonrasında verilen yemeğe, yeni başkan Vural Akışık'ın yanı sıra TİM Başkanı Oğuz Satıcı, eski Konsey Başkanı Akın Öngör, Türk Kanada İş Konseyi Başkanı Yılmaz Argüden, YASED Başkanı Faruk Yöneyman'ın yanı sıra işadamları Sedat Aloğlu, Cüneyt Zapsu'nun aralarında bulunduğu çok sayıda işadamı katıldı. 
     Babacan, Vural Akışık ile TOBB Başkan Vekili Halim Mete'nin arasına otururken, TİM Başkanı Oğuz Satıcı ve Akın Öngör de bakanla aynı masayı paylaştı. 
     





</TEXT>
</DOC>
