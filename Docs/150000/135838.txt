<DOC>
<DOCNO> 135838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/guncel/gun02.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
The New York Times’a göre 
</HEADLINE>
<TEXT>
Türkiye işgal pazarlığı yapıyor’ 
     SEMA EMİROĞLU NEW YORK 

     ABD’nin önde gelen gazetelerinden The New York Times, Ankara’da bulunan Amerikalı diplomatların, olası bir savaşta Irak’ın iç kısımlarına doğru ilerleyen Amerikan ordusunun gerisinden gelecek on binlerce Türk askerinin, Kuzey Irak’ın bir bölümünü işgal etmesi konusunda gizli görüşmeler yaptığını yazdı. Görüşmelerin Amerikalı yetkililer tarafından da doğrulandığını yazan New York Times, Türk askerinin işgal edeceği yerlerin sınıra yakın küçük bir bölge ile sınırlandırılacağını belirtti. 
     
     HALİLZAD DEVREDE 
     Gazete, Türk ve Kürt yetkililerin bahsettiğinden çok daha az sayıdaki Türk askerinin ABD komutası altında olabileceğini de yazdı. New York Times’ın haberine göre, Amerikan planı Ankara’da kapalı kapılar ardında görüşülürken, Başkan George Bush’un özel temsilcisi Zalmay Halilzad başkanlığındaki Amerikalı diplomatlar ve komutanlar, Türk önerisini kabul etmeleri için Kürt liderleri teşvik ediyor. Gazete, "Washington son 12 yıldır Irak’taki Kürt bölgesini desteklemesine rağmen, savaşta Türkiye’deki üsleri kullanabilmek için Ankara’nın iznini güvence altına almak istiyor" dedi. 
     
     ABD KOMUTA EDECEK’ 
     New York Times, en azından bazı Iraklı Kürt grupların, Saddam sonrasında "Türkiye’nin Irak’taki Kürt bölgesini egemenliği altına almaya yönelik tarihi isteğini" hayata geçirmeye çalışmasından korktuklarını ve Türkiye’nin işgal planına şiddetle karşı çıktıklarını da yazdı. Haberde şöyle denildi "Bir Amerikalı yetkili, Türklerin Kuzey Irak’a asker gönderme önerisini doğruladı, ama oynayacakları rolün oldukça sınırlı olacağını söyledi. Aynı yetkili, Türk askerlerinin Irak’ın Türkiye sınırına yakın bir bölümde kalacağını belirtti. Ayrıca Türk kuvvetlerinin Amerikan komutası altında olacağını ve Kürt askerleriyle karşılaşmayacağını kaydetti." 
     



 GÜNCEL 























</TEXT>
</DOC>
