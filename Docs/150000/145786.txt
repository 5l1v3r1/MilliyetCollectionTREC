<DOC>
<DOCNO> 145786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sonspo22.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuğba Karademir, kısa programda yarışma hakkını elde etti... 
</HEADLINE>
<TEXT>

     Dünya Artistik Buz Pateni Şampiyonası'ndaki tek Türk sporcu olan ve bayanlar elemelerinde yarışan Tuğba Karademir, elemeleri geçerek kısa programda mücadele etme hakkını kazandı. 
     ABD'nin başkenti Washington'daki MCI Center'da düzenlenen ve yoğun güvenlik önlemleri altında süren şampiyonanın 3. gününde, bayanlar elemelerine katılan Tuğba Karademir, 3.7 ile 4.3 arasında teknik ve 4.0 ile 4.4 arasında da artistik puanlar aldı. 
     Kanada'da yaşayan 17 yaşındaki Karademir, elemelerde B Grubu'nda 14., genel klasmanda da 42 sporcu içinde 27. sırada yer alarak kısa programa katılma hakkını elde etti. 
     Karademir, böylece 2002 ve 2003 Avrupa Şampiyonalarından sonra 2003 Dünya Şampiyonasında da elemeleri geçerek, kısa program kayma hakkını elde eden ilk Türk patencisi oldu. 
     Türkiye, en son 1994 Dünya Şampiyonası'na katılmış ve erkeklerde Emrah Polatoğlu, Japonya'nın Chiba kentinde düzenlenen şampiyonada elemeleri geçememişti. 
     Bayanlar elemelerinde en iyi dereceyi, 4 dünya şampiyonluğu bulunan ABD'li Michelle Kwan alırken, dünya üçüncüsü Japon Fumie Suguri ikinci, Kanadalı Jennifer Robinson da üçüncü oldu. 
     Bayanlarda 30 sporcunun katılacağı kısa program yarışması, bu gece geç saatlerde başlayacak. Bu müsabakada ilk 24 sporcu arasına girenler, serbest programa katılmaya hak kazanacak. 
     
     ÇİFTLERDE ÇİNLİ SPORCULAR BİR KEZ DAHA DÜNYA ŞAMPİYONU 
     Şampiyonada ilk altın madalyayı da TSİ bu sabaha karşı sona eren serbest program müsabakası sonunda çiftlerde, geçen yılın Dünya Şampiyonu ve olimpiyat üçüncüsü Çinli çift Xue Shen-Hongbo Zhao kazandı. 
     Kısa program sonunda 2. sırada bulunan Çinli çift, 5.9 ve 6.0'dan oluşan teknik, 5.7 ila 6.0 arasındaki artistik puanlar aldı. Çinli çift, teknik ve artistik değerlendirmede 2'şer hakemden 6.0 tam puan almayı başardı. 
     Kısa programı ilk sırada tamamlayan geçen yılın dünya ikincisi ve bu yılın Avrupa Şampiyonu Rus Tatiana Totmianina-Maxim Marinin çifti, serbest programda 2. olunca genel klasmanda da ikinciliğe indi ve gümüş madalyayla yetindi. 
     Yarışmada, kısa ve serbest programda 3. olan Rus çift Maria Petrova-Alexei Tikhonov da bronz madalya elde etti. 
     Şampiyonada yarın sabaha karşı erkekler serbest program yarışması yapılacak ve bu dalda da madalyalar sahiplerini bulacak. 
     




</TEXT>
</DOC>
