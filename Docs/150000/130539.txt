<DOC>
<DOCNO> 130539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/soneko22.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'ın "Türkiye Analizi" raporundan... 
</HEADLINE>
<TEXT>

     Türk Sanayicileri ve İşadamları Derneği'nce TÜSİAD hazırlanan enflasyon ve büyüme dinamiklerine ilişkin raporda, enflasyonun kontrol altına alınması ve yıllık yüzde 5.5 büyüme hızıyla Türkiye'nin Gayri Safi Milli Hasılası'nın GSMH ikiye katlanması için gerekli sürenin 13 yıla indiği bildirildi TÜSİAD tarafından Koç Üniversitesi Öğretim Üyeleri Doç. Dr. Kamil Yılmaz ve Doç. Dr. Cevdet Akçay ile Boğaziçi Üniversitesi Öğretim Görevlisi Doç. Dr. Emre Alper tarafından hazırlanan ''Enflasyon ve Büyüme Dinamikleri Gelişmeke Olan Ülke Deneyimleri Işığında Türkiye Analizi'' adlı rapor kamuoyuna açıklandı. 
     İçinde bulunulan krizden çıkış döneminde, enflasyon-büyüme tartışmasının daha da yoğunlaştığı, bu tartışmalarda biraz daha yüksek enflasyona göz yummakla daha hızlı büyümenin mümkün olduğunun öne sürüldüğü belirtilen raporda, şöyle denildi 
     ''Neredeyse çeyrek asırdır yüksek enflasyonla yaşayan Türkiye'de, enflasyonist ortamın büyüme potansiyelini ciddi biçimde sınırlamış olduğu gözardı edilmektedir. 1990'lı yıllarda izlenen ekonomi politikalarının özellikle kısa vadede büyüme hızını artırmak amacıyla alınan kararların, beklenenin tam tersine uzun dönemde büyümeyi yavaşlattığı ve yaşadığımız derin krizde büyük rol oynadığı gerçekleri gözden kaçırılmaktadır.'' Raporda enflasyon-büyüme arasında doğrusal olmayan bir ilişkinin olduğu ifade edilirken, ''varılan temel sonuç enflasyonun belirli bir eşik değer üzerinde olduğu durumlarda, enflasyonla mücadelenin uzun vadede reel üretim cinsinden hiçbir maliyete yol açmayacağı, tam tersine enflasyonda meydana gelecek düşüş sayesinde büyüme sürecinin ivme kazanacağıdır'' denildi. 
     Raporda, yüksek enflasyonun maliyetine ilişkin şu bilgilere yer verildi 
     ''Türkiye'nin enflasyonu yarı yarıya indirmesi, diyelim yüzde 40'dan yüzde 20'ye düşürmesi sayesinde uzun vadede yıllık büyüme hızını ortalama yüzde 1.8 ile yüzde 2.8 oranında artıracağı sonucu çıkmaktadır. Uzun dönem büyüme hızı yüzde 5 olan Türkiye için, bu hiç de küçümsenecek bir oran değildir. Enflasyon kontrol altına alınmadan önümüzdeki 10 yıl içinde ortalama yüzde 3.5 büyüyeceğimizi varsaysak, Türkiye'nin reel GSMH'sını ikiye katlaması için yaklaşık 20 yıla ihtiyacı var demektir. 
     Alternatif olarak enflasyonun kontrol altına alındığını ve bu çalışmanın hesaplarıyla uyumlu olarak büyüme hızının yüzde 2 daha yüksek olacağını kabul edelim. Bu durumda GSMH'nin ikiye katlanması için gerekli olan süre 13 yıla düşmektedir. Diğer bir bakış açısıyla yıllık ortalama yüzde 3.5'luk büyüme hızıyla milli gelir 20 yılda ikiye katlanabilirken, yıllık ortalama yüzde 5.5'luk bir büyüme hızıyla aynı dönem içinde milli geliri 2.9'a katlamak mümkündür.'' 
     
     ''6.5'LİK FAİZ DIŞI FAZLA HEDEFİNDEN VAZGEÇİLMEMELİ'' 
     Bozulan kamu dengeleri, artan borç stoku, ileriye dönük olumsuz beklentilerin beslediği yüksek enflasyon ve faiz oranları şeklindeki kısır döngünün, kamu kesimi dengeleri yerine oturtulmadan bertaraf edilmesinin mümkün olmadığına dikkat çekilen raporda, ''Böyle bir kısır döngü içinde sürdürülebilir yüksek büyümeye geçilmesi mümkün olamamakta ve yaşanan nispeten yüksek büyüme dönemleri keskin gelir düşüşleriyle sonuçlanmaktadır'' denildi. 
     Borç yükünün ekonominin şoklar karşısında önemli bir akım problemi yaratamayacak düzeye inmesi için faiz dışı fazla verilmeye devam edilmesi gerektiği kaydedilen raporda, ''Ağır iç borç yükü altında devletin iç borcunun vadesinin uzatılabilmesi ve borçlanma faizlerinin düşürülebilmesi için ekonomik programda 2003 yılı için öngörülen yüzde 6.5'luk faiz dışı fazla hedefinden kesinlikle vazgeçilmemelidir. Öte yandan vergi reformu daha fazla geciktirilmemeli, bir an önce vergi tabanı genişletilmeli. Potansiyel milli gelir üzerinde ciddi baskı oluşturan dolaylı vergiler yeniden gözden geçirilebilir'' denildi. 
     
     SERBEST DALGALI KUR REJİMİ, EN DOĞRU SEÇİM 
     2003 yılının, kriz sonrası uygulanmaya başlanan yapısal refomların tam anlamıyla yerleşmesi açısından çok önemli bir yıl olacağı vurgulanan raporda, şunlar kaydedildi 
     ''Halen yürürlükte olan ekonomik programda, 2002-2004 dönemi için öngörülen faiz dışı konsolide bütçe fazlası rakamları tutturulmadan, iç ve dış borç stokunun GSMH'ye oranının azaltılması mümkün gözükmemektedir. Reel faizlerin düşmesi için gerekli olan bu koşul ne yazık ki sürdürülebilir büyüme için tek başına yeterli değildir. Sürdürülebilir büyüme politikasına ulaşmak için 2001 krizi sonrasında bankacılık sektörünün kredi hacminde meydana gelen yüzde 40'lık daralmanın durması ve özellikle dış ticarete tabi olmayan sektörlere yeni kredi imkaları yaratılması gerekmektedir.'' Raporda, önümüzdeki dönemde serbest dalgalı kur rejiminin en doğru seçim olduğunun gösterildiği ifade edilirken, ''Ülkenin ağır iç ve dış borç yüküyle karşı karşıya kaldığı bir dönemde esnek kur rejiminden kesinlikle vazgeçilmemeli, ancak kurlardaki aşırı oynaklığın olumsuz etkileri de gözardı edilmemelidir'' denildi. 
     
     YÜKSEK ENFLASYON-DÜŞÜK BÜYÜME HIZI TUZAĞI 
     TÜSİAD raporunda siyasi belirsizliğin 3 Kasım seçimleri sonrasında ortadan kalkmasıyla 2003 yılı sonuna yönelik enflasyon beklentilerinin ekonomik programda öngörülen yüzde 20 oranına yakın bir seviyeye düşmesinin beklendiği bildirildi. 
     Enflasyon hedeflemesinin Türkiye'de uygulanması için şartların hızla oluştuğu belirtilen raporda, şu görüşlere yer verildi 
     ''Atılacak bütün ekonomik reform adımlarının başarılı olabilmesi ve enflasyonun kalıcı bir şekilde kontrol altına alınması, ancak 2001 programıyla başlayan ekonomik konsolidasyonun siyasi ve kurumsal konsolidasyonla tamamlanmasıyla mümkün olabilecektir. Bugüne kadar siyasi partiler yasası, seçim yasası ve anayasanın ortaya çıkardığı yasal ve kurumsal çerçeve içinde hayata geçirilen siyasi rejim ve toplumsal dinamikler, siyasi elitlerin toplumsal denetimden kaçmalarına ve ülkeyi kendi ve yakın çevrelerindeki gurupların çıkarlarına hizmet edecek şekilde yönetmelerine izin vermiştir. 
     Ancak 3 Kasım seçimleriyle halk yıllardır vermeye çalıştığı fakat alınmak istenmeyen mesajı yanlış anlamaya imkan veremeyecek şekilde ortaya koymuştur. Siyasi partiler ve seçim yasalarının değiştirilmesi, Türk ekonomisinin yüksek enflasyon-düşük büyüme tuzağından kurtulması için olmazsa olmaz bir koşuludur. Bunun gereği bir an önce yerine getirilmelidir.'' 
     





</TEXT>
</DOC>
