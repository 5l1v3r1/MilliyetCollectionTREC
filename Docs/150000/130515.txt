<DOC>
<DOCNO> 130515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sondun28.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş Türkiye geçmişten bu yana Avrupa'nın bir parçası 
</HEADLINE>
<TEXT>

     CHP İstanbul Milletvekili Kemal Derviş, Türkiye'nin Avrupa'ya dahil olmadığı görüşünün yanlış olduğunu, Türkiye'nin geçmişten bu yana Avrupa'nın bir parçası olduğunu söyledi. 
     Derviş, Alman Friedrich Ebert Vakfı tarafından Berlin'de düzenlenen ''Kopenhag Zirvesinden Sonra AB'nin Güneye Doğru Genişlemesi'' konulu toplantıda, Türkiye'nin Osmanlı İmparatorluğu'ndan bu yana Avrupa'nın bir parçası olduğunu hatırlatarak, Türkiye'nin tarihi açıdan da Avrupa'ya ait olduğunu, tek farkının Müslüman bir ülke olması olduğunu belirtti. 
     Avrupa'nın ''gerçek anlamda'' yeniden birleştiğine işaret eden Derviş, ''Avrupalıların yaptığı hata, Müslümanların başka bir bölgeye ait olduklarını düşünmek. Tabii ki, din önemli ama insanların birarada yaşaması için engel değil. Günümüzde Avrupa'nın çeşitli ülkelerinde milyonlarca Müslüman yaşamaktadır'' dedi. 
     Derviş, Avrupa'da yanlış düşüncelerin değişmesi gerektiğini vurguladı. 
     
     SERBEST PİYASA EKONOMİSİ TECRÜBESİ... 
     Türkiye'nin 1963 yılından bu yana Avrupa'nın birleşme süreci içerisinde bulunduğunu belirten Derviş, ''Türkiye'nin ekonomik açıdan en kötü ülke olduğu da doğru değil. Polonya'da kişi başına düşen GSMH Türkiye'den çok az daha fazla. Romanya'da daha da kötü. Üstelik Türkiye'nin bu ülkelere göre yıllardan bu yana serbest piyasa ekonomisi tecrübesi var'' dedi. 
     Türkiye'nin bazı eksiklikleri bulunduğunu belirten Derviş, ''Bu eksikliklerimizi gidermek için çok çaba harcamalıyız, ancak bunlar temelde Türkiye'nin AB'ye alınmaması için gerekçe olamaz. Türk halkı da bu nedenle bazen kırgınlık yaşıyor. Türkiye'deki nüfus artış oranı da geriliyor'' diye konuştu. 
     Dünyada gelecekte en büyük tehlikenin, radikal dinci akımlardan dolayı İslam ve Hıristiyan alemleri arasında yaşanabilecek olası gerginlikler olduğunu kaydeden Derviş, Türkiye'nin, İslam dünyasıyla ilişkileri ile bu tür gerginliklerin yaşanmasını önleyebileceğini de söyledi. 
     Avrupa'nın Türkiye'nin katkısıyla ABD'ye karşı bir denge unsuru da oluşturabileceğine dikkati çeken Derviş, ''Bizim Avrupa'ya, Avrupa'nın da Türkiye'ye ihtiyacı var'' dedi. 
     
     ''İKİNCİ SINIF ADAY ÜLKE MUAMELESİ YAPILMAYACAK'' 
     Alman Ekonomi ve Çalışma Bakanlığı Müsteşarı Gerd Andres de yaptığı konuşmada, AB içerisindeki en önemli güncel konunun genişleme süreci olduğunu belirterek, Kopenhag kriterlerinin tüm aday ülkeler için olduğu gibi Türkiye için de geçerli olduğunu, NATO üyesi Türkiye'ye bu konuda ''ikinci sınıf aday ülke'' muamelesi yapılamayacağını söyledi. 
     Türkiye'nin, AB ülkeleri, özellikle de Almanya ile sıkı ticari ilişkileri bulunduğuna dikkat çeken Andres, ''Türkiye ile yoğun ekonomik ilişkiler mevcut. Sadece bu nedenle bile Türkiye'nin AB içerisinde yerini alacağına inanıyorum'' dedi. 
     Türkiye'ye AB yardım paralarının da artırılacağını kaydeden Andres, ''Türkiye şimdi modern bir anayasanın Müslüman bir toplumda da uygulanabileceğini gösterme şansına sahiptir'' diye konuştu. 
     AB Komisyonu'nun genişlemeden sorumlu üyesi Günter Verheugen'in yardımcısı Christian Danielsson da Türkiye'deki reform sürecinin çok etkileyici olduğunu ve bu nedenle sonuçta bir tarih verildiğini belirterek, Türkiye'nin Kopenhag kriterlerini yerine getirdiği takdirde, üyelik müzakerelerine geciktirilmeden başlanacağını söyledi. 
     Danielsson, Türkiye ile mevcut Gümrük Birliği'nin de bu arada daha da derinleştirilerek geliştirilmesi gerektiğini belirtti. 
     Friedrich Ebert Vakfı tarafından düzenlenen toplantıya, Türkiye'nin Berlin Büyükelçisi Osman Korutürk, Başkonsolos Aydın Durusoy, Berlin Eyalet Meclisi milletvekili Özcan Mutlu ile çok sayıda Alman ve Türk izleyici katıldı. 
     





</TEXT>
</DOC>
