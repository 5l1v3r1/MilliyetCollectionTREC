<DOC>
<DOCNO> 149687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sondun02.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan askerlerine, "savaş anısı" yasağı.." 
</HEADLINE>
<TEXT>

     ABD deniz piyadelerinin Irak'tan silah veya Saddam Hüseyin'in resmi gibi savaş anısı getirmeleri yasaklandı. 
     ABD gazetelerinde yer alan haberlere göre, Amerikalı komutanlar askerlerine, ''Irak'ı fethetmeye değil, halkının izniyle Saddam Hüseyin'i iktidardan indirmeye geldiklerini'' anlatarak, savaş anısı getirmemelerini, aksi halde emre itaatsizlikle suçlanacaklarını bildirdiler. 
     Deniz piyade birliğinin 3. Tabur komutanı Yarbay Michael Belcher, Amerikan askerleri tarafından savaş anısı olarak alınan, üzerine hedef resmi çizilmiş Saddam Hüseyin resimleri, Kalaşnikof şarjörleri ve Irak üniformalarını gösterdi. Özellikle göz yaşartıcı gaz tüpü gibi silahların anı olarak ABD'ye götürülmesinden endişe ettiklerini belirten Yarbay Belcher, askerlerden ellerindeki bu tip eşyaları teslim etmelerini istediklerini belirtti. 
     Amerikalı komutanların emrinin ardından askerler, savaş anısı olarak aldıkları çok sayıda Kalaşnikof tüfek, gaz maskeleri ve mermileri iade ettiler. 
     





</TEXT>
</DOC>
