<DOC>
<DOCNO> 128770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/sonspo09.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom, 2. yarı hazırlıklarına bugün başladı 
</HEADLINE>
<TEXT>

     Galatasaray, Birinci Süper Lig'in ikinci bölümü için çalışmalarına, bugün yaptığı antrenmanla başladı. 
     Florya Metin Oktay Tesisleri'nde teknik direktör Fatih Terim yönetiminde gerçekleştirilen ve yaklaşık 1 saat süren çalışmada, futbolcular koşu yapmakla yetindi. 
     Antrenman sonunda tüm futbolcular içeri girerken Arif, Ayhan ve Vedat'a izin vermeyen Fatih Terim, bu futbolculara yaklaşık 15 dakika daha kültür fizik hareketleri yaptırdı. 
     PAF takımından İlker ve Sedat'ın da dahil edildiği idmana, Simplicio ile takas edilecek olan Felipe, kampa çağrılmasına karşın henüz bir yanıt alınamayan Christian, Dünya Karması maçı için gittiği Dubai'den bugün dönecek olan Bülent, babasının vefatı nedeniyle Almanya'da bulunan Ümit Karan, Gaziantep'ten uçak seferlerinin yapılamaması nedeniyle henüz İstanbul'a gelemeyen Mehmet Polat ve Avusturya Birinci Ligi takımlarından birine transferinin söz konusu olduğu açıklanan Faruk katılmadı. 
     Ayrıca, bugün birlikte İstanbul'a gelen Mondragon ve Pinto ikilisinden, Kolombiyalı kaleci ayağının tozuyla gecikmeli de olsa çalışmaya katılırken, Pinto ise dinlenmeyi tercih etti. 
     Ligin ikinci bölüm hazırlıklarını bu akşam yapacağı antrenmanla sürdürecek olan sarı-kırmızılılar, 10 günlük kamp için yarın İspanya'nın Marbella kentine gidecek. 
     





</TEXT>
</DOC>
