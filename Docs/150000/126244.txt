<DOC>
<DOCNO> 126244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/sontur17.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalıntı kredi kartlarından para çeken şebeke ortaya çıkarıldı 
</HEADLINE>
<TEXT>

     Çalıntı kredi kartlarından slip çekerek alışveriş yapılmış gibi gösterip bankadan karşılığını aldıkları öne sürülen 1'i dekorasyoncu 6 kişi yakalandı. 
     İstanbul Asayiş Şube Müdürlüğü Yankesicilik Dolandırıcılık Büro Amirliği'nden alınan bilgiye göre, üniversite öğrencisi Serkan Sayıner, kaybettiği kredi kartlarından 19 milyar liralık alışveriş yapıldığı gerekçesiyle savcılığa suç duyurusunda bulundu. 
     Bunun üzerine başlatılan çalışmalarda, İstinye'de faaliyet gösteren Köyüm El Sanatları ve Dekorasyon Şirketi'nden alışveriş yapılmış gibi gösterilerek çalıntı kredi kartı hesaplarından 19 milyar lira para çekildiği belirlendi. 
     Olayla ilgili, şirket sahibi Güler Eraslan ile kardeşi Mevlüt Eraslan ve şirket çalışanı Ahmet Doğan'ı gözaltına alan polis, bu kişilere çalıntı kredi kartlarını getirdikleri öne sürülen Nevzat Saatçi, Şevki Acıyan ve Kemal Cerit'i de yakaladı. 
     Şubede sorgusu yapılan Güler Eraslan'ın, çalıntı olduğunu bildiği kredi kartlarından 41 kez slip çekerek bankadan parayı aldıklarını ve faturalardaki imzaların da kendilerine ait olduğunu itiraf ettiği belirtildi. 
     Polis, haksız elde edilen paralarla satın alındığı belirlenen 1 minibüse de el koydu. 
     Polisteki işlemlerin ardından adliyeye sevk edilen 6 kişiden Güler Eraslan, Kemal Cerit, Ahmet Doğan, Şevki Acıyan ve Nevzat Saatçi tutuklanırken, Mevlüt Eraslan serbest bırakıldı. 
     





</TEXT>
</DOC>
