<DOC>
<DOCNO> 127067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sonspo23.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Futbol Takımı Dubai yolcusu... 
</HEADLINE>
<TEXT>

     A Milli Futbol Takımı, lige verilen arayı değerlendirmek amacıyla hazırlık kampı ve özel maçlar yapmak üzere 3 Ocak Cuma günü Dubai'ye gidecek. 
     Milli Takımlar Teknik Direktörü Şenol Güneş, 3 Ocak Cuma günü başlayıp 8 Ocak Çarşamba günü sona erecek kamp süresince, milli takım futbolcularını birarada tutmayı ve yeni kadroya çağırılan futbolcularla birlikte arkadaşlık duygularını daha üst düzeye çıkarma isteğinde olduğunu söyledi. 
     5 Ocak Pazar günü Belarus, 7 Ocak Salı günü de Gana Milli Takımı ile 2 özel maç yapacaklarını belirten Güneş, yaptığı açıklamada, ''Bu maçlarda futbolcuların performanslarına bakacağım. Hiç kimsenin forması garanti değil. Nerede rekabet olursa orada daha çok başarı olur. Bunun bilincindeyiz. En iyisini yapmaya çalışıyoruz'' diye konuştu. 
     Kulüplerdeki teknik direktörlerde yerli teknik adamların çoğunluğu oluşturmasının sevindirici ve aynı zamanda büyük sorumluluk olduğunu ifade eden Güneş, ''Ülkemiz açısından çok sevindirici bir olay. Yabancı teknik direktörlere kesinlik karşı değilim. Bizim teknik direktörlerimiz de yabancı ülkelerde gerekirse görev yapıyor. Türkiye'de yerli antrenörlerin sayısının fazla olması aynı zamanda yerli antrenörlere büyük sorumluluk yüklüyor. Herkes bunun bilincinde olmalı'' dedi. 
     
     ''KALECİDE SAYISAL SIKINTI VAR'' 
     Güneş, Türkiye'de yerli kaleci sayısında sıkıntı olduğunu belirterek, yabancı kaleci transferinde bazı önlemler almaya çalıştıklarını söyledi. 
     Güneş, Futbol Federasyonu Başkanı Haluk Ulusoy ile yaptığı görüşmede, yabancı kaleci transferinde federasyonda oluşturulacak bir fona para yatırılacağını belirterek, ''Aslında çok başarılı kalecilerimiz var. Ancak yabancı kalecilerin arkasında sıra bekliyorlar. Buna çözüm bulmamız milli takım açısından da çok yararlı olacak'' ifadesini kullandı. 
     





</TEXT>
</DOC>
