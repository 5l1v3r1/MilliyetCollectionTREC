<DOC>
<DOCNO> 118518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/ekonomi/eko01.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İcraatı görmeden İslamcı demeyin 
</HEADLINE>
<TEXT>

TÜSİAD Başkanı Özilhan, "Türkiye İslamcı mı oluyor " diyen Avrupalıları, "Programı ve icraatı görmeden İslamcı demek Avrupalılık olmaz" diyerek yanıtladı 
     EYLEM TÜRK 

     Avrupa Birliği’nin AB en önemli düşünce kuruluşlarından "Avrupa Politikaları Çalışmaları Merkezi" CEPS’te dün düzenlenen "Seçimler Sonrası Türkiye - AB ilişkileri" konferansına katılan TÜSİAD Başkanı Tuncay Özilhan, Avrupalı katılımcıların Türkiye İslamcı mı oluyor ’ sorularını, "Programında İcraatı görmeden AKP İslamcı demek Avrupalılık olmaz" diye yanıtladı. 
     Avrupa Anayasası’nı hazırlayan Avrupa Konvansiyonu başkanı Valery Giscard d’Estaing’in geçtiğimiz günlerde yaptığı "Başkenti bile Avrupa’da olmayan Türkiye, bir Avrupa ülkesi değildir" açıklamasına da sert bir yanıt veren Özilhan, Türkiye’nin ekonomik, siyasi boyutlarıyla nasıl bir Avrupa ülkesi olduğunu anlattı. Özilhan, "Devlet adamı sorumluluğu içinde kamuoyunu doğru bilgilendirmek vardır. Yeterli bilgi sahibi olunmadan konuşulması bu sorumluluğa sığmaz" dedi. 
     Türk Sanayicileri ve İşadamları Derneği TÜSİAD ayrıca Avrupa özel sektörünün temsil kuruluşu UNICE’nin üyesi FEB Belçika Şirketleri Federasyonu ile görüşmesinin ardından AB Komiseri Günter Verheugen ile bir araya geldi. 
     
     TÜSİAD’ın mesajları 
     TÜSİAD AB Temsilcisi Bahadır Kaleağası ise Brüksel’deki temasları çerçevesinde AB’ye verecekleri mesajları şöyle özetledi 
     "Türkiye’nin Kopenhag kıstaslarına uyma yönünde son yıllarda gerçekleştirdiği hamleler ile artık AB uyum sürecinde geriye dönüşü olmayan bir sürece girilmiştir. TBMM’yi oluşturan her iki partinin de AB konusunda ki kararlılığı dikkate alındığında, gerek reformların uygulanması, gerekse geriye kalan demokratik eksikliklerin tamamlanması yönünde Türkiye’deki uzlaşmaya özel sektör olarak güvenimiz ve desteğimiz tamdır." 
     Kaleağası, "Türkiye AB ilişkilerinde gelinen dönüm noktası yalnızca Türkiye için değil, AB içinde ekonomik ve siyasi çıkarlar açısından da tarihsel önemdedir.AB Kopenhag zirvesinde bunun bilincinde karar verilmesi gerekir" dedi. 
     
Türk Marşı çalındı      Akşam üstü TÜSİAD Brüksel Temsilciliği salonlarında dünyaca ünlü Türk flüt sanatçısı Şefika Kutluer ve Brüksel Konservatuarı hocası ünlü piyanist Muhittin Demiriz’in resitali ve kokteyl düzenlendi. Avrupalı bestecilerin yanı sıra Türk bestecilerin de eserlerinin yer aldığı resital programı, Mozart’ın Türk marşı ile tamamlandı. 
     Bu çerçevede ayrıca seramik sanatçısı Mehveş Demiren’in eserinin açılışı yapıldı ve Mustafa Taviloğlu koleksiyonuna ait çağdaş Türk ressamları tabloları konukların izlenimine sunuldu. 
     Davete 20 kadar Avrupalı parlamenterin yanı sıra AB kurumları yöneticileri, Avrupa özel sektör temsilcileri ile uluslararası basından oluşan 140 kişi katıldı. 
     



 EKONOMİ 

























</TEXT>
</DOC>
