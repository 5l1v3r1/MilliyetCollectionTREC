<DOC>
<DOCNO> 110787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sonspo10.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, İtalyanları hayal kırıklığına uğrattı... 
</HEADLINE>
<TEXT>

     Avrupa Şampiyonlar Ligi H Grubu'nda Belçika'nın Brugge takımıyla 0-0 berabere kalan Galatasaray, İtalyanlar'da hayal kırıklığı yarattı. 
     Ülkenin önde gelen spor gazetelerinden La Gazzetta dello Sport, Galatasaray'ın kendi sahasında aldığı beraberliği okuyucularına, ''Galatasaray vuramıyor, Brugge hala umuyor' başlığıyla duyurdu. Ali Sami Yen Stadı'ndaki karşılaşmayı ''çok kötü'' olarak ifade eden gazete, sarı kırmızılı ekibin golü bulamamasında en büyük etkenlerden birini 39 yaşındaki kaleci Verlinden olarak gösterdi. 
     La Gazzetta, Galatasaray'ın grubunda halen ikinci sırada yer almasına karşın 2. tura çıkma olasılığının azaldığını ve Brugge'ün evinde oynayacağı maçta avantajını en iyi şekilde değerlendirip ikincilik koltuğuna oturabileceğini savundu. 
     Gazete ayrıca, Galatasaray Teknik Direktörü Fatih Terim'in futbolcularının bu sezon ilk kez taraftarları tarafından ıslıklandığını belirtti. 
     Corriere dello Sport gazetesi ise ''Tanınmaz Galatasaray, Brugge çok geç inanıyor'' başlığını atarak, ''Heyecansız bir maç. Terim'in takımı maça girmeyi asla başaramıyor. Türkler tüm enerjilerini harcadıktan sonra Belçikalılar Mendoza kartını kullanarak gol aramaya çalışıyorlar ama çok geç'' yorumunda bulundu. 
     





</TEXT>
</DOC>
