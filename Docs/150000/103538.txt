<DOC>
<DOCNO> 103538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sondun14.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Prensin uçağında 99 kokain kuryesi çıktı... 
</HEADLINE>
<TEXT>

     Hollanda Kraliyet Havayolları KLM , dün akşam Antil Adaları'ndan Hollanda'ya yaptığı sefer sırasında, 99 yolcuyu, midelerinde kokain taşıyan uyuşturucu kuryeleri oldukları gerekçesiyle uçağa almadı. 
     KLM'in Çuraçao Adası'nın Hato Havaalanı'ndan Schiphol'a yapılan uçuşu sırasında, uçak yolcuları arasında Hollanda Veliaht Prensi Willem Alexander ve eşi Maxima da bulundu. 
     Verilen bilgiye göre, kuryeler, uçakta veliaht prensin de olması dolayısıyla, havaalanında çok sıkı kontrol edilmeyecekleri umuduyla, Hollanda'ya gelmek istediler. 
     Ancak KLM görevlileri, prensin yolcular arasında olmasına rağmen, her zamanki kontrollerini, üstelik birbuçuk saat gecikmeyle daha sıkı tutarak yaptı ve rekor sayıda yolcuyu biletleri olmasına rağmen uçağa almadı. 
     KLM sözcüsü, Amsterdam'da yaptığı açıklamada, ilk kez bu denli yüksek sayıda yolcunun kurye olduğu gerekçesiyle geri çevrildiğini belirtti ve muhtemelen, prensin uçuşunu ''kalkan'' olarak kullanmak istedikleri için bu durumun doğduğunu söyledi. 
     Hollanda Veliaht Prensi Willem Alexander ve eşi, bu ülkeye bağlı olan Antil Adaları'nda inceleme gezisinde bulundu. 
     





</TEXT>
</DOC>
