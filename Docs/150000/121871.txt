<DOC>
<DOCNO> 121871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sontur17.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay'dan türban konusunda önemli bir karar... 
</HEADLINE>
<TEXT>

     Yargıtay 8. Ceza Dairesi, türbanın Cumhuriyet'in temel ilkelerinden biri olan laiklik ilkesine karşı zaman zaman başkaldırı simgesi olarak kullanıldığını bildirdi. 
     İstanbul 2 No'lu DGM, Türk Ceza Kanunu'nun TCK 312. maddesinin değiştirilen 2. fıkrasında düzenlenen yayın yoluyla halkı din farklılığı gözeterek kin ve düşmanlığa tahrik etmek suçundan yargılanan Akit Gazetesi Sorumlu Yazıişleri Müdürü hakkında beraat kararı verdi. 
     Karar, İstanbul DGM Cumhuriyet Başsavcılığı'nca temyiz edildi. Temyiz incelemesini yapan Yargıtay 8. Ceza Dairesi, yerel mahkemenin kararını oybirliği ile bozdu. 
     Kararda, sanığın sorumlu yazı işleri müdürü olduğu Akit Gazetesi'nin 25 Kasım 2000 tarihli nüshasında Asım Yenihaber imzası altında yayınlanan ''Başörtüsü generalleri ve Saim hoca'' başlıklı yazının bir bütün olarak incelendiği belirtilerek, şöyle denildi 
     ''Söz konusu yazıda, toplumun kimi kesimlerince Cumhuriyet'in temel ilkelerinden biri olan laiklik ilkesine karşı zaman zaman başkaldırı simgesi olarak da kullanılan türbanın hukukun gereği olarak kamu alanında takılmasına karşı çıkanlar düşman ilan edilerek, böylece bunlara karşı toplumun bir bölümünün din farklılığına dayalı olarak kamu düzeni için tehlikeli olabilecek şekilde düşmanlığa ve kin beslemeye alenen tahrik edildiği ve bu suretle TCK'nın 312. maddesinin değişik 2. fıkrasındaki suçu oluşturduğu gözetilmeden, dosya içeriğine uymayan bir gerekçeyle mahkumiyet yerine yazılı biçimde beraat hükmü kurulması bozmayı gerektirmiştir.'' Yargıtay 8. Ceza Dairesi, bu bozma kararını TCK'nın 312. maddesinin 2. fıkrasında yapılan değişikliğe rağmen verdi. Dairenin bu kararından sonra sanık Mehmet Özcan, İstanbul 2 No'lu DGM'de yeniden yargılanacak. 
     





</TEXT>
</DOC>
