<DOC>
<DOCNO> 149043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sondun08.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Araplardan ABD'ye "domino teorisi" uyarısı 
</HEADLINE>
<TEXT>

     Arap ülkeleri ABD'yi, uygulamaya koyacağı söylenilen ''domino teorisi'' konusunda uyardılar. 
     Uyarı, BM Genel Sekreteri Kofi Annan ile bir görüşme yapan Arap Birliği Genel Sekreteri Amr Musa tarafından dile getirildi. 
     Çeşitli kaynaklar, bazı Amerikalı muhafazakarların, askeri güçlerin Irak'ta kazandığı süratli zaferden cesaret bularak, Bush yönetiminin rejim değişikliğini Suriye ve İran gibi ülkelere de yaymasını istediklerine dikkat çekiyorlar. 
     ABD Başkanı George W. Bush, İran'ı şer eksenine dahil ülkeler arasında sayarken Savunma Bakanı Donald Rumsfeld Suriye'yi, Irak'a yardım etmekle suçlamış ve bunun ''düşmanca bir hareket olduğunu'' söylemişti. 
     
     SIRADA, İSRAİL İŞGALİNE SON VERMEK VAR 
     Musa BM'de yaptığı açıklamada, ''Irak savaşından sonra birinci önceliğin, İsrail'in Filistin topraklarındaki işgaline son vermek olması gerektiğini'' söyledi. 
     ABD'yi ismen zikretmeden, ''Başka Ortadoğu hükümetlerini hedef almak yerine İsrail işgaline son vermenin yolları aranmalıdır'' diyen Musa, ''Bundan sonraki adım, şayet böyle bir adım atılacaksa, batı Şeria ve Gazze'deki işgale son vermek ve bunu mümkün olan en kısa zamanda yapmak olmalıdır'' diye ekledi. 
     
     ATEŞE KÖRÜKLE GİTMEK OLUR 
     ''Sözü edilen domino teorisini Ortadoğu ülkelerine uygulamaya kalkışmanın ateşe körükle gitmek olacağına'' değinen Musa, '' İsrail işgali altındaki topraklarda durum son derecede ciddidir. Bu durumu görmezden gelerek şu ya da bu ülkeyi suçlayıp domino teorileri üretmek son derecede yanlış olur'' diye konuştu. 
     ''2005 yılında bağımsız Filistin devletinin kurulmasını öngören yeni Ortadoğu yol haritasının bir an önce yayınlanmasını'' da isteyen Amr Musa, ''söz konusu planın ABD, AB, BM ve Rusya tarafından kısa süre önce hazırlandığını'' hatırlattı. 
     





</TEXT>
</DOC>
