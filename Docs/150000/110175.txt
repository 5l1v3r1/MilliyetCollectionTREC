<DOC>
<DOCNO> 110175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/son/sonspo04.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasemin Dalkılıç 52.4 metreye sünger avcıları için daldı... 
</HEADLINE>
<TEXT>

     Dünya sualtı dalış rekortmeni Yasemin Dalkılıç, ''sünger avcıları anısına'' Bodrum'da 52.4 metreye daldı. 
     Karaada açıklarındaki ''sembolik dalışta'' Yasemin Dalkılıç, sünger avcılarının yaptığı gibi 10 kiloluk yuvarlak mermere tutunarak 52.4 metreye indi. Dalkılıç mermeri buraya bırakarak hiçbir destek almadan yüzeye çıkmayı başardı. 
     Yasemin Dalkılıç'a, 1 dakika 26 saniye süren dalışı süresince güvenlik amacıyla 4 dalgıç ve 2 de kameraman eşlik etti. 
     Bodrum Belediyesi'nin organize ettiği dalışın teknik olanaksızlıklar ve eğitimsizlik nedeniyle yaşamını yitirmiş ya da sakat kalmış sünger avcılarına ''ithaf edildiği'' belirtildi. 
     Yüzeye çıkışında, Bodrum Okul Gemisi'nde kendini bekleyen 25 eski sünger avcısının alkışlarıyla karşılanan Yasemin Dalkılıç, sünger avcılarına hayranlık duyduğunu ve hep onlardan esinlendiğini söyledi. 
     





</TEXT>
</DOC>
