<DOC>
<DOCNO> 128963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sontur31.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül Savaşmak kolaydır, zor olan sonrası... 
</HEADLINE>
<TEXT>

     Başbakan Abdullah Gül, Irak sorunu ile ilgili değerlendirmelerde bulunurken, ''Savaş yapmak kolaydır. Savaştan sonraki durum çok daha tehlikelidir'' dedi. 
     Gül, Mısır'daki temasları çerçevesinde Cumhurbaşkanı Hüsnü Mübarek ile görüştükten ve Mübarek tarafından onuruna verilen öğle yemeğine katıldıktan sonra Mısır Başbakanı Atef Abeid ile ortak basın açıklaması yaptı. 
     Abeid, Arapça olarak yaptığı ve başka dile çevrilmeyen konuşmasında, iki ülke arasında özellikle tarım, turizm ve teknik alanlarda işbirliğinin yapılabileceğini kaydetti. 
     İki ülke arasında üst düzey ziyaretlerin bundan sonra da devam edeceğini ifade ede Abeid, her açıdan yararlı bir görüşme olduğunu söyledi. 
     Başbakan Abdullah Gül, açıklamalarının ardından gazetecilerin sorularını yanıtladı. 
     Irak'ın toprak bütünlüğü konusundaki kaygılarını, Suriye gibi Mısır'ın da paylaşıp paylaşmadığı sorusuna Gül, şöyle karşılık verdi 
     ''Tabii... Hep beraber Irak'ın toprak bütünlüğüne çok önem veriyoruz. Irak'ın toprak bütünlüğü bölünmemeli, kaynakları yine Iraklılar tarafından kullanılmalı. Bu çok önemli bir meseledir. Çünkü, bu kutu açıldıktan sonra birçok problem ortaya çıkar. Savaş yapmak kolaydır. Savaştan sonraki durum çok daha tehlikelidir. Özellikle Sayın Cumhurbaşkanı Hüsnü Mübarek bu konu üzerinde çok yoğunlaşmıştır.'' BM Güvenlik Konseyi'nin 26 Ocak'ta açıklayacağı rapordan sonra ne tür bir gelişmenin bekleneceğinin sorulması üzerine Gül, ''Bölgede herşey olabilir. Ancak bu ihtimaller içinde savaş hiç iyi olmaz'' dedi. 
     Gül, bir soruyu yanıtlarken, Devlet Bakanı Kürşad Tüzmen'in Irak'a gideceğini, Türkiye'nin mesajını Irak yönetimine ileteceğini belirterek, Irak'ın bu aşamada sorumlu davranması ve BM Güvenlik Konseyi kararlarını yerine getirmesi gerektiğini söyledi. 
     
     ORTAK KAYGILAR 
     Alınan bilgiye göre, Gül'ün, Mısır Cumhurbaşkanı Hüsnü Mübarek ve Başbakan Atef Abeid ile yaptığı görüşmelerde, Irak'a yönelik bir savaşın bölgede kaos yaratacağı, bundan bölge ülkelerinin ekonomilerinin etkileneceği, savaşın hiç kimsenin çıkarına olmadığı ve toprak bütünlüğünün bozulacağı yönündeki ortak kaygılar dile getirildi. 
     Gül'ün Abeid ile görüşmesinde daha çok iki ülke arasındaki ikili ilişkiler gündeme gelirken, Cumhurbaşkanı Hüsnü Mübarek ile görüşmesinde Irak sorunu değerlendirildi. 
     Türkiye ile Mısır arasındaki ilişkilerin olması gereken düzeyin gerisinde bulunduğu, bu konuda potansiyel ve siyasi iradenin olduğu dile getirilen görüşmede, özellikle zirai teknoloji, doğalgaz, enerji ve teknik eğitim konularında işbirliğinin artırılması gerektiği vurgulandı. 
     Mübarek görüşmede, Irak'ı şimdiye kadar uyarma konusunda üzerlerine düşeni yaptıklarını belirterek, Irak sorununun çözümü konusundaki her katkıya açık ve bu konuda Türkiye ile istişareye de hazır olduklarını ifade etti. 
     Mısır'ın, ABD ve Irak nezdinde gerekenleri yaptığını ve yeni girişimlere de açık olduklarını vurgulayan Mısır yetkilileri, sorunun çözümü konusunda diyaloğa sürekli açık olduklarını ve tek tek yürütülen savaşın önlenmesi çabalarının ortak hale getirilmesi gerektiği görüşünü bildirdiler. 
     





</TEXT>
</DOC>
