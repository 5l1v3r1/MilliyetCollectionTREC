<DOC>
<DOCNO> 109736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sonspo11.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan ve Emre İtalyan basınında... 
</HEADLINE>
<TEXT>

     Avrupa Şampiyonlar Ligi G Grubu'ndaki 2. maçında Hollanda'nın AFC Ajax takımını 1-0 yenen İtalya'nın FC Inter takımında, dün gece ilk 11'de sahaya çıkan Türk futbolcular Emre Belözoğlu ve Okan Buruk, İtalyan spor basını tarafından eksik bulundu. 
     İtalyan basını, her iki Türk futbolcunun da hırsını ve presinin beğeniyle altını çizmesine karşın, son vuruşlarda hatalı olduklarını savundu. 
     Gazetelerdeki değerlendirmelerde, orta derecede olan 5-6 arasında puan alan FC Inter'deki Türk futbolculardan, Okan'ın Emre'ye oranla daha fazla beğenildiği görüldü. 
     La Gazzetta dello Sport Emre için, ''Çok dinamik ve büyük sprintler atıyor ama top her zaman rakibe teslim ediliyor. Çok dirençli küçük biber gibi fakat oyununu daha iyi disipline etmek zorunda'' derken, Okan hakkında ''Çalışkanlığı oldukça iyi, tabii ki kaliteden daha çok sürekliliği. En kötü anlarda hücuma yönelik bir atak gerçekleştiren tek kişi'' yorumunu yaptı. 
     Corriere dello Sport, ''Emre hayır'' diye yazarken, Türk futbolcunun orta alanın sağındaki oyununu ''sevdalı topaç''a benzetti. 
     Emre'ye ''dumanlı, çok fazla egoist'' diyen Tutto Sport ise, Okan'a ''Cömertlik benzini bitmeyen Türk motoru'' yakıştırmasını yaptı. 
     Bu arada teknik direktör Hector Cuper'in AFC Ajax karşısında Okan ve Emre'yi ilk 11'de oynatması İtalyan futbol yazarlarını yine şaşırttı. 
     Özellikle Recoba'nın yerine Emre'nin oynatılmasına yönelik eleştirilere Cuper, ''Recoba'nın oyuna daha fazla kalite kattığı doğru. Ama ben her zaman denge arıyorum. Ajax kanatlardan çok iyi oynuyor. Bu sistemde 4-4-2 Uruguaylı futbolcuya yer bulmak çok zor. Çok fazla yorucu olduğu için onu sol kanata koymak istemiyorum'' yanıtını verdi. 
     Arjantinli Crespo'nun 74. dakikada attığı golle AFC Ajax'ı yenerek grubunda 4 puanla liderliğe yükselen FC Inter'de Emre 51 yerine Recoba girdi , Okan ise 69 dakika yerine Conceiçao forma giydi. 
     





</TEXT>
</DOC>
