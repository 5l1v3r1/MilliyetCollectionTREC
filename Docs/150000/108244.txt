<DOC>
<DOCNO> 108244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sondun06.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çılgın Rapçi Eminem artık uslandı... 
</HEADLINE>
<TEXT>

     Çılgınlığıyla tanınan ünlü şarkıcı Eminem uslandı. Eminem'in, otobanda arabası bozulan yaşlı bir adama yardım etmesi basını şaşırttı. 
     İnternetteki ''peoplenews'' sitesindeki habere göre, çılgın ve fütursuz davranışları, işlediği suçlar ve şarkı sözlerindeki şiddet öğeleriyle sert bir kişilik sergileyen Eminem, artık ''evin yaramaz çocuğu'' gibi davranmayı bıraktı. 
     Kalabalık otobanda limuziniyle seyreden Eminem, arabası bozulan yaşlı bir adamı görünce arkadaşlarıyla birlikte otomobilinden indi. Arabayı arkadaşlarıyla birlikte iterek, yaşlı adama yardım eden Eminem, bu sırada kendisini görüntüleyen basın mensuplarını hayrete düşürdü. 
     Bugüne kadar birçok kez çeşitli suçlarla itham edilen Eminem, geçen yıl Detroit bölgesindeki ''Hot Rocks'' adlı gece kulübünde bir kişinin, karısı Kimberley Mathers'ı öptüğünü görerek kavga çıkarmıştı. Daha önce de kavga ettiği kişiyi ölümle tehdit etmekle suçlanan Eminem'in, bu olay üzerine ifadesi alınmıştı. 
     





</TEXT>
</DOC>
