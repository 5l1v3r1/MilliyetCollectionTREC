<DOC>
<DOCNO> 132244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sontur09.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkes reklamlardan şikayetçi... 
</HEADLINE>
<TEXT>

     Reklam Özdenetim Kurulu RÖK Başkanı Çetin Ziylan, yılbaşında başlayan kampanyalarının ardından 80 reklam filmine yönelik 900 başvuru yapıldığını belirterek, '''Genellikle ev kadınları, emekliler ve muhafazakar yurttaşlarımız başvuruyorlar. Örf ve adetlere uymadıklarına inandıkları reklamları şikayet ediyorlar'' dedi. 
     Kampanyasıyla ilgi çeken RÖK'e başvuranlar arasında, ''Türkiye'de çayın ince belli bardakla içildiğini'' savunan çay tiryakileri, reklamlarda oynamak isteyen gençler ve ''annesinin kardeşini övmesine dayanamayan'' çocuklar da yer aldı. 
     RÖK Başkanı Ziylan, kuruluşundan itibaren tüketicilerin fazla ilgi göstermediğini belirttiği kurula yapılan şikayetlerde, son kampanyaları ile birlikte büyük artış olduğunu söyledi. 
     RÖK'ün genel anlamda bir sivil toplum inisiyatifi, sektörde de mesleki etik kurulu olduğunu anlatan Ziylan, ''Biz bir sivil toplum örgütüyüz ama tüketici haklarının koruyucusu değiliz. Tüketici haklarının koruyucuları ile reklamın tüketiciyi yanıltmaması noktasında buluşuyoruz'' diye konuştu. 
     Ziylan, 1994 yılında kurulan RÖK'e o yıllarda tüketici başvurusunun az olduğunu ve 1998'de düzenledikleri ''kontrol kalemi kampanyası'' sonrasında yaklaşık 84 başvuru yapıldığını dile getirerek, son kampanyalarının yoğun ilgi gördüğünü bildirdi. 
     Amaçlarının özdenetim bilincini yerleştirmek olduğunu vurgulayan Ziylan, şunları kaydetti 
     ''Son kampanyamız nedeniyle, 3 haftada yaklaşık 80 reklam filmine yönelik şikayetleri içeren 900 başvuru yapıldı. Genellikle ev kadınları, emekliler ve muhafazakar yurttaşlarımız başvuruyorlar. Türk aile yapısına, örf ve adetlere uymadıklarına inandıkları reklamları şikayet ediyorlar. Bunu o kadar ileri götürüyorlar ki, bir pazarcının sutyen taktığı kampanya filmimizi de şikayet ettiler. 'Kadın örtünmelidir' diyorlar. 'Nasıl portakalın, muzun kabuğu varsa, kadının da kabuğu olmalı' görüşünü savunuyorlar. Görüştür, saygı duyarız. Ama RÖK'ün uyguladığı kurallar içerisinde Türk aile yapısı diye bir şey yok.'' 
     
     EROTİZMİ ÇAĞRIŞTIRAN REKLAMLARA TEPKİ... 
     RÖK'ün çağdaş toplumsal değerlere özen gösterdiğini ve haftada bir toplandığını belirten Ziylan, ''erotizmi çağrıştıran'' reklamlara büyük tepki olduğunu, bununla birlikte bazı tüketicilerin reklamdaki doğal abartma ve özendirmeyi kabul edemediğini söyledi. 
     Reklamın, doğal abartma olmaması durumunda ''duyuru''ya dönüşeceğine dikkati çeken Ziylan, şöyle devam etti 
     ''Örneğin klima reklamlarında 'evinizdeki konfor' deniliyor. Bir tüketici arıyor, 'aldım, beni hasta etti bu klima' diyor. Tabii ki doğru kullanılmazsa hassas vücutlarda olumsuzlukları olabilir ama klima yaz sıcaklarında bir konfordur. Bunu da reklam söylemek durumundadır.'' RÖK Başkanı Çetin Ziylan, Türk tüketicilerin, reklamın duygusal yönünü ele aldıklarına işaret ederek, kurullarının ise reklamın ticari açıdan pazarlama yönünü ele aldığını bildirdi. 
     Kararlarının ''tavsiye'' niteliği taşıdığını vurgulayan Ziylan, Avrupa ülkelerinde reklam özdenetiminin hükümetlerce tanınmış bir organ olduğunu kaydetti. 
     Ziylan, kendilerinin de bu amaçla Sanayi ve Ticaret Bakanı'ndan randevu aldıklarını ve haftaya görüşerek yasal bir değişiklik önereceklerini söyledi. 
     
     İLGİNÇ ŞİKAYETLER... 
     RÖK'e şikayette bulunanlar arasında emekli büyükelçiler ve eski bir bakanın da bulunduğunu ifade eden Ziylan, ilginç şikayetleri şöyle anlattı 
     ''Bir çay reklamından şikayet vardı mesela, kullanılan bardakla ilgili... Türkiye'de çay ince belli bardakla içilirmiş, amorf bardak olmazmış. Reklamda oynamak isteyenler var. 'Bizi reklamlarda oynatın' diye arıyorlar. Çocuğun biri telefona sarılmış. Galiba bizim çocuklara yönelik reklam filmimizden etkilenmiş, 'annem kardeşimi övüyor, anneme söyleyin böyle yapmasın' diyor. Bir başka çocuk komşusundan şikayetçi, 'bir teyze var, bize gelince çok uzun süre oturuyor. Söyleyin ona çok oturmasın' diyor.'' 
     





</TEXT>
</DOC>
