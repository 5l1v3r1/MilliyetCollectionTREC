<DOC>
<DOCNO> 107236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sonspo03.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Kutluay, genç basketbolcuları yetiştirecek... 
</HEADLINE>
<TEXT>

     A Milli Basketbol Takımı'nın başarılı oyuncularından olan ve kariyerini Yunanistan'ın Panathinaikos takımında sürdüren İbrahim Kutluay, MVP adıyla kurduğu kulüple Türk basketboluna altyapıda da hizmet ediyor. 
     Panathinaikos forması altında Avrupa Ligi şampiyonluğu yaşayan İbrahim, MVP adında kurdukları kulüple basketbola altyapıdan oyuncu yetiştirmeyi amaçladıklarını söyledi. 
     İbrahim, kulübün kuruluşu öncesinde 2 yıllık bir basketbol kampı projesi yürüttüklerini belirterek, ''Bu kamplar 2 yıldır başarılı bir şekilde devam ediyordu. Kamplar iyi gidiyordu. Öğrencilerden de çok memnunduk. Kamp dönemi içinde iyi oyuncular tespit ettik. Kampta öğrenim gören öğrencilerden gelişim gösteren öğrencileri kurduğumuz kulübe aktarıyoruz. Bu şekilde Türk basketboluna bir katkı yapmış olacağız. Kurduğumuz kulüp bünyesinde yer alacak takımlar deplasmanlı liglerde mücadele edecek'' diye konuştu. 
     
     ''İŞİN ÖZÜ ALTYAPIDA'' 
     Basketbolda işin özünün altyapıdan geçtiğini kaydeden İbrahim, şöyle konuştu 
     ''Altyapıda yapacağımız çalışmalar ve vereceğimiz eğitim çok önemli. Kaliteli oyuncu altyapıdaki iyi çalışmayla yetişir. Basketbol takımlarındaki A takımlarının temelini altyapılar oluşturuyor. Kurduğumuz kulüp sayesinde milli takıma da oyuncu yetiştirmiş olacağız. Ben Yunanistan'da basketbol hayatımı sürdürüyorum. Ama fırsat buldukça kendi kulübümüzdeki oyuncularla birlikte olacağım. Onların gelişimine yönelik uygulamalar yapıyoruz. Öğrencilerimiz Yunanistan'da düzenlediğimiz kampa da katılıyor. Gelecek sene de Yunanistan'dan genç oyuncuları getirip ortak kamp yapmayı düşünüyoruz.'' 
     
     ''İLERİDE A TAKIMI DA OLABİLİR'' 
     İbrahim, MVP'nin adını ''En değerli oyuncu'' tanımlamasını düşünerek verdiklerini vurgulayarak, ''Uzun vadeli bir planımız var. Altyapıdan gelecek iyi oyuncularla kendi A takımımızı bile kurabiliriz'' dedi. 
     Kulübün başkanlığını kendisinin yürüttüğünü kaydeden İbrahim, ''Ancak benimle birlikte çalışan kaliteli arkadaşlar var. Kulübün ismini de bu arkadaşlarla birlikte verdik. Birkaç salonumuzda çalışmalarımızı sürdürüyoruz. Başka salonlarda da çalışma yapmak için görüşmelerimiz sürüyor. 
     Bu arada İbrahim Kutluay'ın başkanı olduğu MVP Kulübü'ndeki genç, yıldız ve küçük basketbol takımları yeni sezondan itibaren mücadelelerine başlayacak. 
     





</TEXT>
</DOC>
