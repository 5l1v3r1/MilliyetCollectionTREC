<DOC>
<DOCNO> 149792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sonspo21.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Boks.. Ahmet Cömert Turnuvası yarın başlıyor... 
</HEADLINE>
<TEXT>

     18. Uluslararası Ahmet Cömert Boks Turnuvası, 22 ülkeden yaklaşık 350 sporcunun katılımıyla yarın İstanbul'da başlayacak. 
     Organizasyonun tanıtım toplantısı, Avrupa Amatör Boks Birliği EABA Başkanı Emil Zecef, Gençlik ve Spor İl Müdürü Tamer Taşpınar, Boks Federasyonu Genel Sekreteri Kemal Tatar, İstanbul Vali Yardımcısı ve Boks Federasyonu Yönetim Kurulu Üyesi Saim Eskioğlu ile apandisit ameliyati geçiren Atilla Cömert'in yokluğunda Cömert ailesini temsilen Ahmet Cömert'in kızı Nilgün Uğur'un katılımıyla Topkapı'da bulunan Cömertler Matbaası'nda yapıldı. 
     Bu yıl ilk kez bayanlar kategorisinde de müsabakaların gerçekleştirileceği açıklanan turnuvada Türkiye'nin erkeklerde 3, bayanlarda ise 2 takımla mücadele edeceği belirtilirken, 6 gün sürecek olan organizasyona 22 ülkeden yaklaşık 350 sporcunun beklendiği kaydedildi. 
     EABA Başkanı Emil Zecef ise konuşmasında, Ahmet Cömert'le aralarındaki dostluğun 1968 yılına dayandığını söyleyerek, ''Kendisiyle Dünya ve Olimpiyat şampiyonalarında birlikte çalıştık. Gelmiş geçmiş en başarılı hakemlerden biri olarak adını tarihe altın harflerle yazdırdı. Onunla gurur duyuyorum. Şimdi adını taşıyan turnuvada dünyanın sayılı organizasyonlarından biri'' diye konuştu. 
     Ayrıca, Dünya Amatör Boks Birliği AİBA Genel Sekreterliği'ne seçilen Boks Federasyonu Başkanı Caner Doğaneli'ne de değinen Zecef, Doğaneli'iyle Avrupa olarak gurur duyduklarını da sözlerine ekledi. 
     Ahmet Cömert Spor Salonu'nda yarın, çarşamba, perşembe ve cuma günü elemeleri gerçekleştirilecek olan turnuvanın finalleri, cumartesi gününün maçsız geçilmesinin ardından pazar günü saat 11.00'de başlayacak. 
     Diğer yandan, Türk boksuna büyük emeği geçmiş eski sporculardan Vural İnan, Vedat Karakurum, Hakkı SÖzen, Orhan Tuş, Taci İşsel, Tayyar Kalça, Garbis Zakaryan, Cemal Kamacı, Hüseyin Yıldırım, Bülent Sümer, Sabahattin Burcu, Namık Seyhan, Adnan Kerse ve Yurdakul Güleren gibi isimlerin Ahmet Cömert Boks Turnuvası'na davet edildiği, bu eski sporculara teşekkür plaketi verileceği kaydedildi. 
     





</TEXT>
</DOC>
