<DOC>
<DOCNO> 133002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/dunya/adun.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam kimyasal savaşa hazırlanıyor 
</HEADLINE>
<TEXT>

BBC, Saddam rejiminin seçkin birlikleri Cumhuriyet Muhafızları’na, kimyasal silahların etkisine karşı koruyucu giysiler ve sinir gazı panzehiri atropin dağıtıldığını duyurdu 
     DIŞ HABERLER SERVİSİ 

     Uluslararası kamuoyunda, ABD’nin Irak operasyonu için şubat ortasında düğmeye basacağı beklentisi artarken, Bağdat yönetiminin de kimyasal savaşa hazırlandığı ortaya çıktı. Iraklı muhalifler tarafından ele geçirilen bazı belgelere dayanan İngiliz BBC Radyosu, Irak ordusunun seçkin birliklerine, kimyasal silahlara karşı dayanıklı özel giysiler ve sinir gazı etkilerini azaltan "atropin" ilacı dağıtıldığını duyurdu. Amerikalı ve İngiliz yetkililer, belgelerin Irak’ın olası bir savaşta kimyasal silah kullanacağını gösterdiğini savunuyor. 
     BBC’nin haberine göre, Londra merkezli Iraklı muhalif örgüt Irak Ulusal Koalisyonu tarafından ele geçirilen, el yazısıyla yazılmış Arapça belgelerde, bu giysi ve ilaçların özellikle Irak lideri Saddam Hüseyin’in yakın korumaları olarak bilinen Cumhuriyet Muhafızları’na dağıtıldığı vurgulandı. Söz konusu belgeler halen Irak ordusunda görev yapan bazı askerler tarafından gizli toplantılar sırasında ele geçirilerek, geçen ay yurtdışına çıkarıldı. Belgeler, müttefik güçlerin Körfez’deki gemilerine yönelik saldırı planlarını da içeriyor. 
     
     Uzmanlar belgeleri doğruladı 
     BBC, giysilerin ve bir çeşit kalp ilacı olan atropin’in yurtdışından kaçak olarak Irak’a sokulduğunu gösteren belgelerin İngiliz akademisyen Toby Dodge, eski silah denetçisi Bill Tierney ve eski CIA ajanı Robert Baer tarafından da doğrulandığını vurguladı. Eski denetçi Toby Dodge, belgelerin Irak’ın sinir gazı kullanmaya hazırlandığını gösterdiğini iddia ediyor. İngiltere Savunma Bakanlığı’ndan üst düzey bir yetkili de, "Saddam’ın elinde şeytani silahlar var ve bunları bize karşı kullanacak" dedi. 
     ABD Savunma Bakanlığı danışmanlarından Richard Perle ise belgelerin Saddam’ın silahlarından arındırılmasının zorunlu olduğunu kanıtladığını söyledi. 
     
İncirlik’te NBC saldırısına karşı tatbikat      TUNCAY DAĞLI Adana DHA 

     Irak’a düzenlenecek olası operasyonda en önemli üslerden biri olacak İncirlik’te, nükleer, biyolojik ve kimyasal NBC saldırıya karşı tatbikat düzenlendi. 
     Dün saat 10.00’da verilen alarm doğrultusunda havalanan jetler, Kuzey Irak yönüne uçup "savaş konumu" alırken, üste bulunan personel de gaz maskesi takarak "NBC etkisinden korunmak için" özel kıyafetler giydi. Kısa sürede savunma pozisyonuna geçen ABD’liler, yer altında bulunan hastaneyi sığınak olarak kullandı. 
     Üsten yapılan açıklamada, tatbikatlar sırasında her türlü saldırı tehlikesine karşı savunma yöntemlerinin devreye sokulduğu bildirildi. Bu çerçevede NBC silahlarına karşı maske ve koruyucu giysilerin kısa sürede kullanılmaya başlanması, hava taarruzlarına karşı önlem alınması gibi faaliyetlerin gerçekleştirildiği ifade edildi. 
     



 DÜNYA 













</TEXT>
</DOC>
