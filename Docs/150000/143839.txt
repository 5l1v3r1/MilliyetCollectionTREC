<DOC>
<DOCNO> 143839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun16.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam, Bağdat dışında mı saklanıyor 
</HEADLINE>
<TEXT>

     Avusturya ve Almanya televizyonları, Irak lideri Saddam Hüseyin'in saldırı öncesi Bağdat dışındaki özel bir sığınakta saklandığını ileri sürdü. 
     Saddam Hüseyin'in 17 Ocak 1991 günü başlayan körfez savaşı sırasında da Bağdat dışındaki sığınakta saklandığını iddia eden Alman Ortadoğu uzmanı Peter Scholl-Latour ile gazeteci Ulrich Tilgner, ''Yugoslav mühendislerin 80'li yıllarda Irak'ın çeşitli bölgelerinde inşa ettikleri sığınakların 30 metre yeraltında bulunduğunu ve 500 kişinin bu sığınaklarda bir ay süreyle yaşayabildiğini'' söylediler. 
     Yugoslavya'nın eski lideri Mareşal Jozef Broz Tito'nun olası bir Sovyetler Birliği işgaline karşı ülkenin çeşitli bölgelerinde inşa ettirdiği özel sığınakların benzeri olan Irak'taki sığınakların yerlerini ise Saddam Hüseyin'in yakınındaki çok az sayıda kişinin bildiği belirtiliyor. 
     Yıllardan beri Ortadoğu ülkelerinde görev yapan gazeteci Ulrich Tilgner, Saddam Hüseyin'in 1991'deki Körfez savaşı sırasında da Bağdat dışındaki bu özel sığınaklarda saklandığını iddia etti. 
     Yugoslavya'da Tito döneminde inşa edilen sığınakların, 1991-1995 yılları arasındaki Bosna savaşı ve 1999 yılındaki NATO hava saldırısında Yugoslavya'nın eski lideri Slobodan Miloşeviç ve yakın çalışma arkadaşları tarafından kullanıldığını belirten uzmanlar, Irak'taki sığınakların da 80'li yıllardan beri kullanıldığını ve yerlerinin ise çok az sayıda kişi tarafından bilindiğini ileri sürdüler. 
     Alman ve Avusturya televizyonları, Irak lideri Saddam Hüseyin'in bu sabah başlayan saldırı sırasında televizyondan yaptığı konuşmanın da canlı değil banttan yayınlandığını ileri sürdüler. 
     Alman N-TV televizyonunun Bağdat'taki muhabiri Antonia Rados, beklendiği gibi Bağdat'a yüzlerce Tomahawk füzesi gönderilmediğini, 1991'e oranla çok sakin bir savaş gecesi geçirdiklerini söyledi. 
     Rados, Bağdat'taki gazetecilerin, saldırı öncesi olduğu gibi Enformasyon Bakanlığı'nın kendilerine verdiği rehberler eşliğinde görevlerini sürdürdüklerini kaydetti. 
     

     
</TEXT>
</DOC>
