<DOC>
<DOCNO> 141230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sondun35.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya Dışişleri Bakanı İkinci karar tasarısına gerek yok 
</HEADLINE>
<TEXT>

     Rusya Dışişleri Bakanı Igor Ivanov, ülkesinin Irak konusunda ikinci bir BM kararına karşı olduğunu belirterek, denetimlerin sürmesi gerektiğini bildirdi. 
     BM Güvenlik Konseyi'nde veto hakkı bulunan daimi üyelerden Rusya'nın Dışişleri Bakanı Ivanov, yaptığı konuşmada, Konsey'in zor bir seçimle karşı karşıya bulunduğunu belirterek, dünya ve bölge istikrarı konusunda kritik bir karar vermek zorunda olduklarını kaydetti. 
     Irak'ın, gösterdiği işbirliğini, baştan da ortaya koyabileceğini, ancak şu anda kazanılan ivmenin durdurulmasının doğru olmayacağını söyleyen Ivanov, denetimlerin yoğunlaştırılarak sürmesine destek verilmesi gerektiğini ifade etti. 
     ''Şu anda ihtiyacımız olan ikinci bir BM kararı değil, denetimlerin sürmesine destek verilmesidir'' diye konuşan Rusya Dışişleri Bakanı, savaşın can kaybına, bölgede ve dünyada istikrarsızlığa yol açacağının düşünülmesi gerektiğini vurguladı. 
     Ivanov, Rusya'nın ikinci BM kararına karşı olduğunu vurgulayarak, ''Silah denetimleri, Irak'ın silahsızlandırılmasının en iyi ve güvenilir yolu''dedi. 
     Igor Ivanov, Rusya'nın Irak'ın silahsızlandırılması çabalarına desteğinin süreceğini söyledi. 
     





</TEXT>
</DOC>
