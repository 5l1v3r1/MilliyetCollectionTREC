<DOC>
<DOCNO> 120439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/soneko33.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketici Günleri Fuarı açıldı... 
</HEADLINE>
<TEXT>

     İlki geçen yıl gerçekleştirilen ve büyük ilgi gören Tüketici Günleri Fuarı, CNR Uluslararası Fuarcılık'ın organizasyonu ve İstanbul Ticaret Odası İTO ve Marmara Bölgesi'ndeki 26 Ticaret Odası'nın desteği ile bugün CNR Expo Fuar Merkezi'nde açıldı. 
     Tüketicinin bayram öncesi hesaplı ve kaliteli ürünlerle buluşacağı 13 gün boyunca, katılımcı firmaların stoklarını eritmesi ve ticaret potansiyeli artırması hedefleniyor. Fuarda, gıdadan hazır giyime, ayakkabıdan ev gereçlerine, kozmetik ürünlerden ev tekstiline, banyo ve mutfak aksesuarlarından çiçek ve dekoratif ürünlere, küçük ev aletlerinden kırtasiye malzemelerine kadar 10 binlerce ürün sergileniyor. 
     Piyasa değerinin yüzde 30-40 altında satılan ürünler, fuar boyunca denetim altında tutulacak. 
     Fuara katılan 754 firma, 13 gün boyunca kesinlikle zam yapmayacaklar ve tüm ürünlerini etiketli olarak satışa sunacaklar. 
     Fuarın açılışında konuşan İTO Yönetim Kurulu Başkanı Mehmet Yıldırım, son birkaç yıldır Türkiye'de ekonomik krizin de getirdiği sıkıntıları aşabilmek için arayış içinde bulunduklarını belirterek, geçen yıl böyle bir fuarı organize ettiklerini söyledi. 
     Geçen yılki fuarda 500'e yakın firmanın ürettiği malları maliyet fiyatında sattığını bildiren Yıldırım, ''Halktan ve üreticiden gelen taleplerle bu sene de aynısını yapmaya karar verdik'' dedi. 
     
     500 BİNİN ÜZERİNDE ZİYARETÇİ BEKLENİYOR 
     Yıldırım, geçen sene 421 bin kişinin katıldığı fuara bu sene 500 binin üzerinde ziyaretçi beklediklerini ifade etti. 
     Fuarda, ilk günkü fiyatlar ne ise son gün de aynı olacağını kaydeden Yıldırım, şunları söyledi 
     ''Önemli olan bir festival havası içinde tüketiciyi memnun etmek. Buna, bir özveri pazarı diye bakın. Başta CNR Fuarcılık özveride bulunacak. Kar amacı gütmeyecek. Bunu bir fuar değil, festival olarak düşüneceğiz. Belki de uluslararası boyutlara taşımamız gerekecek. 
     Bulgaristan, Yunanistan, Romanya ve Arnavutluk'a 2-3 otobüs koyacağız. Yakın komşularımızı da alışveriş festivaline getirme gayretimiz olacak. Gıdadan tekstile, ayakkabıdan gömleğe, ev eşyasına kadar 100 bin metrekare kapalı alanı, CNR Fuarcılık bu gaye için kullanıma açıyor. Herşeyin bir maliyeti var. Bu maliyet bedeli dışında kesinlikle para kazanmak bu festivalde yok. Bu halkımıza ve üreticimize de bir hizmettir.'' Satıcılara da, ''Lütfen maliyet bedelinin önüne kar koymayın. Kar gayesi değil, elinizdeki stokların tüketilmesi olarak düşünün'' diyen Yıldırım, fuarda İTO Tüketici Şikayetleri Birimi'nin ürünlerden memnun olmayan tüketicilerin şikayetlerini değerlendireceğini kaydetti. 
     Daha sonra fuar alanını gezen Mehmet Yıldırım, Özözler Deri'den 20 milyon liralık büyük bir cüzdanı pazarlık yaparak 10 milyon liraya aldı. 
     ''Vatandaşın içine koyacak bir şeyi kalmadı'' diye espri yapan Yıldırım, ''58. hükümet hepinizin cebini dolduracağız diyordu. Yeni hükümet dolduracak diye cüzdan aldım'' dedi. 
     
     FİYATLAR 
     Fuarda, tavuğun kilosu 350 bin, sucuğun kilosu 9 milyon liradan satılırken, piyasa değeri 135 milyon lira olan orijinal polaroid gözlük 4O milyon liradan, çaydanlık ve teflon tencere 30 milyon liradan satışa sunuluyor. 
     Tişörtler 5-15 milyon, switshirtler 20 milyon, ayakkabılar 25-45 milyon, çizmeler 40-60 milyon, kemer 5-12 milyon, kilim 20-100 milyon, hediyelik eşyar 1-50 milyon arasında tüketicilere sunuluyor. 
     Bayramlık şekerin kilosunun ise 4,5 - 7,5 milyon lira arasında ortalama yüzde 20 indirimle satıldığı fuarda, kredi kartıyla alışveriş yapılabiliyor. 
     Bu arada geçen sene krizden dolayı ticareti bırakmayı düşünen Brako Gömlekleri'nin Müdürü Haydar Bulut, fuarda yaptıkları satışlarla stoklarının yüzde 50-60'nı erittiklerini ve bu sayede ticareti bırakmaktan vazgeçtiklerini söyledi. 
     13 gün boyunca devam edecek fuar, 12.00-21.00 saatleri arasında gezilebilecek. 
     İstanbul Büyükşehir Belediyesi de İETT otobüslerini kentin iki yakasındaki Kadıköy, Üsküdar, Ümraniye, Bostancı, Kartal, Taksim, Eminönü, Bakırköy, Büyükçekmece ilçelerinden her saat başı, haftasonu da yarım saatte bir CNR Expo'ya tahsis etti. 
     





</TEXT>
</DOC>
