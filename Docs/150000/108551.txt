<DOC>
<DOCNO> 108551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sontur24.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'den aday olan Bayar "Seçimden sonra döneceğim" 
</HEADLINE>
<TEXT>

     DYP ile seçimlerde işbirliği kararı alan DTP'nin eski genel başkanı Mehmet Ali Bayar, ''AK Parti ile koalisyonda yokum'' dedi. 
     Bayar, DTP'nin il başkanları ile bugün biraraya geldi. Toplantıda, seçimlerde DYP ile işbirliği kararı alınması ve daha sonraki gelişmeler değerlendirildi. 
     Mehmet Ali Bayar, daha sonra il başkanları ile Recep Usta Lokantası'nda yemek yedi. 
     Gazetecilerin sorularını yanıtlayan Bayar, DYP listesinden seçimi kazanması halinde DTP'ye dönüp dönmeyeceğinin sorulması üzerine ''Zaten seçim işbirliğinin manası o'' dedi. 
     Bayar, iki parti arasındaki ilişkinin ''bir ilhak ve iltihak'' ilişkisi olmadığını belirtti. Bu işbirliğinin ülkenin içinde bulunduğu koşullardan kaynaklandığını ifade eden Bayar, ''Türkiye, AK Parti ve CHP ile tanımlanan bir siyasal tabloya mahkum edilemez. AK Parti, Milli Selamet çizgisinin yeni partisi, CHP de bildiğimiz Altı Ok'tur'' dedi. 
     Bayar, parlamentoda ''merkez sağın günümüzdeki temsilcileri'' diye nitelendirdiği DYP ve DTP'nin, güçlü bir şekilde temsil edilmesi gerektiğini kaydetti. 
     Bayar, ''DYP ile seçim işbirliğinde 9. Cumhurbaşkanı Süleyman Demirel'in rol oynadığı'' iddialarının anımsatılması üzerine, ''Bunların hepsi spekülasyon, hayal mahsulü'' diye konuştu. 
     Bazı DTP yöneticilerinin, seçim işbirliğine yönelik açıklamalarının hatırlatılması üzerine de Bayar, bu kararın Genel İdare Kurulu GİK tarafından 28 kabul, 8 ret oyuyla benimsendiğini ifade etti. Bayar, GİK kararının herkesi bağladığını belirterek, ''Muhalif oy verenlerin, bugün bulundukları mevkileri işgal etme gibi bir durumları yok'' dedi. 
     Bayar, DYP'nin seçimlerden sonra AK Parti ile koalisyon kurması fikrine nasıl baktığının sorulması üzerine ''AK Parti ile yapılacak bir koalisyonda ben yokum'' diye konuştu. 
     Siyasetçilerin ancak sandıkta cezalandırılmasından yana olduğunu belirten Bayar, AK Parti Genel Başkanı Recep Tayyip Erdoğan'ın hukuki durumu konusunda ''kafa karışıklığı yaratıldığını'' belirtti. Bayar, Erdoğan'ın bundan güç aldığını, o nedenle de kamuoyunun, AK Parti'nin projelerini öğrenme fırsatı bulamadığını söyledi. 
     





</TEXT>
</DOC>
