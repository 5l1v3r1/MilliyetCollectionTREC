<DOC>
<DOCNO> 100159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sontur08.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Ak Parti ne sağda ne solda merkezdedir" 
</HEADLINE>
<TEXT>

     Ak Parti Genel Başkanı Recep Tayyip Erdoğan, ''Türk halkının partisine olan ilgi ve teveccühünün, diğer siyasi partileri, özellikle çirkin yaklaşımlarda bulunanları çıldırtmaya başladığını'' söyledi. 
     AK Parti Merkez Yürütme Kurulu MYK , Genel Başkan Erdoğan'ın başkanlığında, parti genel merkezinde toplandı. 
     Erdoğan, partiye gelişinde gazetecilerin sorularını yanıtladı. 
     DYP Genel Başkan Yardımcısı Hasan Ekinci'nin, ''Ak Parti'nin iktidara gelmesi halinde Türkiye'yi Afganistan'ın gerisine götüreceği'' sözlerinin sorulması üzerine, Erdoğan, ''bu seviyede bir soruya cevap vermeyi siyasi ahlak açısından doğru bulmadığını'' ifade etti. Ak Parti'nin Türkiye'de siyasi gerilimden taraf olmayacağını, siyasi terbiyesinin de bu sorulara yanıt vermeye müsaade etmediğini kaydeden Erdoğan, ''Türk halkının AK Parti'ye olan ilgisi ve teveccühü diğer siyasi partileri, özellikle çirkin yaklaşımlarda bulunanları çıldırtmaya başlamıştır. İş, çığrından çıkmıştır'' dedi. 
     Ak Parti'nin, barışın, sevginin, muhabbetin adresi olduğunu dile getiren Erdoğan, bir başka soru üzerine de MYK'da seçim takviminin ele alınacağını kaydetti. 
     Erdoğan, Devlet Bakanı Kemal Derviş'in, solda birlik çabalarının ''Ak Parti'nin önünü kesmeye yönelik değerlendirildiğini'' ifade eden bir gazeteciye de, ''Burada bazı mühendislik çalışmaları yapılıyor. Ama bizim böyle hesabımız yok. Halkımızla bütünleşmiş şekilde iktidara gidiyoruz. 4 Kasım günü Ak Parti iktidarı milletin iktidarı olacaktır'' diye konuştu. 
     Recep Tayyip Erdoğan, bir başka soruyu yanıtlarken de kendilerinin siyasi yelpazede, ne sağda ne de solda merkezde yer aldıklarını kaydetti. Erdoğan, muhafazakar demokrat bir kimliğe sahip olduklarını bildirdi. 
     





</TEXT>
</DOC>
