<DOC>
<DOCNO> 118220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sondun02.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan National Review dergisi "Türk demokrasisinin sırrı..." 
</HEADLINE>
<TEXT>

     ABD'de yayımlanan National Review dergisinde, Türk ordusu, ABD'de demokrasinin koruyucusu işlevini gören Amerikan Anayasa Mahkemesi yargıçlarına benzetilirken, ''Türk demokrasisinin sırrının Türk ordusu olduğu'' kaydedildi. 
     Barbara Lerner imzasını taşıyan yazıda, Ortadoğu bölgesindeki tek Müslüman demokrasinin Türkiye olduğu belirtildi. Türkiye'de ordunun, ülkenin üzerine kurulu olduğu temel demokratik prensipleri koruma çerçevesinde 1950'lerden bu yana üç kez girişimde bulunduğu, bütün bu girişimlerin kansız olduğu ve ordunun kısa sürede yerini, seçimle işbaşına gelen sivil hükümete bıraktığı ifade edildi. 
     Lerner, batılıların bunu demokrasiden sapma olarak görmesine karşın, kendisinin katılmadığını belirterek, ''Türk demokrasisinin en büyük sırrı Türk ordusudur'' dedi. Lerner, tıpkı Amerikan Anayasa Mahkemesi yargıçlarının yaptığı gibi Türk ordusunun, hiçbir siyasetçi veya partiye değil, anayasaya sadık hareket ettiğine, gerekli gördüğü konularda müdahalede bulunduğuna işaret etti. 
     Dergideki yorumda, Türk askerlerinin, hiçbir şekilde Ortadoğu'daki askeri yapıya benzemediği, ordu mensuplarının, savaş sanatlarında olduğu kadar bilim ve liberal sanatlarda da iyi eğitim gördüğü, batılı dilleri aksansız konuştuğu belirtildi. Türk askerinin sofistike, disiplinli olduğu ve askeri eğitimin, bölgelere göre değişmeyip genel bir çerçeve taşıdığı kaydedildi. Ortadoğu'daki diğer askeri yapıların tersine Türk ordusundaki yapının, megalomanlığa izin vermediği ve liderlik pozisyonunun rotasyona bağlı olduğu vurgulandı. 
     Lerner'ın yorumunda, ''Avrupa, Aralık'ta Türkiye'ye evet diyecek mi Francis Fukuyama öyle olması gerektiğini, ancak olmayacağını söylüyor'' ifadeleri kullanıldı ve Avrupa Türkiye'yi kabul etsin veya etmesin, Türkiye'nin, Müslüman dünyası için olabilecek en iyi model olduğu belirtildi. 
     Yazıda, Müslüman dünyası için bir demokrasi modeli aranıyorsa bunun için bakılacak tek yerin, Türkiye'de askeri yetkililerin nasıl bir eğitimden geçtiğini yakından incelemek olduğu vurgulandı. 
     





</TEXT>
</DOC>
