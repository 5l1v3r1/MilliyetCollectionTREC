<DOC>
<DOCNO> 121323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sondun20.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Monde "Türkiye'ye karşı iki yüzlülükten vazgeçin" 
</HEADLINE>
<TEXT>

     Fransa'da yayımlanan Le Monde gazetesi, ''Avrupa'nın uyanarak, Türkiye'ye karşı uzun süreden beri sergilediği ikiyüzlülükten vazgeçmesi'' gerektiğini yazdı. 
     Gazetede Claire Trean imzasıyla çıkan yorumda, Türkiye'de yapılan seçimlerin sonuçları da tahlil edilerek, bu sonuçların ''Türkiye'nin AB'ye girmesine ek bir engel oluşturmadığı gibi, en iyi fırsatı oluşturabileceği'' belirtildi. 
     Yorumda, daha sonra şu ifadelere yer verildi 
     ''Avrupalı liderler, akıllı bir şekilde, Ankara'nın yeni yöneticilerinin gerçekten ne olduklarına, yaptıkları şeylere göre karar vermeyi seçtiler. Her halükarda Türkiye hazır değil. Gerçek demokrasi ve ekonomik özgürlüklerle uyuşacak yasal çerçeveye sahip olabilmesi için, anayasanın değiştirilmesi dahil, yapması gereken daha çok şey var. Ancak bu ülkeye yardımcı olması için Avrupa'nın da uyanarak, Ankara'ya karşı uzun süreden beri sergilediği ikiyüzlülükten vazgeçmesi ve kendisine gönderilen güçlü çağrıyı görmezlikten gelmemesi gerekmektedir.'' Türkiye'nin Müslüman kimliğiyle Avrupalı olmak istediğine ve bunun 40 yıl önce tescil edildiğine işaret edilen yorumda, ''Birçok Avrupalı şaşkınlık içinde bu durumu yeni keşfetmiş gibi'' denildi. Yorumda, Avrupa'nın kendini nasıl gördüğüne ve ne olmak istediğine ilişkin olarak, daha önce olması gereken tartışmaya birden bire ateşli bir şekilde girdiği kaydedildi. 
     Yorumda, Türkiye'nin üyeliğiyle ilgili olarak Avrupa kamuoyunda ve siyasi çevrelerde ''bir çeşit paniğin'' ortaya çıktığı, geçen yıllarda Türkiye'yi destekleyen Fransa'nın şimdi bu destek yönünde açık bir tavır sergilemekten kaçındığı ifade edildi. 
     Bir siyaset yorumcusunun şu görüşü yorumda aktarıldı 
     ''Türkiye'nin üye olmasını sağlarsak, dünyaya muhteşem bir işaret vermiş oluruz Avrupa'nın arasına bir Müslüman ülkeyi alabildiğini ve Müslüman bir ülkenin Avrupa'ya girecek kadar modernleşebildiğini. Her iki taraftan da bakınca güzel bir düşünce. Ancak şu var Daha o aşamaya gelmedik, ne o tarafta, ne de bu tarafta. Başka hiçbir sorunsallık, şu ya da bu şekilde kendimizi bunun kadar varoluşçu sorgulamalarla yüz yüze bırakmıyor.'' 
     





</TEXT>
</DOC>
