<DOC>
<DOCNO> 117498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/spor/spo04.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon durmaz 
</HEADLINE>
<TEXT>

Bordo-Mavili ekibin genç golcüsü Mehmet Yılmaz, Fatih Tekke ile iyi anlaştıklarını belirtip, "Artık bizi durdurmak çok zor" diye konuştu 
     KARADENİZ ekibinin son haftalardaki başarılı golcüsü Mehmet Yılmaz, suskunluğunu bozmasının Fatih Tekke ile her geçen gün daha iyi anlaşmalarına bağladı. Genç futbolcu "Birbirimizin oyun stillerini ezberledik. Ben onun, o benim ne yapacağımı iyi biliyor. Artık Fatih’le durdurulmamız çok zor. İyi bir ikili oluşturduk. İnşallah birlikte golleri sıralamaya devam ederiz" dedi. 
     SEZON başında yaşadığı gol atamama sıkıntısını arkadaşlarının yardımlarıyla aşmayı başardığının altını çizen Mehmet Yılmaz, yakın bir gelecekte çok daha iyi olacağını iddia etti. Milli formayı giymeyi çok istediğini vurgulayan golcü futbolcu, sözlerini şöyle sürdürdü "Ama bunun için daha erken olduğunu düşünüyorum. Çok çalışıyorum. Zamanı geldiğinde milli formayı giyeceğim". 
     
     Agustine dramı 
     TRANSFERİNİN ardından sık sık sakatlık problemiyle karşılaşan Agustine, Trabzonspor’dan aldığı 2 bin dolar aylıkla hem kendisine, hem de Nijerya’da bulunan 8 kişilik ailesine bakmak zorunda olduğunu söyledi. Maaşının 1500 dolarını her ay ailesine gönderen Agustine, "Annem hasta. Tüm umutları benim. Benden gelecek paraya bakıyorlar. Ben de sakatlığım nedeniyle bir türlü oynayamıyorum" dedi. 
     
     İzmir seferi 
     Trabzon, Göztepe maçı için bugün İzmir’e gidecek. Yönetim, İstanbulspor maçının 4’er milyarlık primini dağıtarak, doping yapacak. Dünkü idmanda G.Kore’de yayın yapan SBS televizyonu çekim yaptı. Ağrıları artan kaleci Petkoviç çalışmaya çıkmadı. 
     



 SPOR 








































</TEXT>
</DOC>
