<DOC>
<DOCNO> 102003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/yazar/altan.html </URL>
<DATE> 2002/08/15/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Değişik pencerelerden görüntüler... 
</HEADLINE>
<TEXT>

     Herkes aklını siyasetle bozmuş gibi görünse de TV programlarıyla gazetelere daha ayrıntılı bir açıdan bakıldığında, herkes aklını futbolle de bozmuş herkes aklını eğlence sektörünün ünlüleriyle de bozmuş herkes aklını olduğundan daha fazla görünme havalanmalarıyla da bozmuş herkes aklını "Dolce vita" kahramanı olmakla da bozmuş herkes aklını "Türk’e Türk propagandası" yapmakla da bozmuş herkes aklını, kendisinin üst düzey bir zeka olduğuna inanmakla da bozmuş v.s... 
     Sanırım aklı bozulmamış olanlar, eninde sonunda Türkiye’nin de "ulus - devlet" modelini aşmak zorunda olduğunu sezenlerle bebeklerini, 21. yüzyıl vatandaşı olacak bir perspektif içinde yetiştirme özeni taşıyanlar... 
     
     1939 yılında kimin aklına gelirdi Fransız frangı ile Alman markının aynı para birimi euroda birleşeceği 
     Bazen aklıma, Gazi’nin bugün yaşamış olsa, onca parti lideri arasında TV programlarında nasıl konuşacağı, kendisine çatanlara nasıl yanıt vereceği takılıyor. 
     Böyle bir soru Napoleon için de geçerli, II. Abdülhamit için de... 
     Ne yapılsa engellenemeyen evrensel değişimi, çok daha somutlaştıran bir yaklaşım işte eski büyük liderlerin, bugün sağ olsalar, TV’lerde nasıl konuşacakları... 
     Hümoristik skeçler bile çıkabilir, böyle esprili değerlendirmelerden... 
     
     Ağustos başında Kazdağları’nda, Mehmet Öngen’le eşi Zühal Öngen’in kendine özgü bir sadeliğiyle özeni bulunan moteline, sürpriz bir ziyaret yaptık. Mehmet dostum, Yunan adalarında bir gözlem turuna çıkmıştı. 
     Edremit Körfezi kıyılarının, salaş gölgelikler önünde uzanan otantik plajlarıyla, taze balıklı kıyı lokantaları özellikle tatile çıkmış genç evliler için işyeri ve büro monotonluğuyla, ev içi rutinlerinden koparak, doğayla özdeşleşme şiirindeydi. 
     
     O yörelere gazeteler, sabah saat 11’den önce gelmiyor. Yani kimse pek meraklı görünmüyor gazetelere... 
     Sülaleden kalma zeytinliklerle zeytinlikleri, yapsatçılara devrederek cüzdan durumlarını göbeklendirmeye çalışan yerli dostlar, kendilerine göre konuşuyorlardı siyaseti... 
     Öyle ki bazen, sen diyordun "bayram haftası", onlar anlıyordu "mangal tahtası"... 
     Ne Avrupa Birliği umurlarındaydı, ne 21. yüzyılın hızla getirmekte olduğu saydamlık, ne Irak operasyonu... 
     Ama oralara uzanmış genç dostlar, çok içten ve özlenen bir kalitedeydiler. 
     Bizim Tayfun Talipoğlu da, Kazdağları’nda, korular ortasında bir ev almış. Onları da bir gece, Mehmet Öngen’in uzaktaki Körfez’e tepelerden bakışlı teraslarından birine sürükledik sanırım saat gecenin 3’üne kadar sürdü sohbet... 
     
     2 gün sürmüş olan Kazdağları’na sürpriz ziyaretin, Edremit Koyu kıyılarındaki zevkli serüveninde de karşılaştığım bir dost grubuna, yurtseverlik örneği bir nutuk söyledim 
     - Sevgili yurttaşlar... Ben 75 yıldır her sabah, bu vatan için ayaklarıma çorap giymiş biriyim. 75 yıl her sabah, ayaklarına çorap giymek vatan için... Çıplak ayakla dolaşanlara örnek olmak ve ülkenin kalkınmasına öncülük etmek için... Üç çeyrek yüzyıldır her sabah ayaklarına çorap giymeyi ödev ve görev edinmiş bir insan olarak sizlere diyorum ki, el birliğiyle yüceltelim ülkemizi... Hep birlikte sürdürelim her sabah kendi ellerimizle ayaklarımıza çorap giymeyi... Ve oylarımızı, böyle kutsal bir çabaya yüreğini koymuş olanlara verelim 
     
     Başkan Bush’un olası bir Irak operasyonu, henüz daha pek bir vızıltı yaratmıyor kimsenin kulağında... 
     Oysa 1 Ekim’de, Meclis’in çalışmaya başlamasıyla karşılaşabileceğimiz afallatıcı olay ve girişimlerden çok daha elektrikli ve elektronikli titreşimler yaratabilir bir Irak operasyonu... 
     Ve kimbilir ne flaşlar patlayıp gider, TV’lerle gazete manşetlerinde... 
     
     Neyse gelelim biz sadede... 
     Ne diyorsunuz, sıcaklar biraz olsun azalacak mı, gerçekten 
     Şimdilik en önemli sorun bu... 
     
     







Aşiret, siyaset ve GAP 


Değişik pencerelerden görüntüler... 


AKP’ye yatırım 


Kucağımızı açtık birleşmeyi istiyoruz’ 


Ertegün haklı ama sözleri büyük gaf... Ve ayıp .. 


Çağrı - yankı 


Mutaassıp Urfa’nın imdat’ sinyalleri 


Tüketimde güvensiz canlanma gözleniyor 


KKTC’deki sivil toplumu dinlemeli 


Uzak diyarlarda evli barklı... 


Değişim, gelişim, ittifak, CHP 


Züğürt Ağa’ya oy yok 


İttifak arayışı, Derviş’e yarıyor 


Bakkal sıfırı tüketince eski defteri karıştırırmış 


İlle de yeni olsun 


</TEXT>
</DOC>
