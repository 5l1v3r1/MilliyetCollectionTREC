<DOC>
<DOCNO> 113669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sondun21.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da 1 milyon işçi bugün grevde 
</HEADLINE>
<TEXT>

     İtalya'da 1 milyon işçi bugün grev yapıyor. Ülkenin en güçlü sendikası olan 5 milyon üyeli CGIL, Silvio Berlusconi hükümetinin İş Yasası'nın 18. maddesinde değişiklik yapma isteğini, 2003 yılı bütçesini, Fiat Oto'nun 8100 çalışanını işten çıkarma kararını ve ülkedeki diğer önemli sendikalardan CISL ve UIL'in hükümetle anlaşma yapmasını protesto etmek için grev yapma kararı aldı. 
     120 kentte 1 milyona yakın işçi, sabah saatlerinden itibaren meydanlarda gösterilere başlarken, tren, uçak, otobüs, metro, tramvay gibi ulaşım araçlarının sabah 09.00'dan akşam 18.00'a kadar çalışmıyor olması, vatandaşları zor durumda bırakıyor. 
     Greve öğretmenlerin ve öğrencilerin de katılması dolayısıyla okulların kapalı olduğu İtalya'da, endüstri sektörünün de yüzde 50'nin altında performansla çalıştığı belirtiliyor. 
     İtalyan havayolları Alitalia 275 uçuşunu iptal etmek zorunda kalırken, şehirlerarası ulaşımda en çok kullanılan demiryollarında seferlerin yüzde 40'ının iptal edildiği açıklandı. 
     Berlusconi hükümetine karşı bir grev olmasından dolayı, muhalefetteki sol, komünist ve Yeşiller partisinden yetkililerin de meydanlarda işçilerle birlikte olduğu görüldü. 
     Greve katılım konusunda çelişkili açıklamalar yapılıyor. CGIL, katılımın yüzde 90'lara vardığını, Fiat'ta yüzde 76 olduğunu iddia ederken, Fiat fabrikasından yapılan açıklamada, greve katılımın yüzde 26 olduğu ifade edildi. 
     CGIL'ın yeni başkanı Guglielmo Epifani, İş Yasası'nın 18. maddesinin değiştirilmesi halinde, 280 bin işçinin durumunun riske gireceğini belirtti. 
     Berlusconi hükümetinin, yeni istihdam yaratılacağını ve işsizliğin azalacağını savunduğu 18. maddede değişiklik öngören tasarısının yıl sonuna kadar parlamentoda oylanması gerekiyor. 
     Sol görüşlü partilerden oluşan muhalefetin desteğini alan CGIL, 18. maddedeki değişiklikle "işten çıkarmanın kolaylaştırılacağını belirterek tasarıya karşı çıkıyor. 
     Başbakan Silvio Berlusconi, birkaç ay önce, CISL ve UIL adlı diğer sendikaları kendi tarafına çekmeyi başararak, CGIL'ı yalnız bırakmıştı. Bu yüzden CISL ile UIL bugünkü greve katılmıyor. 
     





</TEXT>
</DOC>
