<DOC>
<DOCNO> 122732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sontur14.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Topaloğlu serbest bırakıldı... 
</HEADLINE>
<TEXT>

     ''Alıkoyma'' ile ''ırza geçme'' suçlarından hakkında açılan dava kapsamında ifadesi alınamadığı için gıyaben tutuklanması kararlaştırılan ve dün gözaltına alınan sanatçı Mustafa Topaloğlu, mahkemede ifade verdikten sonra serbest bırakıldı. 
     Özel bir televizyon kanalındaki haber program çıkışında, Asayiş Şube Müdürlüğü ekiplerince hakkında Şişli 3. Asliye Ceza Mahkemesi'nce verilen gıyabi tutuklama kararı gereğince gözaltına alınan Topaloğlu, geceyi şubede geçirdikten sonra bugün Şişli Adliyesi'ne sevk edildi. 
     Burada hakkındaki gıyabi tutuklama kararını veren Şişli 3. Asliye Ceza Mahkemesi'ne çıkarılan Topaloğlu, ''alıkoyma'' ve ''ırza geçme'' iddialarını reddetti. 
     Hakimin ''niçin 2 duruşmaya katılıp ifade vermediğini'' sorduğu Topaloğlu, ''Ben sanatçıyım. Adaletten kaçmıyorum ama işlerimin yoğunluğu nedeniyle gelemedim'' dedi. 
     
     ÇOCUĞUNU NÜFUSA GEÇİRMEYİ UNUTMUŞ... 
     Topaloğlu, ''ne zaman evlendiği ve çocuğunu niçin hala nüfusuna geçirmediği'' yolundaki sorulara ise ''unuttum'' karşılığını verdi. 
     Sanatçı Topaloğlu, mahkemedeki ifadesinin ardından hakkındaki gıyabi tutuklama kararının kaldırılması sonucunda serbest bırakıldı. 
     Şişli 3. Asliye Ceza Mahkemesi, Derya Yılmaz ile ''dini nikahla evlendiği'' yolundaki haberler üzerine savcılığın yürüttüğü soruşturma sonucunda ''reşit olmayan mağdureyi alıkoymak'' ve ''rızaen ırza geçmek'' suçlarından hakkında 1 yıl 3 ay ile 7.5 yıl arasında hapis cezası istemiyle dava açılan Topaloğlu'nun, 2 duruşmaya katılıp ifade vermemesini dikkate alarak 2 gün önce gıyaben tutuklanmasını kararlaştırmıştı. 
     





</TEXT>
</DOC>
