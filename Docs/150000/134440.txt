<DOC>
<DOCNO> 134440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/yasam/yas04.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuyumcuda savaş 
</HEADLINE>
<TEXT>

Bir kuyumcu, soyguna giren iki kişiye ateşle karşılık verdi. Biri öldü, diğeri ile kuyumcu yaralandı. Polis olay yerinde 25 boş kovan buldu 
     M. AKİF ERDEM, DİNÇER ŞEREF 

     Zeytinburnu’nda Rauf Denktaş Caddesi’ndeki Karadeniz Kuyumcusu’na dün sabah saatlerinde giren maskeli ve silahlı iki kişi, kuyumcu Mehmet Ali Parlakkılıç’tan 31 , altın ve ziynet eşyalarını verdikleri çantaya doldurmasını istedi. Ancak soygunculara hissettirmeden çekmecedeki tabancayı alan Parlakkılıç, ateşle karşılık verdi. 
     Çıkan çatışmada kumuycu Parlakkılıç ile bir soyguncu yaralandı, diğer soyguncu olay yerinde hayatını kaybetti. Olay sonrası gelen polis, baş ve boynuna isabet eden üç kurşunla ölen soyguncunun Şehabettin Yavuz, ağır yaralananın da kardeşi Recep olduğunu belirledi. 
     
     Bir kutu mermi 
     Recep Yavuz, Haseki Eğitim ve Araştırma Hastanesi’nde yoğun bakıma alındı. Kolundan yaralı Parlakkılıç’ın ise, Özel Avrasya Hastanesi’ndeki tedavisi sonrası Asayiş Şube Cinayet Büro Amirliği’ne götürüleceği belirtildi. 
     Cebinde bir kutu mermi bulunan Şehabettin Yavuz’un cesedi de Adli Tıp Kurumu’na götürüldü. Olay Yeri İnceleme ekipleri, kuyumcuda 25 boş kovan buldu. Soyguncuların kullandığı iki tabanca da Kriminal Laboratuvar’a gönderildi. Şehabettin Yavuz’un askerden iki ay önce geldiği, iş bulamadığı için bunalımda olduğu, ağabeyinin ise ütücü olarak çalıştığı belirtildi. 
     



 YAŞAM 




















</TEXT>
</DOC>
