<DOC>
<DOCNO> 135365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/guncel/gun10.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Adliyede polis zorbalığı 
</HEADLINE>
<TEXT>

Derya Tuna’nın vurulması davasından çıkışta Adliye karıştı. Tuna’yı görüntülemek isteyen Milliyet Muhabiri Pelek darp edildi 
     İSTANBUL Milliyet 

     Şişli 1. Asliye Ceza Mahkemesi’ndeki Derya Tuna’nın vurulması davasından çıkışta yine olaylar yaşandı. Ancak bu kez olayın kahramanı adliyede güvenliği sağlamakla görevli polisti. Tuna’yı görüntülemek isteyen Milliyet Muhabiri Semra Pelek, görevli bir polis tarafından darp edildi. Savcılığa suç duyurusunda bulunan Pelek’e Adli Tabiplik’ten bir günlük iş göremez raporu verildi. Basın mensupları duruşmadan çıkan Tuna’yı koridorda görüntülemek istedi. Tuna, yanındaki korumalarıyla birlikte duruşma salonundan baro odasına yürüdü. Tuna’nın odaya girmesinden sonra basın mensuplarının yanına gelen adliye karakolunda görevli Ahmet isimli polis memuru, gazetecilere "Terbiyesizler, niçin fotoğraf çekiyorsunuz, utanmıyor musunuz" diye bağırmaya başladı. Polis memuru Pelek’in üzerine yürüyerek kolundan tutup duvara doğru hızla itti. Pelek’in "Ne yapıyorsunuz. Ne hakla bana vuruyorsunuz " şeklindeki itirazına ise polis memuru "Sen de kimsin Kim oluyorsun" diye bağırarak tepkisini sürdürdü ve üzerine yürüdü. 
     Adliyedeki personel ve diğer görgü tanıkları araya girerek polis memuruna güçlükle engel oldu. Pelek, polis memuru hakkında suç duyurusunda bulundu. Müracaat Savcılığı, Pelek’i darp izlerinin tespiti için Adli Tabipliğe sevk etti. Yapılan kontrolde Pelek’e bir günlük iş göremez raporu verildi. Raporla birlikte suç duyurusu işleme konuldu. 
     
     
     



 GÜNCEL 





















</TEXT>
</DOC>
