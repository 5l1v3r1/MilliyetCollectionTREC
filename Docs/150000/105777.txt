<DOC>
<DOCNO> 105777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sontur24.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki sağanak yağmur yüzünden gecekondu çöktü 
</HEADLINE>
<TEXT>

     Küçükköy'de sağanak yağış nedeniyle su baskınına uğrayan ve kısmen çöken gecekonduda yaşayan 1'i bebek 4 kişi, son anda kurtulmayı başardı. 
     Gaziosmanpaşa'ya bağlı Küçükköy Bağlarbaşı Mahallesi Günay Sokak 87 numarada bulunan Ziya Ön'e ait tek katlı gecekondu, yoğun yağış nedeniyle su baskınına uğradı. 
     Oturma odasının duvarını yıkan ve tavanda kısmen çökmeye yol açan su baskını sırasında evde bulunan Ziya Ön, eşi Saime Ön, gelinleri Tülay Ön ve 15 aylık torunları Eray Ön, son anda boğulmaktan ve göçük altında kalmaktan kurtuldu. 
     Su baskınından dolayı İSKİ'yi suçlayan Tülay Ön, ''İSKİ yaklaşık 15 gün önce 30 metre yukarımızdaki yolda çalışma yaptı. Bu nedenle yol tahrip oldu. Kendilerini bir yağmur sırasında su baskınına neden olabileceği konusunda uyardık. Ancak kimse aldırmadı. Yağışla birlikte bir anda boğazımıza kadar suyun içinde kaldık. Çocuğumu nasıl alıp dışarı çıkabildiğime hala inanamıyorum'' dedi. 
     Su baskını ve çökme nedeniyle evlerindeki eşyanın kullanılamaz hale geldiğini anlatan Tülay Ön, İSKİ'den bu zararlarının karşılanmasını isteyeceklerini bildirdi. 
     Bu arada, aynı sokakta bulunan Münevver Karaer'e ait 2 katlı binanın giriş katını da su bastı. 
     





</TEXT>
</DOC>
