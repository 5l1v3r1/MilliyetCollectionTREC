<DOC>
<DOCNO> 108632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/yazar/guclu.html </URL>
<DATE> 2002/09/20/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
ÖSYM hatalar zinciri 6 
</HEADLINE>
<TEXT>

     ÖSYM lime lime dökülmeye devam ediyor. Gün geçmiyor ki hakkında yeni bir dava açılmasın. Ama ne gariptir ki devlet, millet, gençlik adına bu kurumu ne bir sorgulayan var ne de yaptığı hatalara dur diyen... 
     Yazdıkça yeni skandallar ortaya çıkıyor. Bir kısmını kabullenip pardon yanlış yapmışız diyorlar, bir kısmını ise hiç görmemezlikten geliyorlar. Oysa böylesi kurumların milyonda bir bile hata paylarının olmaması gerekiyor. Çünkü yaptıkları en ufacık hatalar bile binlerce gencin hayatını karartmaya yetiyor da artıyor... 
     
Zeynep de hata kurbanı      Zeynep, bu yıl Ankara Cumhuriyet Lisesi’nden muzun oldu. Sınava iyi hazırlandı. Yüksek de bir puan aldı. Başvurulardan itibaren her konuda çok titiz davrandı. En ufak bir kodlama hatasının tüm yaşamını altüst edeceğini çok iyi biliyordu. 
     Başvurular sırasında her şey yolunda gitti. Aday Bilgi Kontrol Formu geldiğinde tüm bilgilerini kontrol etti. Hiçbir yanlışlık yoktu. Sınavı da iyi geçti. Tercihlerini yaptı, gönderdi. Dört gözle sonuçları beklemeye başladı. Açıklandığında adeta şok oldu. Çünkü hiçbir yeri kazanamadı... 
     Sordu soruşturdu. Alan dışı tercihler yaptığınız için kazanamadınız denildi. Oysa yaptığı tüm tercihler alanıyla ilgiliydi. Sonra evrakına bakıldığında anlaşıldı ki başlangıçta doğru olan bilgiler daha sonra okul yönetimi tarafından ÖSYM’ye yanlış bildirilmiş. Sonuç Okul yönetiminin hatası nedeniyle ki bunu kabul edip ÖSYM’ye bildirmesine rağmen Zeynep hala açıkta... 
     Gelin de kızmayın, gelin de kahrolmayın .. 
     
Kodlama hataları      Türkiye 10’uncusu Alper’in kodlama hatası nedeniyle açıkta kaldığını açıklamıştık. Tek tercih yapmış ve kodlama hatası yaptınız gerekçesiyle hiçbir yere yerleştirilmemişti. 
     Benzer durum Antalyalı A. Hamamcıoğlu’nun başına gelmiş. ÖSS’den 193 puan almış. 190 puanlı Galatasaray İletişim’e giremeyince önce herhalde puanım yetmedi demiş ama puanını öğrenince de soluğu ÖSYM’de almış. Sonuç Tıpkı Alper’e söylendiği gibi 1 yerine 0’ı kodlamışsınız denilmiş. Sonrasını babasından dinleyelim 
     "Birinci tercihinin ilk numarasında bu hatanın yapılması mümkün değil. Çünkü 4, 5 kişi birlikte yaptık. Üstelik o kadar çok bir ve sıfır’ın olduğu diğer tercihlerde hiç hata yapılmazken, hedeflenen bu tercihte hata yapılması imkansızdı. Araya tanıdıklar koyarak tercih formunun ancak fotokopisini görebildik. Ne yazık ki sözü edilen ilk rakamın yuvarlak içinin dolduruluşu farklı bir kalemle yapılmış ve şekil olarak da diğer yuvarlaklardan farklı olarak doldurulmuştu..." 
     Mektup uzayıp gidiyor. Belli ki yüzde 100 haklılar. Ama sonuç alamıyorlar. ÖSYM Başkanı Fethi Toker bu konularda hem fazlasıyla dürüst hem de fazlasıyla titiz. Anlaşılan onun kontrolü dışında bir şeyler oluyor. Dahası bu konularda öğrenci kadar diğer görevliler de sorumlu. Öğrencinin doğru kodladığı bir form, daha sonra başkaları tarafından değiştirilebiliyor. Tıpkı yukarıdaki örnekte olduğu gibi. Bu nedenle kodlamalar artık kurşun kalemle değil silinmez kalemlerle olmalı. Tıpkı imza gibi... 
     Özetin özeti ÖSYM eleştirilere kulağını kapatma yerine ciddi bir revizyondan geçirilmeli yoksa bu artçı depremlerin ardından 7, 8 şiddetinde bir felaket gelir ki bu da hepimizi daha çok üzmekten başka bir işe yaramaz.. 
     
     







Light’ Türkiye 


Türkiye’nin egemenleri ve egemenliğe özenenleri... 


Çelebi’nin suçu 


Ünver Usul ve esas hatası yok 


AB ile, ABD ile kriz senaryosu 


Köroğlu yaratmak 


ÖSYM hatalar zinciri 6 


On yıldır alınan mesafe 


AB’nin Kıbrıs açmazı 


Yavuz hırsızların yalanları bizi susturamaz 


"Sihirli kutu" 


12 Eylül hukuku 


AKP için medyaya çağrı 


Günün Yazısı Bu perşembeyi de atlatsak, tamamdır 


Borç neden artıyor ’ diye sormayın 


</TEXT>
</DOC>
