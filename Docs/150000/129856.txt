<DOC>
<DOCNO> 129856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sontur29.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hanımağa, para yerine çek verince Kırkpınar Ağalığı düştü 
</HEADLINE>
<TEXT>

     Edirne Belediye Başkanı Cengiz Varnatopu, 642. Tarihi Kırkpınar Yağlı Güreşlerinin ''Hanımağası'' Zübeyde Kavraz'ın ağalık parasını ödemediğini belirterek, ''Bize 85 milyar nakit para yerine çek vermeye kalkınca, bunu kabul edemeyeceğimizi ve ağalığının düştüğünü belirttik'' dedi. 
     Varnatopu, yaptığı açıklamada, Kavraz'ın maddi sıkıntı içinde olduğunu ve Belediye'ye 31 Aralık 2002 tarihinde ''ağalık bedeli'' olarak ödemesi gereken 85 milyar lirayı, son yaptıkları görüşmede ''nakit veremeyeceğini bildirdiğini'' söyledi. 
     Herkesin ödeme sıkıntısı yaşayabileceğini, ancak birtakım taahhütler içine giren insanların bunu yerine getirmesi gerektiğini belirten Varnatopu, şunları kaydetti 
     ''642. Tarihi Kırkpınar Yağlı Güreşleri Hanımağası Zübeyde Kavraz, ödemediği ağalık bedeli konusunu görüşmek üzere İstanbul'dan Edirne'ye geldi. Yaptığımız görüşmede, Hanımağa bize 85 milyar nakit para yerine çek vermeye kalkınca, bunu kabul edemeyeceğimizi ve ağalığının düştüğünü belirttik. Ödeme yapamaması, ağalığını düşürdü. 
     Belediye gibi resmi kurumlar çek kabul edemez. Artık yasal prosedürü işletmekten başka çaremiz kalmadı. Belediye olarak ağalık bedelini ödemesi için fazlasıyla iyiniyetli davrandığımızı ve hukuki kuralların dışında uzun bir süre tanıdığımızı düşünüyoruz.'' 13 Ocak Pazartesi günü Edirne Belediyesi Encümen Toplantısı yapacaklarını bildiren Varnatopu, ''Konuyu encümen toplantısında görüşerek, hukuki işlem başlatacağız'' dedi. 
     Varnatopu, icra yoluyla paranın tahsili yoluna gidileceğini, yeni bir ağa seçileceğini ve Kırkpınar'ı ağasız bırakmayacaklarını kaydetti. 
     
     ''KIRKPINAR AĞASIZ KALMAZ'' 
     641. Kırkpınar Ağası Sait Yavuz da ilk kez bir kadının ağalığa seçildiğini belirterek, şunları söyledi 
     ''Benim gönlüm, bu sorunun bir şekilde çözümlenmesidir. Hanımağa'nın bu işi sonuna kadar yapmasını sağlayalım. Bana bir görev düşerse yapmaya hazırım. Belediye'nin de bu konuda üzerine düşeni yapmasında fayda görüyorum. Kırkpınar'a bu olay zarar vermez. Kırkpınar ağasız kalmaz.'' 
     
     ''TOLERANSLI DAVRANILMALI'' 
     Kırkpınar eski ağalarından Alper Yazoğlu da ağalık bedelini ödeme güçlüğü çeken Hanımağa Kavraz'a, Belediye'nin toleranslı davranarak yardımcı olması gerektiğini söyledi. 
     Hanımağa'nın, ağalık bedelini ödeyememesinin kendisine çok üzdüğünü belirten Yazoğlu, bunun, yaşanan ekonomik krizden kaynaklanabileceğini belirtti. Haziran ayında düzenlenen Kırkpınar etkinliklerine 1 ay kala ödeme kolaylığı getirilebileceğini ifade eden Yazoğlu, şöyle devam etti 
     ''Hanımağa olma cesaretini taşıyan bu hanımefendiye, Belediye'nin toleranslı davranması gerekir. Cesareti alkışlamak ve yardımcı olmak lazım. Burada olan, ağalığın manevi değerine oluyor. Bu durum, Kırkpınar'ı rencide eder. Çözüm bulunmalıdır. Hanımağa kadın kuruluşları tarafından alkışlandı ve ilgi gördü. Her zaman ağaların yanındayız. Hanımağa, cana yakın, yürekli bir kadın.'' 
     





</TEXT>
</DOC>
