<DOC>
<DOCNO> 119363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/son/sondun02.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'deki Iraklılar mercek altında... 
</HEADLINE>
<TEXT>

     Amerikan yönetimi, olası Irak harekatı öncesinde, ülkedeki Iraklıları mercek altına aldı. 
     Medya kuruluşlarına açıklama yapan istihbarat yetkilileri, ABD'de okuyan ya da çalışan, Irak lideri Saddam Hüseyin'in sempatizanı olabilecek binlerce Iraklının, terör eylemlerine karışabilecekleri gerekçesiyle ''yakın izlemeye'' alındığını söylediler. 
     Bir yetkili, Irak ile savaş çıkması durumunda, başka önlemlerin alınabileceğini belirterek, ''ABD halkı, teröre karşı elden gelen her önlemin alınmakta olduğundan kuşku duymasın'' dedi. 
     Özellikle Iraklıların izlendiğine ilişkin ilk haber New York Times gazetesinin internet sayfasında yer alırken, konuyla ilgili olarak Beyaz Saray sözcüsü Adam Levine, ''İstihbarat konularında yorum yapmıyoruz'' şeklinde konuştu. 
     Gazete, federal yetkililerin, Irak ile bağlantılı şüpheli hareketi bildirmeleri için, Arap kökenli Amerikalılarla temas kurmayı düşündüğünü yazdı. 
     





</TEXT>
</DOC>
