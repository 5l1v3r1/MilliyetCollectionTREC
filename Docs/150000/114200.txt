<DOC>
<DOCNO> 114200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sondun14.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da rakip gruplar arasında çatışma 
</HEADLINE>
<TEXT>

     Afganistan'ın batısında Herat Valisi İsmail Han ile Amanullah Han'a bağlı gruplar arasında yine çatışma çıktı. 
     Afganistan'da çoğunlukta olan Peştular'ın komutanlarından Amanullah Han, topçu ateşi desteğiyle Şindand hava üssüne 10 kilometre uzaklıktaki Zer Koh bölgesindeki mevzilerine saldıran İsmail Han'a bağlı güçlerin geri püskürtüldüğünü söyledi. 
     Amanullah Han, çatışmalarda verilen kayıplarla ilgili açıklama yapmazken, bölgedeki kaynaklar iki grup arasında bir ay içinde ikinci defa patlak veren çatışmaların sona erdiğini, ancak ortamın hala gergin olduğunu söylediler. 
     İsmail Han'ın zırhlı personel taşıyıcıları, tanklar ve takviye güçlerle Şindand karayolundaki silahlı kişileri silip süpürmek için bölgeye gittiği belirtildi. 
     Tacik komutan İsmail Han ile Amanullah Han arasındaki düşmanlık ve çatışmalar yıllardır sürüyor. 
     





</TEXT>
</DOC>
