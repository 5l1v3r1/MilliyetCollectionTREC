<DOC>
<DOCNO> 113204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/yasam/ayas.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
162 metrede boşuna ölmüş 
</HEADLINE>
<TEXT>

Audrey Mestre, rekor için daldığı 162 metrede can verdi. Oysa üç gün önce indiği 170 metreyle dünya rekoru kırmıştı... 
     DIŞ HABERLER SERVİSİ 

     Dominik Cumhuriyeti’nin La Romana beldesi açıklarında serbest dalış dalında rekor deneyen Fransız kadın dalgıç Audrey Mestre, bu dalış sırasında derin maviliklerde verdiği son nefesin ardından amacına ulaşabildi. 
     Tam 162 metreye yaptığı rekor denemesi sırasında hayatını kaybeden 28 yaşındaki Mestre’nin, ölümünden üç gün önceki denemede tek nefeste ulaştığı 170 metrelik derinliğin rekor olarak tescil edileceği açıklandı. Mestre’nin dalışlarını takip eden Miami merkezli Uluslararası Serbest Dalgıçlar Federasyonu, dün yaptığı açıklama ile, Federasyon hakemlerinin denemelerde Mestre’nin 170 metreye ulaştığını tespit ettiklerini ve bu derinliğin Dünya Rekoru olarak kabul edileceğini bildirdi. 
     
     90 kilo ağırlıkla daldı 
     Fransız dalgıç Mestre, hayatına mal olan dalışta, çelik bir halata ve 90 kilo ağırlığındaki bir kızağa bağlı olarak 171 metreye inmişti. 
     Bu dalışın rekor olarak tescil edilmesi için, Mestre’nin canlı olarak yüzeye çıkmayı başarması gerektiğini söyleyen Federasyon Başkanı Carlos Serra, talihsiz dalgıcın üç gün önceki denemesinde ulaştığı 170 metreyi rekor kabul edeceklerini açıkladı. Serra buna neden olarak, deneme sırasında rekor girişimi için gerekli tüm şartların mevcut olmasını gösterdi. Mestre, ölüm dalışında, eşi Kübalı dalgıç Francisco Ferreras’a ait 162 metrelik rekoru kırmaya çalışıyordu. 
     
Dalkılıç Bu rekor geçersiz      Serbest dalış dünya rekortmeni Yasemin Dalkılıç, Mestre’nin dalışının rekor olamayacağını iddia etti. 
     Antrenman dalışlarında hakem ve güvenlik gibi şartların tam sağlanmadığını belirten Dalkılıç, "Bu tip dalışlar tescil edilemez. Şartlar varsa adı antrenman olmaz. Ayrıca bu tescil, sporcuları rekor için bu tip tehlikeli derinliklere zorlamak olur" diye konuştu. 
     



 YAŞAM 


















</TEXT>
</DOC>
