<DOC>
<DOCNO> 130870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/guncel/gun01.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’liler teftişte 
</HEADLINE>
<TEXT>

Başbakanlık izniyle Türkiye’ye gelen 150 ABD’li yetkili, gruplara ayrılarak kullanmayı planladıkları üs ve limanları en ince ayrıntısına kadar inceledi 
     Olası Irak operasyonu öncesi bazı üslere hayalet uçaklar F - 117 ve B - 2’lerin konuşlandırılması konusunda incelemeler yapmak üzere Türkiye’ye gelen ABD heyeti "saha çalışması"na başladı. Önceki akşam İncirlik üssüne gelen 150 ABD’liden 30’u, aynı akşam Diyarbakır ve bölgedeki diğer üsleri incelemek üzere 2. Taktik Hava Üs Komutanlığı’na hareket etti. Limanları inceleyecek uzmanlar da, dün İncirlik’ten özel bir otobüsle Mersin limanına geçti. Mersin Orduevi’ndeki toplantının ardından liman sahası içindeki Akdeniz Bölge ve Garnizon Komutanlığı’na gelen heyet, Toprak Mahsulleri Ofisi TMO silolarını gezdi. 
     
     MUŞ ÜSSÜ YEDEK OLABİLİR 
     ABD’liler, geçen ay sivil gemi trafiğine kapatılarak derinlik çalışmalarına başlanan 4 rıhtımla ilgili Türk yetkililerden bilgi aldı. Heyeti izleyen bazı gazetecilerin film ve görüntü kasetlerine de el konuldu. İskenderun limanı yetkilileri de, sabah saatlerinden itibaren, heyetin çalışmaları için hazırlandı ve geniş güvenlik önlemleri alındı. Doğuya giden ABD heyeti de Muş askeri havaalanını inceledi. İncirlik’ten ABD’ye ait askeri uçakla Muş’a geçen 14 ABD’li, Muş ovasının ortasında bulunan NATO’ya ait askeri havaalanında durum tespiti yaptı. 3.5 kilometre uzunluğunda iki pisti bulunan havaalanının savaşta yedek olarak kullanılabileceği kaydedildi. 
     
     DİYARBAKIR’A DA GİTTİLER 
     Ağır bombardıman uçaklarının bakımı ve acil müdahale için bir ünitenin Muş’a kurulabileceğini anlatan bir yetkili, "ABD heyeti, NATO’ya ait olduğu için havaalanını avucunun içi gibi biliyor. Görüş açısının sürekli açık olması avantaj. Her türlü uçak iniş ve kalkışına elverişli iki pisti var" dedi. 
     ABD heyetinden bir bölüm de, önceki akşam uçakla, bir hafta önce THY’nin "Konya" uçağının düştüğü Diyarbakır havaalanının askeri bölümüne geldi. Heyet, askeri yetkililerle görüşerek çalışmalarına başlarken, Batman’daki ABD’liler, havaalanındaki üç kilometrelik pistin yanı sıra, dört hangar, morg ve sığınakları gezdi. Heyet ayrıca, kent merkezindeki otellerin güvenli olup olmadığına ilişkin bilgi aldı. 
     
RESİM ABD'liler Mersin'de inceleme yaparken koyun sürüsünün içinde kaldı. 
     
     



 GÜNCEL 






















</TEXT>
</DOC>
