<DOC>
<DOCNO> 148669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sontur15.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollandalı güzeller Alanya'da.. 
</HEADLINE>
<TEXT>

     Antalya'nın Alanya İlçesi'nde kamp yapan Hollandalı güzeller, Türkiye'de bulunmaktan memnun olduklarını belirterek, herkesi tatil için Antalya'ya çağırdılar. 
     ''Miss Universe 2003'' Hollanda Güzellik Yarışması finalistlerinden 9 güzel, Corendon Turizm Şirketi'nin davetlisi olarak Antalya'nın Alanya İlçesi'nde kampa girdi. 
     Katalog çekimleri için kamera ve objektiflerin karşısına geçen Hollandalı güzeller, çekim sonrası gazetecilerin sorularını yanıtladılar. 
     Finalist güzellerden 21 yaşındaki Natalie Hassink, Türkiye'yi ilk kez gördüğünü belirterek, ''Türkiye mükemmel bir ülke, buraya gelirken savaş nedeniyle tereddüt yaşadım ama gördüm ki, Hollanda savaşa ne kadar uzaksa, Türkiye'de o kadar uzak. Burada çok güvenli şekilde tatil yapıyorum'' dedi. 
     Hollandalı güzellerden 17 yaşındaki konservatuvar öğrencisi Anneberit Bastebar da, ilk kez geldiği Türkiye'yi çok beğendiğini, bundan sonra tatil için sürekli geleceğini söyledi. Bastebar, ''Türkiye, kültürü ve doğasıyla mükemmel bir ülke. Ailemden ilk kez ayrılıyorum. Bu nedenle çok heyecanlandım. Alanya'da güven içinde hem tatil yapıyoruz, hem de yarışmaya hazırlanıyoruz'' diye konuştu. 
     Hollanda Güzellik Yarışması organizatörü Hans Konings de, Türkiye'de kamp yapma fikrinin Corendon Turizm Şirketi'nden gelen teklif üzerine ortaya çıktığını bildirdi. Alanya'da bulunmaktan büyük memnunluk duyduğunu anlatan Konings, şunları kaydetti 
     ''Daha önce defalarca Türkiye'ye gelmiştim. Şu an bu ülkenin en güzel bölgesinden birindeyiz. Havanın bu kadar güzel olmasına rağmen ne yazık ki plajlar çok sakin. Türkiye güvenli bir ülke, rahatlıkla gelinebilir. Hollandalıların, Türkiye'de savaş olduğu korkusunu yaşamadıklarını tahmin ediyorum. Çünkü Türkiye'de böyle bir durum söz konusu değil.'' Hollandalı güzeller, Cumartesi gününe kadar devam edecek kamp süresince, doğa yürüyüşleri yapacak, yat turu gerçekleştirecek, Alanya'nın doğal ve tarihi yerlerini gezecekler. 
     





</TEXT>
</DOC>
