<DOC>
<DOCNO> 119794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sonspo34.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 1 - Rapid Bükreş 3 
</HEADLINE>
<TEXT>

     Beşiktaş, Romanya'nın Rapid Bükreş takımıyla oynadığı hazırlık maçını 3-1 kaybetti. 
     Yedek oyunculardan kurulu bir takımla sahaya çıkan Beşiktaş, karşılaşmada vasat bir görüntü çizdi. İlk yarıda fazla varlık gösteremeyen siyah-beyazlılar, ikinci yarının ilk 20 dakikasında rakibi karşısında etkili oldu. Bu dakikalar içinde Eser'le bir gol bulan ve Ali Cansun'la girdiği gollük pozisyonlardan yararlanamayan Beşiktaş, daha sonra Rapid Bükreş'in art arda gelen iki golüne engel olamadı. Son dakikada kalesinde bir gol daha gören Beşiktaş, kötü bir performans ortaya koyduğu maçı 3-1 kaybetti. 
     58. dakikada Niyazi'nin pasında savunmadan seken topu iyi izleyen Eser, kafayla meşin yuvarlağı kaleci Bolha'nın yanından filelere gönderdi 1-0 
     72. dakikada ani gelişen Rapid Bükreş atağında, ceza alanı içinde topla buluşan Binita, meşin yuvarlağı ağlara göndererek eşitliği sağladı 1-1 
     77. dakikada Farmache'nin soldan ortasında, ceza alanı içinde topu önünde bulan Binita, meşin yuvarlağı kaleci Yasin Yıldız'ın solundan filelerle buluşturarak kendisinin ve takımının ikinci golünü attı 1-2 
     90. dakikada Osman'ın soldan ortasında Nita ceza alanı içinde sert bir vuruşla topu Beşiktaş filelerine gönderdi 1-3 
     
     MAÇTAN NOTLAR 
     Beşiktaş Teknik Direktör Mircea Lucescu'nun oğlu Razvan Lucescu, Beşiktaş karşısında Rapid Bükreş'in kalesini korudu. Aynı zamanda bu kulübün asbaşkanlığını da yapan Lucescu, ilk 45 dakikada forma giydi ve başarılı bir performans ortaya koydu. 
     Bu arada, ilk yarıda Ali Cansun'la çarpışıp bir süre sakatlık geçiren Razvan Lucescu, babası Mircea Lucescu'yu endişelendirdi. Maçı protokol tribününden izleyen Lucescu, bu sırada ayağa kalkarak endişeli gözlerle oğlunun tedavisini izledi. Razvan Lucescu, saha içindeki tedavisinin ardından maça devam etti. 
     Öte yandan, teknik direktör Lucescu, futbolcularının performansını daha iyi görmek için karşılaşmayı protokol tribününde asbaşkan Kıvanç Oktay ve menajer Sinan Engin'le birlikte izledi. Rumen teknik adam, ikinci yarıda ise maçı yine protokol tribününde bu kez kulüp başkanı Serdar Bilgili ve İstanbul Valisi Erol Çakır'ın yanında takip etti. 
     - Rapid Bükreş karşısında sahaya Pascal Nouma kaptan olarak çıktı. İlk ayrı sonunda Nouma'nın oyundan alınmasının ardından ikinci yarıda kaptanlık pazubandını genç Ali Cansun taktı. Ali Cansun, 67. dakikada oyundan çıktığında ise kaptanlık, yerine giren Serdar'a geçti. Serdar, saha içinde önce Ali Eren'e, sonra da Yasin'e pazubandı vermek istedi. İki futbolcu da istemeyince son olarak kaptanlık Brezilyalı futbolcu Amaral'da kaldı. Böylece Beşiktaşta kaptanlık pazubandı, 3 kez el değiştirmiş oldu. 
     - Karşılaşmaya Beşiktaşlı taraftarlar, fazla ilgi göstermedi. Hafta içi olması, ayrıca televizyondan naklen yayınlanması nedeniyle maçı yaklaşık 5 bin siyah-beyazlı futbolsever izledi. Taraftarlar, hazırlık maçı olmasına rağmen karşılaşma boyunca takımlarını destekledi. 
     
     SERDAR SAKATLANDI 
     Karşılaşmanın 67. dakikasında oyuna giren Serdar, 73. dakikada sakatlanarak yerini Evren'e bırakmak zorunda kaldı. 
     6 dakika sahada kalan Serdar'ın sol diz iç yan bağlarında zedelenme olduğu tespit edilirken, sahada yapılan ilk müdahalenin ardından sağlık aracıyla soyunma odasına giden tünelin önüne kadar getirilen tecrübeli futbolcu, buradan soyunma odasına gitti. Serdar'ın sakatlığı ciddiyeti, kulüp doktorlarının yapacağı kontrollerden sonra açıklık kazanacak. 
     





</TEXT>
</DOC>
