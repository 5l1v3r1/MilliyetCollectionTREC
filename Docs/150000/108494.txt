<DOC>
<DOCNO> 108494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/soneko19.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango'dan eşi görülmemiş sınav... 
</HEADLINE>
<TEXT>

     Milli Piyango İdaresi Genel Müdürlüğü, özürlüler için karşılamalı, kahvaltılı, yatılı memur sınavı yapacak. 
     Milli Piyango Genel Müdürü İlham Küsmenoğlu'dan alınan bilgiye göre, Cumartesi günü Ankara'da gerçekleştirilecek memur alım sınavı, farklı bir uygulamaya sahne olacak. 
     Türkiye çapında 600 kişinin başvurduğu ve 20 kişinin memur olma hakkını elde edeceği sınava Ankara dışından gelecekler, şehirlerarası otobüs terminalinde görevlilerce karşılanacak. Adaylar, daha sonra Milli Piyango araçlarıyla sınavın yapılacağı okula götürülecek. 
     Memur adaylarına burada önce kahvaltı verilecek. Kahvaltının ardından adaylar sınava alınacak. Sınavın ardından kendilerine yeniden ikramda bulunulacak. 
     Yazılıda başarılı olan ve mülakata alınacak adayların belirlenmesinden sonra bu kişiler, mülakatın ertesi güne kalması durumunda yine kurumun misafirhanesinde ücretsiz olarak kalıp, burada ağırlanacak. 
     Ankara'da kaldıkları süre içinde yanlarında sürekli refakatçi bulundurulacak adaylar, daha sonra memleketlerine geri dönecek. 
     





</TEXT>
</DOC>
