<DOC>
<DOCNO> 145953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sondun46.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
"Savaş, AB'nin genişlemesini geciktirmeyecek" 
</HEADLINE>
<TEXT>

     Avrupa Birliği Komisyonu Başkanı Romano Prodi, Irak savaşının AB'nin genişlemesini geciktirmeyeceğini söyledi. 
     İtalyan Meclisi'nde düzenlenen, ''AB'nin genişleme süreci''nin ele alındığı toplantıya katılan Prodi, ''AB'nin genişlemesi öngörülen tarihlerde, uluslararası krize rağmen herhangi bir gecikme olmadan devam edecektir'' dedi. 
     Irak savaşıyla birlikte AB'nin en çok tartışılan iki konusu, ortak dış politika ve savunmayla ilgili değerlendirmede bulunan Prodi, ''Avrupa ortak savunma politikası, NATO'nun yapısıyla ters düşmez. NATO'dan sonra ikinci temel direği temsil edebilecek ortak savunma politikasını inşa etme zorunluluğumuz var'' diye konuştu. 
     Prodi, Yunanistan'dan sonra AB dönem başkanlığının İtalya'ya geçecek olmasıyla ilgili hazırlıklar konusunda Cumhurbaşkanı Carlo Azeglio Ciampi, Başbakan Silvio Berlusconi ve Meclis Başkanı Pier Ferdinando Casini ile de görüştü. 
     




</TEXT>
</DOC>
