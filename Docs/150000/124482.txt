<DOC>
<DOCNO> 124482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sonspo47.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor devletten destek bekliyor... 
</HEADLINE>
<TEXT>

     Denizlispor'un UEFA Kupası'nda 4. tura çıkmasının yankıları yurtiçi ve yurtdışında sürerken, yeşil-siyahlı takımın yönetimi devletten destek bekliyor. 
     UEFA Kupası 4. tur kuraları için İsviçre'nin Nyon kentine geçen Kulüp Başkanı Mustafa Baysal, A.A muhabirine yaptığı açıklamada, ekonomik yönden önemli ölçüde sarsıldıklarını belirterek, Türkiye'yi en iyi şekilde temsil eden Denizlispor'a devletin de katkıda bulunmasını istedi. 
     Başta Başbakan Abdullah Gül ve CHP Genel Başkanı Deniz Baykal olmak üzere sayısız kutlama telefonu aldığını kaydeden Baysal, şunları söyledi 
     ''Ancak UEFA bize tur geçtiğimiz için bir kuruş para vermiyor. Biz de yönetim olarak açıkçası ekonomik yönden sarsıldık. Olympique Lyon gibi bir dünya devini, hem de AB görüşmeleri devam ederken devirmek, Türkiye açısından da gurur verici bir olaydır. Futbolcularımız ve bizler, bunun için yüreğimizi ortaya koyduk. Şimdi devletimizin bizi bir ölçüde desteklemesini istiyoruz. Bu belki özel bir durumdur ama Beşiktaş ile Denizlispor Avrupa'da emin adımlarla ilerliyor. Denizlispor olarak böyle bir desteği devletten beklemek sanırım hakkımızdır.'' 
     
     PRİM VE AB MOTİVESİ 
     Futbolcularını maça motive ederken, öncelikle tur primini 10 milyar liradan 20 milyar liraya çıkarttığını ve Türkiye'nin AB'ye alınmamasını öne sürdüğünü kaydeden Baysal, Türk insanının ve futbolcusunun duygusallığının bir kez daha ortaya çıktığını vurguladı. 
     Baysal, şöyle devam etti 
     ''Futbolcularımı, Bakın bizi Avrupa'ya almak istemiyorlar. Ama biz onlardan önce Avrupa'ya girdik. Şimdi Avrupa'dan kopacak zaman değil. Bu nedenle Avrupa yolumuza, AB ülkelerine nispet yapar gibi devam etmeliyiz. Bu hırsla sahaya çıkın diyerek motive ettim. İşte netice ortada. Açıkça söylüyorum, bu zaferde AB'nin Türkiye'ye takındığı tavır önemli bir etken olmuştur.'' 
     
     ANKARAGÜCÜ'NE TEŞEKKÜR 
     Öte yandan bu hafta Ankaragücü ile yapacakları karşılaşmayı, Ankaragücü Başkanı Cemal Aydın ile yaptığı görüşme sonrasında ertelettiklerini belirten Baysal, ''5 futbolcumuzun sakatlandığı önemli bir maç sonrası Ankaragücü Kulübü'nün gösterdiği anlayışa minnettarız'' diye konuştu. 
     FC Porto'nun da bir dünya devi olduğunu kaydeden Baysal, ''Lyon takımı da öyleydi. Yeter ki biz yine yüreğimizi sahaya koyalım. Onları da eleriz'' dedi. 
     





</TEXT>
</DOC>
