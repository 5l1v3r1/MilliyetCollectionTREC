<DOC>
<DOCNO> 146230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sonspo17.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş Kazanan bir adım öne geçecek... 
</HEADLINE>
<TEXT>

     12. Avrupa Futbol Şampiyonası 7. Eleme Grubu'nda İngiltere ile yapacakları karşılaşmanın hazırlıklarını sürdüren A Milli Takım'da, teknik direktör Şenol Güneş, 2 Nisan Çarşamba günü yapılacak karşılaşmada, kazananın bir adım öne geçeceğini söyledi. 
     İngilizlerin son dönemde yaşadıklar kriz nedeniyle rakibi küçümsemediklerini belirten Şenol Güneş, ''Onları büyük de görmüyoruz. Puan savaşına çıkıyoruz'' dedi. 
     Güneş, İngiltere Milli Takımı'nın artı ve eksileri olduğunu ifade ederek, şöyle konuştu 
     ''Bir kriz yaşadılar ancak bunu aşacaklar. Zaten son haftalarda da milli takım oyuncuları kendi takımlarında çıkıştalar. Önemli olan bizim ne yapacağımız. Büyük bir maç oynayacağız, artı değerlerimizi kullanacağız.'' 
     
     GEÇMİŞTE KALMAMALIYIZ 
     Milli Takımlar Teknik Direktörü Güneş, geçmişteki maç sonuçlarıyla ilgili olarak, hem Türk, hem İngiliz basınında yorumlar yapıldığını ifade ederek, ''Biz bunu aştık, bizi ilgilendirmiyor. Biz bu maça tam konsantre olarak çıkacağız. Kazanmak için gücümüz var. Kazanmak için çıkacağız. Ben oyuncularıma geçmişe takılmamalarını, günü yaşamalarını ve kendilerinde olanı sahaya yansıtmalarını söylüyorum. Bunun dışında birşey istemiyorum. Bunun için de çalışmalarımız herhangi bir sorun yaşanmadan sürüyor. Maç önemli, ancak savaş ortamında dostluk ve kardeşlik de önemli'' diye konuştu. 
     Hafif sakatlıkları bulunan Deniz, Ergün ve Hakan Ünsal'ın tedavileri sürdürülürken, A Milli Takım yarın TSİ 21.30'da bir çalışma yapacak. 
     





</TEXT>
</DOC>
