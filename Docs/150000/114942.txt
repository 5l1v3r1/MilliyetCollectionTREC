<DOC>
<DOCNO> 114942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/ekonomi/eko02.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kraliçe gibi salındık ama Brandt’ı kaybettik 
</HEADLINE>
<TEXT>

Arçelik Genel Müdürü Esgin, Avrupa’da birçok beyaz eşya şirketi ile görüşme halindeyiz. Yeni satın almalar gündemimizde’ dedi 
     ŞULE YÜCEBIYIK 

     Arçelik Genel Müdürü Nedim Esgin, Avrupa’da birçok beyaz eşya firmasıyla görüşme halinde olduklarını, yeni satın almaların gündemde olduğunu söyledi. 
     Esgin, Arçelik’in bir dünya şirketi olma hedefine kilitlendiğini belirterek Almanya’da Bloomberg ve Avusturya’da Electra gibi şirketlerin bu hedef doğrultusunda satın alındığını belirtti. Esgin, 11. Kalite Kongresi’nin Nasıl dünya markası olunur ’ konulu oturumunda yaptığı konuşmada konkordato ilan eden Fransız beyaz eşya üreticisi Brant için verdikleri mücadeleyi anlattı. 
     "11 Eylül’de Sütlüce’de toplantı yaparken, ABD’deki saldırılar gerçekleşti. Dünya karışmış, krizin pençesindeki Türkiye’nin nasıl etkileneceği belli değildi. O gün Fransız Brandt konkordato ilan etti. Herşeyi bırakıp, uçağa atladık ve şirkete talip olduk" diyen Esgin, Brant’ı satın alabilmek için 50 kişiye yakın bir ekiple dört ay gece gündük çalıştıklarını söyledi. 
     
     Dört ay savaştık’ 
     Esgin, "Teklif günü geldiğinde bir güzellik yarışmasına çıkar gibi, kayyumlardan hakimlerden ve Fransız medyasından oluşan dev bir jürinin karşısına çıktık. 90 - 60 - 90 ölçülerimizi yani teklifimizi sunduk. En iyi teklifin bizim olduğunu sanıyorduk ama İtalyan rakibimiz hiç de rasyonel olmayan yüksek fiyatlı bir teklif verdi" diye anlattı. 
     Esgin, kaybetmemek için kendilerinin daha yüksek fiyat teklif ettiklerini fakat kaybettiklerini belirterek "Ama aslında kazançlı çıktık. Çünkü uluslararası ihaleler konusunda tecrübe kazandık. Avrupa beyaz eşya sektöründe güçlü bir imaj edindik. Sonraki altı ayda dört şirket satın aldık" dedi. 
     En çok 10 yıl sonra Türkiye’den sayısız dünya markası’ çıkacağına inandığını belirtenEsgin, "Bu hedefin peşinde koşan yüzlerce firma var. Üstüste yaşadığımız krizler bunu bize öğretti. Uluslararası şirket olmak demek, en az bir milyar dolar ciro ve üretiminin yüzde 50’sinden fazlasını dış pazarlara ihraç etmek demektir" diye konuştu. 
     
Japonya’dan Mükemmellik Ödülü aldı      Küresel ekonominin önde gelen şirketleri tarafından uygulanan Toplam Verimlilik Yönetimi TPM çalışmalarını başarıyla gerçekleştiren Arçelik, Japon Planlı Bakım Enstitüsü’nün "TPM Mükemmellik Ödülü"nün sahibi oldu. Şirketin Çayırova Çamaşır Makinesi İşletmesi, Toplam Verimlilik Yönetimi TPM çalışmalarını dünyada en iyi şekilde uygulayan işletmelere verilen TPM Mükemmellik Ödülü’ne layık görüldü. Her yıl dünya çapında verilen TPM Mükemmellik Ödülü’ne bu yıl 177 işletme başvurdu. Türkiye’den başvuran tek firma olan Arçelik, beş yıldır TPM çalışmalarını gerçekleştiriyor. 
     
     Sıfır hata, sıfır arıza 
     Sıfır hata, sıfır arıza hedeflenen TPM uygulamaları için yaklaşık 200 bin euro harcandığını belirten Esgin, "Bu dönemde sağlanan tasarruf ise toplam 1 milyon 750 bin eurodur. Önümüzdeki iki yıllık süreçte ise yaklaşık 2 milyon euro daha tasarruf sağlanması planlanıyor" diye konuştu. 
     



 EKONOMİ 


















</TEXT>
</DOC>
