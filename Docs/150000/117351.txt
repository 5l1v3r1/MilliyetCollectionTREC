<DOC>
<DOCNO> 117351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sondun16.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın Alman gazetesine demeci "Aramızda radikal yok" 
</HEADLINE>
<TEXT>

     AKP Genel Başkanı Recep Tayyip Erdoğan, partisinde radikal yol izlemek isteyen güçler bulunmadığını söyledi. 
     Erdoğan, Alman Die Welt gazetesine yaptığı ve Berliner Morgenpost gazetesinde de yayımlanan demecinde, ''Biz Türkiye'de büyük muhafazakar ve demokratik bir orta kesimi temsil ediyoruz. Partimiz tek sesle konuşmaktadır. Aramızda radikal yol izlemek isteyen güçler yok'' dedi. 
     İslamiyet ile demokrasinin birbirine aykırı olmadığını ispatlayacaklarını belirten Erdoğan, Türkiye'nin AB üyeliğiyle ilgili olarak da üyelik müzakerelerine başlanması için Türkiye'ye takvim verilmesini beklediklerini ifade etti. 
     Erdoğan, ''Bu konuda vakit kaybetmek istemiyoruz. AB ülkelerinin büyükelçilerine, düşüncülerimizi somut şekilde aktarmak amacıyla ülkelerini ziyaret etmek istediğimi bildirdim'' diye konuştu. 
     Berlin'i de ziyaret etmek istediğini belirten Erdoğan, ''Almanya önemli bir AB ülkesi. Almanya'da yaklaşık 3 milyon Türk yaşıyor. Bu nedenle Berlin'in, Türkiye'nin AB üyeliğini aktif şekilde desteklemesini bekliyoruz. Aralarında 3 milyon Türk yaşadığı için özellikle Almanlar, Türklerin neler yapabileceğini diğer halklardan daha iyi biliyor'' dedi. 
     Erdoğan, Alman Hıristiyan Demokrat ve Hıristiyan Sosyal Birlik partilerinin AKP'ye benzetilmesiyle ilgili olarak da ''Bizler, aile, gelenek ve ahlak gibi deyimlere büyük önem veren muhafazakar demokratlarız. Bu nedenle bizimle Hıristiyan Demokratlar arasındaki bazı görüşlerde benzerlikler olabilir'' ifadesini kullandı. 
     Irak'a yönelik olası bir harekat konusunda da Erdoğan, ''Türkiye dahil olmak üzere tüm ülkeler BM kararlarına uymak zorunda. ABD bu kararlara uymazsa, dünyadaki imajı büyük ölçüde zedelenir. Türkiye, 1991 yılındaki Körfez savaşından büyük zararla çıktı. Partimiz ve halkımız, ikinci bir kez böyle bir durumla karşılaşmak istemiyor. Halkımız ve bence Amerikan halkı da olası bir harekatı desteklemeyecektir'' dedi. 
     Erdoğan, ''Türkiye'de Abdullah Gül gibi, eşi başörtüsü taşıyan bir kişi başbakan olabilir mi'' şeklindeki bir soruya da, ''Neden olmasın Dünyada, eşi başörtüsü taşıyan birçok lider var. Ben de İstanbul Büyükşehir Belediye Başkanı'yken başörtülü eşimle birlikte resmi toplantılara katılmıştım'' karşılığını verdi. 
     





</TEXT>
</DOC>
