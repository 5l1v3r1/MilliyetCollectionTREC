<DOC>
<DOCNO> 112165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/yasam/yas02.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sapıktan ilk mesaj 
</HEADLINE>
<TEXT>

Özel silahıyla Amerika’nın başkentinde korku salan seri katil, polise ilk mesajını ölüm’ anlamına gelen tarot kartıyla gönderdi Ben Tanrı’yım 
     DIŞ HABERLER SERVİSİ 

     Uzun menzilli keskin nişancı tüfeğiyle Amerika’nın başkenti Washington’da panik yaratan esrarengiz bir not, en ufak delilleri bile titizlikle toplayan polisi harekete geçirdi. Şu ana kadar tesadüfi olarak seçtiği 6 kişiyi öldüren, 2 kişiyi de ağır yaralayan meçhul katilden olduğu tahmin edilen Tarot kartı üzerine yazılı olan mesajda, "Sevgili polisler, ben Tanrı’yım" ifadesi yer alıyor. 
     
     Yatarak avladı’ 
     The Washington Post gazetesinde yayımlanan habere göre, 13 yaşındaki bir öğrencinin, katilin kurşunuyla ağır yaralandığı Maryland’deki okulun girişine 150 metre mesafede yapılan araştırmada bulunan mesaj, "Ölüm" anlamına gelen özel tarot kartı üzerine yazılmış olmasıyla dikkati çekti. 
     Bulunan not, katille ilk "irtibat" özelliği taşıyor. Polisin arama yaptığı ağaçlık bölgede ayrıca bir boş kovan bulundu ve katilin avını yatarak beklediğini gösteren ezilmiş çimenlere rastlandı. 
     
Seri katile idam      ABD’de 6 erkeği öldüren kadın dün idam edildi. Florida Valiliği sözcüsünün açıklamasına göre, 1989 - 1990 yıllarında fahişe olarak çalıştığı Florida merkez otobanı civarında orta yaşlı 6 erkeği öldürmekten suçlu bulunan Aileen Wuornos’un cezası, Türkiye saatiyle 16.47’de zehirli iğne enjekte edilerek infaz edildi. 
     
     



 YAŞAM 

















</TEXT>
</DOC>
