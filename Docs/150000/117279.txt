<DOC>
<DOCNO> 117279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/siyaset/siy01.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz, yıllar sonra Ankara’yı terk ediyor 
</HEADLINE>
<TEXT>

Aktif siyaseti bırakacak olan ANAP lideri, yakın çevresine "AB ile ilgili çalışmaların içerisinde" olacağını söyledi 
     AYDIN HASAN Ankara 

     ANAP Genel Başkanı Mesut Yılmaz, aktif siyaseti bırakmasının yanı sıra yıllardır yaşadığı Ankara’dan da ayrılacak. 
     ANAP’ın baraj altında kalacağının anlaşıldığı seçim gecesi siyaseti bırakma kararı veren ve gece telefonla konuştuğu oğlu Hasan’a, "Siyaseti bırakıyorum. Artık seninle daha sık görüşeceğiz" diyen Yılmaz, İstanbul’a yerleşecek ve ağırlıklı olarak bu şehirde bulunacak. 
     
     Özkan’la komşu 
     Yılmaz, ANAP Genel Başkanı ve Başbakan olduğu 1991’de, daha önce kaldığı Cinnah Caddesi’ndeki daire kendisine yetmeyince, Ali Talip Özdemir’in kayınpederinin Nenehatun Caddesi’ndeki müstakil evine taşındı. Yılmaz, yıllarca bu evi hem konut, hem çalışma ofisi olarak kullandı. Son dönemde Ankara 
     Angora Evleri’ndeki villasında kalan Yılmaz’ın, Nenehatun’daki evi de ofise dönüştürüldü. Yılmaz, İstanbul Beykoz Konakları’ndaki villasını, bu şehirde kaldığı zaman kullanırken, eşi Berna Yılmaz bir süredir İstanbul’da bulunuyordu. Aynı sitede, YTP Genel Başkan Yardımcısı Hüsamettin Özkan’ın da evi bulunuyor. 
     Yaklaşık bir yıl önce, "Siyasetçi olmaması halinde Galatasaray ile uğraşacağı"nı söyleyen Yılmaz’ın yakın çevresine, "AB, Türkiye’nin tek kurtuluşu. Her zeminde bu konuda çalışma içinde olacağım" dediği de dile getirildi. 
     
     



 SİYASET 













</TEXT>
</DOC>
