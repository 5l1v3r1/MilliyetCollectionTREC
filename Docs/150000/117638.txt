<DOC>
<DOCNO> 117638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sonspo37.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Özhan Canaydın Neticelerin değil, hedeflerin takımıyız... 
</HEADLINE>
<TEXT>

     Galatasaray Kulübü Başkanı Özhan Canaydın, Fenerbahçe karşısında alınan tarihi hezimetin ardından, sarı-kırmızılı yönetimin sessizliğini bozarak, teknik heyete sahip çıktı. 
     Özhan Canaydın, Digitürk Lig TV'ye yaptığı açıklamada, ''Neticelerin değil, hedeflerin takımıyız'' derken, bir kötü sonuçla antrenörünü değiştiren, yönetiminde çalkantılar yaşayan bir camia olmadıklarını söyledi. 
     Karşılaşma sonrasında Florya'da toplantı yaptıklarını dile getiren başkan Canaydın, Teknik Direktör Fatih Terim konusunda ise şöyle konuştu 
     ''Fatih Terim, basın toplantısında gerekeni söyledi. Ağır bir yenilgi aldık. Ancak, bir maçta alınan kötü neticeyle antrenörünü değiştiren, yönetiminde çalkantılar yaşayan camia değiliz. Camiamız üzülmesin, sonuna kadar hocamızın arkasındayız. Yönetimimiz dimdik ayaktadır, yolumuza devam ediyoruz. Neticelerin değil, hedeflerin takımıyız. Hedefimize ulaşacağız.'' 
     
     ''TARAFTARLARIMIZ KARAMSARLIĞA KAPILMASIN'' 
     Canaydın, sarı-kırmızılı taraftarlardan da karamsarlığa kapılmamalarını istedi. 
     Geçmişte de bu tür neticelerin arkasından çok güzel günler gördüklerini hatırlatan Özhan Canaydın, hedeflerinin çok büyük olduğunu, zamanın da bunu göstereceğini anlattı. 
     Başkan Canaydın, kötü bir neticenin kendilerini yollarından döndürmeyeceğini de vurgularken, ''Bizim planlarımız, hedeflerimiz var. 10 senenin Galatasaray'ını hazırlıyoruz'' dedi. 
     
     ''HAKKIMIZI ARAYACAĞIZ'' 
     Derbi maçta Galatasaray taraftarının yaşadığı sıkıntılara da değinen başkan Canaydın, ''Devlete karşı çıkacak halimiz yok, ama hakkımızı da arayacağız'' diye konuştu. 
     Maçtan birkaç gün öncesinde emniyetin baskısıyla daha önce planlanan uygulamada değişikliğe gidildiğini ifade eden Canaydın, şöyle devam etti 
     ''Emniyet bizden taraftarlarımızın maça toplu halde gelmemesini istedi, biz de uyduk. Taraftarlarımız biletlerini alıp, maçı seyredeceklerdi. Ancak, emniyetin isteği üzerine son anda ayrı bir tribün açıldı. Maçtan önce çıkan olaylar nedeniyle de taraftarlarımız önceden hazırlanmış otobüslerle stattan götürüldüler. Önceden neden otobüs ayrıldı, bunun hesabını soracağız, hakkımızı yedirtmem.'' Galatasaray Kulübü Başkanı Canaydın, bu tür bir uygulamayı asla kabul etmeyeceklerini, ligin ikinci yarısındaki rövanşı da rakip takımın taraftarı olmadan oynayacaklarını söyledi. 
     Canaydın, Ali Sami Yen Stadı'na artık rakip takım seyircisi gelmeyeceğini ve kendilerine yapılan hareketin aynısını uygulamak için gerekli organizasyonları gerçekleştireceklerini anlattı. 
     
     ''BEN GÖREVİMİ YAPTIM'' 
     Canaydın, bugüne kadar sürekli centilmenlik çağrıları yaptığını ve bu işin düzelmesi için çaba harcadığını vurgulayarak, ''Ben görevimi yaptım. Bundan sonra başkaları da bu olaya sarılmalı. Ben de eğer doğru şeylerin yapıldığını görürsem, destek veririm'' diye konuştu. 
     Fenerbahçe'nin attığı golden sonra Fenerbahçe Kulübü Başkanı Aziz Yıldırım'ı tebrik etmesi konusunda ise Canaydın, ''Galatasaray Başkanı, takımının gol yemesinden asla memnuniyet duymaz. Ama Galatasaray centilmenliğinden dolayı tebrik etmekten de geri kalmaz'' dedi. 
     Özhan Canaydın, sezon başında tüm yetkileri Teknik Direktör Terim'e verdiklerini de dile getirerek, Ocak ayında teknik heyetin transfer ihtiyacı duyması halinde destek vereceklerini sözlerine ekledi. 
     





</TEXT>
</DOC>
