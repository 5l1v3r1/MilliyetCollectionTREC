<DOC>
<DOCNO> 136731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sondun27.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarık Aziz Silahsızlanmada BM ile işbirliği yapacağız 
</HEADLINE>
<TEXT>

     Katolik dünyasının ruhani lideri Papa 2. Jean Paul'un Irak Başbakan Yardımcısı Tarık Aziz'i kabulü sonrasında yapılan yazılı açıklamada, Aziz'in Papa'ya ''silahsızlanmada BM ile işbirliği yapacağız'' dediği bildirildi. 
     Papa'nın, Vatikan içindeki Papalık özel kütüphanesinde Tarık Aziz ile yaklaşık 20 dakika baş başa yaptığı görüşmenin içeriğiyle ilgili yazılı açıklama, Vatikan sözcüsü Navarro Valls tarafından okundu. 
     Açıklamada, Aziz'in ''Irak hükümeti, başta silahsızlanma konusu olmak üzere uluslararası komitelerle işbirliği içinde olmak arzusundadır'' dediği ifade edildi. 
     Açıklamada, Papa'nın Aziz ile görüşmesinde Irak'tan, BM Güvenlik Konseyi'nin kararlarını somut ve sadık bir şekilde saygı göstermesinin istendiği belirtildi. 
     Vatikan'ın Irak halkı için endişe duyduğu, uzun yıllar süren ambargodan çok acı çeken Irak halkının yeni bir savaş ile daha da kötüye gitmesi endişesinin taşındığı kaydedildi. 
     Vatikan'ın yazılı açıklamasında, Katolik Kilisesi'nin, dünyada barış ve halkların birlikte yaşamalarını sağlayan barış çözümlerinin yaratılması için çalışmalarına devam edeceği vurgulandı. 
     Bu arada, Aziz'in Papa 2. Jean Paul'a, Irak lideri Saddam Hüseyin'in barış mektubunu verdiği öğrenildi. 

     
</TEXT>
</DOC>
