<DOC>
<DOCNO> 117426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sontur17.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'li kadınlar Çiller'i ziyaret etti ''Tansu Hanım şokta..'' 
</HEADLINE>
<TEXT>

     DYP İstanbul İl Kadın Kolları Başkanı Mevhibe Oflaz, Tansu Çiller'i genel başkanlığı bırakmaması için ikna etmeye çalıştıklarını belirterek, ''Çok uğraştık Tansu Hanım'ı ikna edemedik. Kesin aday olmayacağını söyledi'' dedi. 
     Oflaz başkanlığındaki 50'ye yakın DYP İl Kadın Kolları üyesi, DYP Genel Başkanı Çiller'i Yeniköy'deki yalısında ziyaret etti. 
     Mevhibe Oflaz, ziyaret öncesinde yalı önünde ağlayarak yaptığı açıklamada, şunları söyledi 
     ''Genel Başkanımız Prof. Dr. Tansu Çiller'in ülkemiz için verdiği uğraş biz kadınlara çok büyük örnek olmuştur. Onu hep başımızda görmeye o kadar alıştık ki, onsuz olamayacağımızı herkesin bilmesini isteriz. Biraz daha gayret edelim. Her gecenin bir gündüzü muhakkak ki vardır. Türkiye eninde sonunda Sayın Çiller'in yönetimini muhakkak arıyor olacaktır. Biliyoruz ki, zaman bizleri haklı çıkaracak. Yeter ki Genel Başkanımız Sayın Çiller bizi bırakmasın.'' Yaklaşık 45 dakika süren görüşmenin ardından Oflaz ve partili kadınlar, gözyaşları içinde yalıyı terketti. 
     
     ''ÇOK ÜZGÜN VE ŞOKTA'' 

     Bu sırada basın mensuplarının sorularını yanıtlayan Oflaz, Çiller'in ''çok üzgün ve kendileri gibi şokta olduğunu'' belirtti. 
     Oflaz, Tansu Çiller'in kendilerini teselli etmeye çalıştığını ve her zaman arkalarında olacağını ifade ettiğini söyledi. 
     Bir gazetecinin, ''Tansu Çiller genel başkanlığı bırakıp bırakmama konusunda size ne söyledi Kendisini ikna edebildiniz mi '' şeklindeki sorusuna Oflaz, ''Çok uğraştık Tansu Hanım'ı ikna edemedik. Kesin aday olmayacağını söyledi. Bunu demokrasinin gereği adına ve halk öyle istiyor diye yapacağını bize belirtti'' yanıtını verdi. 
     





</TEXT>
</DOC>
