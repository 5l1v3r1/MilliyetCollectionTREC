<DOC>
<DOCNO> 105331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sonspo19.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli futbolcular umutlu konuştu... 
</HEADLINE>
<TEXT>

     12. Avrupa Futbol Şampiyonası Eleme Grubu'nda 7 Eylül Cumartesi günü Slovakya ile karşılaşacak olan milli takım oyuncuları, bu karşılaşma ve gelecek için umutlu konuştu. 
     Milli takım ve Galatasaray'ın başarılı futbolcusu Hasan Şaş, Avrupa Şampiyonası finallerine katılabilmek için ciddi bir mücadeleye gireceklerini kaydederek, ''Bizden beklentilerin farkındayız. Hedeflerimize ulaşabilecek güçteyiz. Grubumuzun güçlü mü zayıf mı olduğunu maçları oynamaya başladıktan sonra anlayacağız'' derken, sakatlığının da birkaç gün içinde düzeleceğini söyledi. 
     Fenerbahçe'nin başarılı savunma oyuncusu Fatih Akyel ise, 17. Dünya Kupası'nda iyi bir başarı elde ettiklerini dile getirerek, ''Bundan sonra başarısızlıkları hazmedemeyiz. Slovakya maçını inşallah kazanarak, hedefimize bir bir yürüyeceğiz'' dedi. 
     Hakan Şükür'ün sakatlığı nedeniyle A Milli Futbol Takımı aday kadrosuna çağrılan Ümit Karan ise, ''Milli formayı ilk kez giymeyeceğim. Dünya Kupası'na gidemediğim için üzülmüştüm. Avrupa Şampiyonası elemelerinde başarılı olacağız. Hedeflerimiz büyüdü. Şimdi final oynamak zorundayız'' diye konuştu. 
     Galatasaray'ın formda ismi Arif Erdem de, elemelere iyi bir başlangıç yapmak istediklerini vurgulayarak, başlangıçta kolay olarak yorumlanan gruplarında durumun maçlar başlamadan önce belli olmayacağını anlattı. 
     İtalya'nın FC Inter takımında forma giyen Okan Buruk ise, Slovakya maçıyla grup elemelerine iyi bir başlangıç yapmak istediklerini anlatarak, ''Dünya üçüncüsü bir takımı temsil ediyoruz. Grubumuzdaki en güçlü rakip İngiltere olarak gözüküyor. Biz tüm maçlarımızdan galibiyetle ayrılmayı hedefliyoruz'' dedi. 
     Okan ayrıca, Hakan Şükür'ün milli takım kampında yer almamasıyla ilgili yöneltilen bir soruya ''O, dünya çapında bir futbolcu. Bunun tartışılması dahi yanlış, yalnızca sakatlığı var'' yanıtını verdi. 
     
     SÜREYYA AYHAN'DAN BAŞARI DİLEĞİ 
     1500 metrede Avrupa Şampiyonu olan milli atlet Süreyya Ayhan, milli takım futbolcularına başarı dileğinde bulundu. 
     Antrenörü Yücel Kop ile birlikte A Milli Takım'ın kamp yaptığı otele gelen Ayhan, Türkiye'nin tüm branşlarda başarıya ihtiyacı olduğunu belirterek, millilere başarı diledi. 
     
     TRANSFER SÜRESİNİN UZATILMASI TALEBİ 
     Futbol Federasyonu Başkanı Haluk Ulusoy, A Milli Takım kampını ziyareti sonrasında gazetecilere yaptığı açıklamada, 31 Ağustos'ta sona eren 1. transfer döneminin uzatılması talepleriyle ilgili olarak yönetim kurulu üyeleriyle görüşeceklerini, FIFA ile de görüş alışverişinde bulunacaklarını söyledi. 
     Ulusoy, bugün yapmayı düşündükleri yönetim kurulu toplantısını ise önümüzdeki günlerde gerçekleştireceklerini ve bu konuyu netleştireceklerini kaydetti. 
     





</TEXT>
</DOC>
