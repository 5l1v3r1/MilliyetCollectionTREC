<DOC>
<DOCNO> 128140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sonspo12.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Hakan Bayraktar, Gaziantepspor'da... 
</HEADLINE>
<TEXT>

     Gaziantepspor, eski futbolcusu Fenerbahçeli Hakan Bayraktar ile 1,5 yıllık sözleşme imzaladı. 
     Büyükşehir Belediye Başkanı Celal Doğan'ın makamında bir araya gelen Hakan Bayraktar'ın babası ve aynı anda menajeri olan Hasan Bayraktar ile Celal Doğan her konuda anlaşma sağladı. 
     Yurtdışında bulunan oğlu Hakan Bayraktar adına imza atan Hasan Bayraktar, ''Türkiye'den birçok kulüpten teklif aldık, ancak Hakan'la birlikte eski kulübümüz olan ve Hakan'ın tanınmasına büyük katkısı bulunan kırmızı-siyahlı kulüple tekrar futbol yaşantımızı sürdürme kararı aldık. Çok mutluyuz '' dedi. 
     Kulüp Başkanı Celal Doğan da Fenerbahçe'den ayrılan Hakan Bayraktar'la ilk temaslarında anlaşmanın sağlandığını, 2,5 yıl önce kulüpten ayrılarak Fenerbahçe'ye giden oyuncularının tekrar eski yuvasını tercih etmesinden dolayı mutlu ve sevinçli olduğunu ifade etti. 
     Doğan, ''Hakan, kaliteli ve karakterli bir oyuncudur. Tekrar bizi tercih ettiği için de mutluyuz. Her futbolcunun yaşantısında iniş ve çıkışlar olabilir. Hakan kendini kısa zamanda toparlayacak ve eski günlerine tekrar dönecek. UEFA ve ligde başarılar bekleyen bir kulüp olarak kaliteli transferlerimizi sürdüreceğiz'' diye konuştu. 
     Fenerbahçe'den ayrılan diğer oyuncu Yusuf Şimşek'in transferine de değinen Doğan, taraftarlardan biraz sabır etmelerini isteyerek, ''Yerli transfer harekatımız devam ediyor. Birkaç gün içinde netleşecek olaylar var. Biraz sabır istiyorum. Aceleye gerek yok. Eksik mevkilere göre yurtdışı transferler yapılacak'' dedi. 
     Doğan, 2003 yılının Türk futbolu açısından başarılı bir yıl olmadığını belirterek, şöyle devam etti 
     ''2003 yılı ne yazık ki Türk futbolu açısından iyi geçmemiştir. Türk sporuna hizmet eden bir kişi olarak, 2004 yılının far-play ruhu ile kardeşlik, barış ve sevgi içinde geçmesini diliyorum. Umarım milli takım da yeni yılda yeni başarılara imza atacak bir kadroyu oluşturur.'' 
     
</TEXT>
</DOC>
