<DOC>
<DOCNO> 141714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/guncel/gun05.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
First Lady ile son kez 
</HEADLINE>
<TEXT>

Başbakan Gül görevi partisinin liderine devretmeye hazırlanırken, Hayrünnisa Gül de Kadınlar Günü’nde düzenlediği davetle adeta First Lady’liğe veda etti 
     SERPİL YILMAZ 

     Bayan Abdullah Gül imzalı, 8 Mart Dünya Kadınlar Günü davetiyesinde, Başbakan Gül’ün eşinin adını aradım bulamadım... Protokol gereği davetiyelerde erkeğin adının yazılması bir kuralsa da, AKP’nin kutlamasında bu adet sosyal bir boyut gibi algılandı. Ankara Devlet Opera ve Bale Salonu’nda düzenlenen "Kadın İstihdamını Geliştirme Projesi Bir Adım Öne" programında, davetliler isimleriyle anılmıyordu, onlar milletvekili eşleriydi .. Hayrünnisa Gül, AKP milletvekili eşlerinin ağırlıkta olduğu davette, Kadın Sorunları Strateji Geliştirme Merkezi’nin başlattığı, kadın istihdamını geliştirme projesine sahip çıktı. 
     
     İŞ BÖLÜMÜ VAR 
     Önümüzdeki günlerde kalkınmada öncelikli bir yörede pilot uygulaması başlayacak projenin, hedefi eğitim olarak belirlendi. Önümüzdeki 5 yılda 350 bin kadına ulaşmayı hedefleyen proje, ilkokul mezunu ortaokul, ortaokul mezunu lise, lise mezunu üniversite adımını atmaya dönük olarak yapılandırıldı. 
     Projenin bir başka boyutu da, "iş garantisi" vermesi... Kadın istihdamına yönelik talebe uygun eğitim programları geliştirecek projenin içinde, mikro krediler verilerek, kadın girişimciliği de desteklenecek. Ankara’daki kutlamaya Gül’ün konuğu olarak katılan Emine Erdoğan’ın sosyal çalışma alanını yoksulluk olarak belirlemesi, iki "first lady’nin" bir anlamda görev bölümü de yaptığı izlenimi veriyor. 
     Gül’ün davetine katılanlar kadar Cumhurbaşkanı Ahmet Necdet Sezer’in eşi Semra Sezer gibi katılmayanlar da ilgi çekti. Tiyatro sanatçısı İpek Çeken, geceye katılmayanların isimlerin tek tek okurken, sayılarının fazlalığından olsa gerek, askeri erkandan gelen mesajları, "Kuvvet komutanlarının eşleri" başlığında özetledi. Saat 16.30’da başlayıp, 21.30’da dağılan kutlamada başından sonuna ilginç görüntülere sahne oldu. 
     En başta gördük ki, Nazım Hikmet AKP’li kadınların da şairi olmuş. Nazım’dan dizelerin kesildiği yerde, Bekir Çoşkun’un, Bedri Rahmi Eyüpoğlu’nun mısraları başladı. Müzikli bölüm de şiirler kadar seçmeceydi 
     
     KUAFÖR TÜRBANI’ 
     Çoğu türbanlı davetlilerin giysilerinde bir iddia hakimdi şık olunacak Başta Gül ile Erdoğan... Her iki kadın da gece simlerinden sakınmamıştı. Gül’ün bordo krep pantolonun üzerine giydiği tuniğin işlemeleri dekolte kesimleri andırıyordu. Davetlilerin türbanları da dikkate değerdi. Öğrendiğim kadarı ile bu türbanları kuaförler bağlıyormuş. Öyle süslüler ki, kimi saç gibi püsküllü, kimisi tokalı ama çoğunluğu ışıl ışıl simli... 
     
     İKİ KALE 
     Başbakan eşlerinin 8 Mart ile ilişkisini de merak ettim. Öyle ya, Erdoğan Siirt seçimlerinde Başbakanlık vizesi alacakken, Gül’ün "first lady" olarak davet vermesi çok mu zorunlu Anlaşılıyor ki, devletin zirvesinde bugün yalnızca erkek cephesinde değil, kadın cephesinde de iki kale kuruldu. 
     
Şarap da ikram edildi      YILDIZ YAZICIOĞLU 


</TEXT>
</DOC>
