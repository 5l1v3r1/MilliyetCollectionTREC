<DOC>
<DOCNO> 149339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sondun45.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rafsancani ABD ile ilişkiler referanduma sunulabilir... 
</HEADLINE>
<TEXT>

     İran'ın eski Cumhurbaşkanı Ayetullah Ali Ekber Haşimi Rafsancani, ''İran'ın ABD yönetimi ile ilişkilerinin yeniden başlamasının referanduma sunulabileceğini'' söyledi. 
     İRNA'nın haberine göre, Düzenin Yararını Teşhis Heyeti DYTH Başkanı olan Rafsancani, Dışişleri Bakanlığı'na bağlı Stratejik Araştırmalar Merkezi'nin haftalık Rahbord Strateji dergisine yaptığı açıklamada, İran ve ABD arasındaki 20 yıllık sorunun, dini lider Ayetullah Ali Hamaney'in onay vermesiyle referanduma gidilerek çözülebileceğini belirtti. 
     Diğer çözümün, sorunun DYTH'ye gönderilmesi ve burada konunun tartışılarak uygun olanın ne olduğuna karar verilmesi, ortaya çıkan sonuca dini liderin de onay vermesi olduğunu belirten Rafsancani, bir konunun soruna dönüşmesi halinde, bu konuda karar vermek için sorunun DYTH'ye gönderildiğini, İran'ın ABD ve Mısır ile ilişkileri konusu bir sorun olarak görülüyorsa DYTH'nin bu sorun üzerinde çalışabileceğini kaydetti. 
     İran'ın ABD ve Mısır ile ilişkilerinin yeniden başlamasının henüz İran yönetiminin izlediği genel siyasetin gündeminde olmadığını söyleyen Rafsancani, ''ABD ve Mısır ile sorunlarımız olduğu aşikar ve bu sorunlar İslam Devrimi'nin kurucusu Ayetullah Ruhullah Humeyni döneminden kalma. Geçmişte birçok fırsatı kaçırdık, uygun olmayan önlemler aldık ya da önlem almadık ve karar almayı erteledik'' diye konuştu. 
     Rafsancani, İran'ın ABD'den uzak durmasının nedeninin dini olmaktan çok siyasi olduğunu belirterek, ''İdeolojimiz esnek, çıkarlarımızı İslam temelinde seçebiliriz. Ülkemizi tehlikeye atmak İslami bir yaklaşım olmaz'' dedi. 
     İslam Devrimi 1979 sırasında öğrencilerin ABD'nin Tahran Büyükelçiliğini basarak, Amerikalı görevlileri 444 gün rehin tutmasının ardından İran yönetiminin 7 Nisan 1980 tarihinden sonra ABD ile siyasi ilişkisi bulunmuyor. ABD'nin İran'daki çıkarlarını İsviçre Büyükelçiliği, İran'ın ABD'deki çıkarlarını ise Pakistan Büyükelçiliği temsil ediyor. 
     İran yönetiminin, eski Mısır Cumhurbaşkanı Enver Sedat'ın İsrail ile Camp David barış anlaşmasını 1978 imzalaması ve son İran Şahı Muhammed Rıza'ya sığınma vermesi üzerine 1979 yılından sonra Mısır ile de ilişkileri kesilmişti. 
     





</TEXT>
</DOC>
