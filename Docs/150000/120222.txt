<DOC>
<DOCNO> 120222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sonspo04.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın unutulan ikilisi Zafer ve Niyazi... 
</HEADLINE>
<TEXT>

     Beşiktaş'ta sezon başında büyük umutlarla transfer edilen Zafer Demiray ile Niyazi Güney, kendilerinden beklenen performansı ortaya koyamadı ve düş kırıklığı yarattılar. 
     Zafer Trabzonspor'dan, Niyazi ise Ankaragücü'nden kanatlardaki sorunu çözmek için transfer edilirken, bu iki futbolcu da teknik direktör Mircea Lucescu'nun gözüne giremedi ve fazla forma şansı bulamadı. 
     
     ZAFER, LİGDE HİÇ OYNAYAMADI 
     Zafer Demiray, siyah-beyazlıların Birinci Süper Lig'de bugüne dek yaptığı 13 lig maçında da forma şansı bulamadı. 
     Yalnızca Beşiktaş'ın FK Sarajevo takımıyla İstanbul'da yaptığı ve 2-2 berabere kaldığı UEFA Kupası 1. tur ilk maçında sonradan oyuna girip 17 dakika sahada kalan Zafer, böylece siyah-beyazlıların bu sezon yaptığı 17 resmi maçın yalnızca 1'inde forma giyebildi. Zafer ligde 10, UEFA Kupası'nda ise 2 maçta 18 kişilik maç kadrosuna alınmadı. 
     
     NİYAZİ, 4 MAÇ OYNAYABİLDİ 
     Niyazi Güney ise, bu sezon 3'ü lig olmak üzere 4 resmi maçta forma giydi. 
     Ligin ilk haftasındaki Bursaspor maçında ilk 11'de sahaya çıkan ve 90 dakika sahada kalan Niyazi, 3. haftadaki İstanbulspor maçında da ilk 11'de oynayıp 59. dakikada sahadan alındı. Ligde son olarak eski takımı Anakaragücü karşısında son 5 dakika oynayabilen Niyazi, UEFA Kupası'nda ise FK Sarajevo ile deplasmanda yapılan UEFA Kupası 1. tur rövanş maçında son 17 dakikada oynadı. 
     Beşiktaş'ta 4 resmi maçta forma şansı bulan Niyazi, böylece toplam 154 dakika forma giyerek, Zafer ile birlikte düş kırıklığı yarattı. Niyazi, ligde 7, UEFA Kupası'nda ise 3 maçta 18 kişilik maç kadrosuna dahil edilmedi. 
     





</TEXT>
</DOC>
