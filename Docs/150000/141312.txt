<DOC>
<DOCNO> 141312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sonspo34.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Saha kapattıracak hakem anonsları yaptırtmayalım... 
</HEADLINE>
<TEXT>

     Galatasaray ile Fenerbahçe arasında yapılacak derbi maça 1 gün kala, sarı-kırmızılı kulübün yöneticileri, taraftarlarına çağrı yaparak, karşılaşmada taşkınlık yapmadan yalnızca takımlarını desteklemelerini istedi. 
     Yönetim kurulu, kulübün resmi internet sitesinde yaptığı açıklamada, 5 konuda taraftarlara uyarılarda bulundu. 
     Galatasaray'ın çok büyük bir fikstür avantajına sahip olduğu vurgulanarak, ''Bu avantajımızı yarınki maçta yitirmek istemiyoruz. Derbi ateşi ne kadar sıcak olursa olsun, bir önceki maçta yaşananlar ne olursa olsun, sahamızın kapatılmasına imkan verecek hakem anonslarını yaptırtmayalım'' denildi. 
     
     ''İNTİKAM DEĞİL, PUAN MAÇI'' 

     Açıklamada ayrıca, yönetim kurulu taraftarlara şu uyarılarda bulundu 
     ''Rakip futbolculara ve yöneticilere küfür edilmesine izin vermeyin. Sokak argosu içeren küfürlü tezahüratlar ve pankartlar değil, esprili ve zekice hazırlanmış takılmalar, pankartlar olmalı. Bu müthiş futbol gecesinin kirlenmesine izin vermeyelim. 
     'Ali Sami Yen cehennemini tezahüratlarımızla yaratalım. 2 yıl önce Avrupa Şampiyonlar Ligi'nde 2. tura çıktığımız PSV Eindhoven maçını, Kopenhag'da UEFA Kupası'nı kaldırdığımız Arsenal maçını hatırlayın. Galatasaray taraftarlarının, koşulsuz, sınırsız ve nefesinin sonuna kadar sahada oynayan ''Arslanlar''ına destek verdiğinde neler olduğunu düşünün. 
     O akşam tribünleri dolduracak 25 bin Galatasaraylı'nın pozitif enerjisine, futbolcularımızın ve teknik yönetimimizin ihtiyacı var. Kaptanımız Bülent'in söylediği gibi 'Taç atarken bile alkışlamak', onlara bu pozitif enerjimizi aktarmamız gerekir. Kim olursa olsun, tam da maç sırasında yapabilecekleri yanlışlar sırasında, futbolcumuzu cesaretlendirmeli, pozitif enerjimizi maçın her anında sahaya yaymalıyız. 
     Kararlı ama sakin ve rahat olmamız için çok nedenimiz var. Bu bir intikam maçı değildir, puan maçıdır. Finişe az kala, her bakımdan avantaj bize geçecektir. 
     Galatasaray'a ve taraftarlarımıza inanıyoruz.'' 

     
</TEXT>
</DOC>
