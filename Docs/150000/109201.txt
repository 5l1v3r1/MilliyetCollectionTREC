<DOC>
<DOCNO> 109201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/ekonomi/eko01.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancıya 1 günde 100 milyon doları aşan satış 
</HEADLINE>
<TEXT>

Kar Gıda’nın Amerikalı Kraft Foods’a satışı ve İngiliz Alliance’ın Hedef Holding’deki payını yüzde 25’ten, 50’ye çıkartması ile 100 milyon doları aşkın yabancı sermaye girişi oldu 
     SONGÜL HATISARU 

     Global Menkul Değerler, Kar Gıda’nın Amerikalı Kraft Foods şirketine satılması ve geçen yıl Hedef Holding’de yüzde 25 ortak olan Alliance Unichem’in payını yüzde 50’ye çıkartması sonucunda geçen hafta cuma günü 100 milyon dolardan fazla yabancı sermaye girişine aracılık etti. 
     Global Menkul Değerler’in Yönetim Kurulu üyesi Mehmet Sağıroğlu satış bedelleri ile ilgili açıklama yapmak istemezken, sektörde iki şirketle ilgili olarak yapılan satışların toplam değerinin 130 milyon dolara yaklaştığı konuşuluyor. 
     Sağıroğlu, yabancı ortaklık larla ile ilgili üzerinde çalıştıkları önemli sayıda proje olduğunu, seçim sonrası iyi bir siyasi tablo oluşması halinde 2003 yılında ciddi bir doğrudan yabancı sermaye girişine aracılık edeceklerini söyledi. Irak riskine karşın yabancıların orta vade için Türkiye’yi yakından izlediğini söyleyen Sağıroğlu, 2003 yılında yabancı ortaklıkların artacağını söyledi. 
     
     Kar ABD’lilerin oldu 
     Kar Gıda’yı alan Kraft Foods ise ABD’nin birinci, dünyanın ikinci büyük markalı yiyecek ve içecek şirketi. Şirketin 2001 yılı cirosu 34 milyar dolar. 
     Toblerone, Jacobs, Maxwell House ve Milka gibi ünlü markaların üreticisi Kraft Foods, Türkiye’de de Milka çikolata, Jacobs kahve Tang toz içeceği gibi markaların pazarlamasını yapıyor. Luna, Hüner ve Ona yağ markalarının azınlık hisselerine sahip. Likit yağda Marsa ile faaliyet gösteriyor. 
     Türkiye cips sektöründe Cipso, Pekos, Patos ve Çerezos markaları ile tanınan Kar Gıda ise 35 milyon dolarlık 2001 yılı satışları ve 500 çalışanı ile sektörün önde gelen üreticilerinden biri. 
     
İngilizler hedef büyüttü      Alliance Unichem, Hedef - Alliance Holding’den yüzde 25 ek hisse satın alarak ortaklık oranını yüzde 50’ye çıkardı. 
     2001 Mart ayında Türkiye’nin en büyük ilaç ve ıtriyat toptancısı Hedef - Alliance Holding’in Hedef Holding hisselerinin yüzde 25’ini 66 milyon dolara satın alarak Türk pazarına giren Avrupa’nın ikinci büyük ilaç toptancısı ve dağıtıcısı Alliance Unichem, AB içinde yüzde 20 pazar payına sahip. Firmanın geçen yılki cirosu yaklaşık olarak 11.5 milyar euro. 
     Hedef Holding ise 2001 yılında gerçekleştirdiği 831 milyon ABD doları konsolide satış hacmiyle, Türkiye toptan ilaç pazarında yüzde 40’ın üzerinde piyasa payına sahip. 
     



 EKONOMİ 






















</TEXT>
</DOC>
