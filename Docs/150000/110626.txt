<DOC>
<DOCNO> 110626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sontur24.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Manisa'daki müzeyi bekçiler soymuş... 
</HEADLINE>
<TEXT>

     Manisa Arkeoloji ve Etnografya Müzesi'nin 2 hafta önce soyulmasıyla ilgili gerçekleştirilen operasyonda gözaltına alınan 10 kişinin sorgusu sürerken, soygunu, müzenin 2 bekçisi ve bir okul müstahdeminin ortaklaşa planladıkları ortaya çıkarıldı. 
     Alınan bilgiye göre, olayla ilgili soruşturmayı yürüten Manisa Asayiş Şube Müdürlüğü ekipleri, ilk aşamada gözaltına alıp sonra serbest bıraktıkları müze bekçileri Salih Demir ve Ümit Çelikol ile ''irtibatı'' olduğu belirlenen Saruhan Bey İlköğretim Okulu müstahdemi Orhan Kaya'yı takibe aldı. 
     Takip sonucu elde edilen bilgi doğrultusunda, bu kişilerin ''soygun planını hazırlayanlar'' olduğu görüşünde birleşen ekipler, Manisa ve İstanbul-Esenyurt'ta operasyon düzenledi. 
     Asayiş Şube Müdürü Fikri Özsoy'un bizzat katıldığı ve yönettiği operasyonun ilk aşamasında, müze bekçileri Salih Demir ve Ümit Çelikol, müstahdem Orhan Kaya ile hurdacı Abdullah Ulutaş gözaltına alındı. 
     Bu kişilerin verdiği bilgiler değerlendirilerek, diğer 6 kişi de yakalandı. Esenyut'taki evde, müzeden çalınan ''Eros'' ve ''Marsyas'' heykelleri ile bekçilere ait tabanca da ele geçirildi. 
     
     SOYGUN PLANI- 

     Sanıkların sorgularında, soygunu, yüklü miktarda borcu bulunan müstahdem ile bekçilerin planladıkları, diğer sanıklar A.U, M.A, K.A, H.K, K.K, M.K ve M.Ç ile gerçekleştirdikleri anlaşıldı. 
     Sanıkların, yaklaşık 5 ay plan üzerinde çalıştıkları, olay günü havanın yağmurlu olmasını ve TV'deki Göztepe-Beşiktaş maçının yayınını da fırsat bilerek, soygunu yaptıkları ve 35 AE 944 plakalı minibüse çaldıkları heykelleri yükleyerek İstanbul'a götürdükleri belirlendi. 
     Bekçiler dışındaki sanıklar, ifadelerinde ayrıca bekçilerin, güvenlik kameralarını devreden çıkardıklarını ve olaya soygun süsü vermek amacıyla el ve ayaklarının bağlanmasını istediklerini öne sürdüler. 
     Emniyet yetkilileri, soruşturmanın çok yönlü sürdürüldüğünü ifade ettiler. 
     Müze soygununda, tarihi değeri çok yüksek Helenistik döneme ait ''Marsyas'' ve Roma dönemine ait ''Eros'' heykelleri çalınmıştı. ''Marsyas'' heykeli daha önce de çalınmış, götürüldüğü ABD'den, görüşmeler sayesinde geri getirilmesi sağlanmıştı. Müze, kayıp sikkeler nedeniyle yaklaşık 1,5 yıldır ziyarete kapalıydı. 
     





</TEXT>
</DOC>
