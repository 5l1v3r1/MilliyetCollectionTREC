<DOC>
<DOCNO> 116232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur31.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri AB'den koşullu tarih kabul edilemez 
</HEADLINE>
<TEXT>

     Dışişleri Bakanlığı, AB'nin Kopenhag Zirvesi'nde "koşullu tarih" vermesine karşı çıktı. 
     Dışişleri Sözcüsü Büyükelçisi Yusuf Buluç, Türkiye'nin zirvede bir tarih verilmesi ve müzakerelerin 2003 yılında başlaması dışında herhangi bir hedefi olmadığını belirterek "koşullu tarih" gibi başka önerilerin kabul edilmesi mümkün olmadığını bildirdi. 
     Buluç, haftalık olağan basın toplantısında, AB'nin Türkiye'ye "koşullu tarih" verebileceği haberlerinin anımsatılması üzerine gerek Brüksel zirvesi sonuçları konusunda aday ülkelere bilgi vermek üzere düzenlenen Kopenhag toplantısının resmi oturumları sırasında gerekse toplantı dışındaki temaslarda Cumhurbaşkanı Ahmet Necdet Sezer ve heyet üyelerine "koşullu tarih" önerisine ilişkin bir bildirim yapılmadığını belirtti. 
     Basında bu tür iddiaların ele aldığını gördüklerini ifade eden buluç "Bu konuda herhangi bir tereddüt olmaması gerekir. Türkiye'nin tüm Kopenhag kriterlerini yerine getirmişti. Bu Avrupa muhataplarımız tarafından daha iyi ve doğru anlaşılmaya başlanmıştır" dedi. 
     Buluç, Türkiye'nin Kopenhag Zirvesi'nde bir tarih verilmesi ve müzakerelerin 2003 yılında başlaması dışında herhangi bir hedefi olmadığını belirterek "Diğer önerilerin kabul edilmesi mümkün değildir. Devlet politikalarımız bunu gerektirmektedir" diye konuştu. 
     Buluç, AB'nin son dönemde Türkiye'nin gerçekleştirdiği reformları daha iyi değerlendirdiğini, bunun sonucunda söylemini değiştirdiğinin dikkat çektiğini de söyledi. 
     





</TEXT>
</DOC>
