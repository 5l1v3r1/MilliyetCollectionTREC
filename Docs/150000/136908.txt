<DOC>
<DOCNO> 136908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sondun08.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın dört bir yanında savaş karşıtı gösteriler yapılıyor... 
</HEADLINE>
<TEXT>

     ABD'nin Irak'a yönelik savaş planlarını protesto etmek için dünya çapında düzenlenen gösteriler başladı. 
     Güney Kore'nin başkenti Seul'un merkezinde toplanan 10 bin kişi savaş karşıtı konuşmaları dinledi, şarkılar söyledi. 
     Seul'daki göstericiler ayrıca ''Bush'u Atın, Bombaları Değil'' yazılı kağıtlara da imza attılar. 
     Gösteriyi düzenleyenler, 7 temsilcilerini canlı kalkan olarak Irak'a göndermeyi planladıklarını söylediler. 
     Yeni Zelanda genelindeki gösterilere katılan binlerce kişi de, ''Bir, İki, Üç, Dört Kanlı Savaşınızı İstemiyoruz'' diye slogan attılar. Auckland limanı üstündeki bir uçaktan ise bir kişi yüksek sesle ''Savaşa hayır, barış şimdi'' diye bağırdı. 
     Avustralya'nın başkenti Canberra'daki bir semtte toplanan yaklaşık 5 bin kişi de hükümetin ABD'nin savaş planlarına destek vermesini protesto etti. 
     Japonya'nın başkenti Tokyo'da dün 6 bin kişinin katıldığı savaş karşıtı gösteriden sonra bugün de 300 kadar eylemci ABD Büyükelçiliği önünde toplanarak binaya çiçekler koydu ve savaş karşıtı dilekçelerini sundu. 
     Tokyo'da yerel saatle akşam çok geniş katılımlı bir protesto gösterisi düzenleneceği de bildiriliyor. 
     Malezya'nın başkenti Kuala Lumpur'da Amerikan Büyükelçiliği önünde toplanan 1500 kişi adına konuşan organizatör Nasır Haşim ise ABD'nin küresel sömürüsünü artırmak amacıyla yapmaya çalıştığı savaşı durdurmak istediklerini söyledi. 
     Büyükelçilik önündeki bir saatlik gösteriden sonra katılımcılar yaklaşık 2 kilometre ilerideki dünyanın en uzun binaları olan Petrona İkiz Kuleleri'ne yürüdüler. Buradaki bir parkta oturan göstericiler 45 dakika sonra kendiliğinden dağıldı. 
     Tayland'ın başkenti Bangkok'da ise aralarında Müslümanlar, Batılılar ve Budist rahiplerin de bulunduğu 2 bin kişi ABD Büyükelçiliği'ne yürüdü. Singapur'daki gösterilere de yaklaşık 100 kişi katıldı. 
     Endonezya'da ise 200 kadar doktor ve hastabakıcı başkent Cakarta'da Avustralya Büyükelçiliği önünde gösteri yaptı. 

     
</TEXT>
</DOC>
