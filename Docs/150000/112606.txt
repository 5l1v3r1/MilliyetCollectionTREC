<DOC>
<DOCNO> 112606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/sontur02.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bazı alışkanlıklar "Güzelliğin" düşmanı... 
</HEADLINE>
<TEXT>

     Telefonu yüze yaslayarak konuşmak, tırnak yemek, saçları çekiştirmek gibi düşünmeden yapılan bazı alışkanlıklar güzelliği alıp götürüyor. 
     Internetteki ''mahmure.com'' sitesinde yer alan yazıya göre, kimi alışkanlıklar cilt, saç ya da tırnaklarda zarar olarak geri dönüyor. 
     Sonuçları hiç akla gelmeyen alışkanlıkların başında telefonu yüze yaslayarak ya da boyunla yüz arasına sıkıştırarak konuşmak geliyor. Çene çizgisinde akne veya boyun tutulması yol açan bu alışkanlığın zararlı sonuçlarından korunmak için telefonun ahizesinin haftada birkaç kez alkolle silinmesi tavsiye ediliyor. 
     Yüz için arındırıcı maskeleri haddinden fazla kullanmak da cildin ''aşınmasına'' ve ''tahriş olmasına'' yol açıyor. Bu sorunların önüne geçmek için de tek bir arındırıcı ya da temizleyici maske kullanmak ve cildi ölü hücrelerden temizleme işlemini çok sık yapmamak gerekiyor. 
     Makyajı temizlemeden uyumak ya da egzersiz sonrası yüz yıkamayı ihmal etmek de gözeneklerde tıkanma, yapışan kirpikler ve gözlerde tahrişe neden oluyor. Uzmanlar, makyaj tümüyle silinemese bile rimel, göz kalemi ve farın makyaj çıkarıcı mendillerle temizlenmesini öneriyor. 
     
     SADECE TIRNAKLARA ZARARLI DEĞİL 
     Küçüklükten kalma bir alışkanlık olan tırnak yemek ise sanıldığı gibi sadece tırnaklara zararlı değil. 
     Mikroplu tırnaklar nedeniyle tırnak derileri ile dişler de bundan büyük zarar görüyor. Tırnak derilerinde enfeksiyona neden olan bu davranış, diş yüzeylerinin de tırtıklı olmasına sebep oluyor. Tırnak yemenin önüne geçmek için düzenli olarak manikür yaptırılması ve tadı acı olan tırnak cilalarının kullanılması tavsiye ediliyor. 
     Saçları sürekli kıvırmak, döndürmek ve çekiştirmek de onların yağlanmasına ve dökülmesinin başta gelen nedeni. Bu alışkanlığın bırakılmaması ise zamanla saç derisinde yama yama boşluklara sebep oluyor. 
     Sadece yüzdeki makyajın silinmesi, boyun ve göğüs bölgesinin vaktinden önce yaşlanmasına sebep oluyor. Bu yüzden, yüzde kullanılan temizleyici ve nemlendiricinin bu bölgelere de uygulanması gerekiyor. 
     Zamanı geçmiş makyaj ürünlerini kullanmak ve kaplardaki ürünlere parmakla dokunmak ise ciltte çatlaklara, enfeksiyonlara ve gözde tahrişe yol açıyor. Rengi ya da kokusu değişen her türlü malzemenin hemen atılması, her uygulama için farklı bir makyaj süngeri kullanılması tavsiye ediliyor. 
     





</TEXT>
</DOC>
