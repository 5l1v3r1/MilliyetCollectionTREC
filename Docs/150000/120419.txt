<DOC>
<DOCNO> 120419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/soneko13.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel, Rusya'da TV fabrikası kuracak... 
</HEADLINE>
<TEXT>

     Vestel şirketler grubu, Rusya'da yıllık üretimi ilk aşamada bir milyon adet olacak olan bir TV fabrikası kuracak. 
     Zorlu Holding Yönetim Kurulu Başkanı ve Vestel Şirketler Grubu Başkanı Ahmet Nazif Zorlu bu amaçla Moskova'ya gelerek dün düzenlenen tanıtım toplantısına katıldı. 
     Vestel bu yatırımını, ülkenin SSCB dönemindeki en büyük TV üreticisi olan, ancak dışa açılma ile birlikte yabancı mallar karşısındaki rekabet şansı zayıflayan Record şirketi ile yapıyor. 
     Zorlu, toplantıda yaptığı konuşmada, ''Dünyanın dört bir yanında olduğu gibi Rusya'da da Vestel teknolojisi ile üretime başlayacağız. Üretim hedefimiz ilk aşamada yıllık 1 milyon. İleride buradan Avrupa ve Asya'ya açılmayı da planlıyoruz'' dedi. 
     Zorlu, fabrikanın gelecek yıl Mayıs ayında üretime geçeceğini, Vestel'in yanı sıra dünyanın önde gelen bazı markalarını da üreteceklerini kaydetti. 
     Bu amaçla Türk ve Rus ortaklar, Vestel Record adlı bir firma kurdular. Firmanın genel müdürlüğüne, Harun Bolel getirildi. Fabrika, Record'un Rusya'da 1938 yılında kurulan fabrikasının modernize edilmesi ile yapılacak. Bunun için gelecek üç yıl içerisinde 40 milyon dolar yatırım yapılacak ve tesislerde bin kişi istihdam edilecek. 
     





</TEXT>
</DOC>
