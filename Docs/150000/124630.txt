<DOC>
<DOCNO> 124630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/soneko06.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlette çalışmanın koşulları değişiyor... 
</HEADLINE>
<TEXT>

     Hükümet, yeni Personel Rejimi ile devlette çalışmanın koşullarını da yeniden belirleyecek. Memurların bir bölümü İş Kanunu'na tabi kılınarak, işçi statüsüne geçirilecek. 
     Hükümet 6 ay ile 1 yıl içinde gerçekleştirmeyi planladığı Devlet Personel Rejimi Reformu üst düzey bürokratlardan, memurların ve sözleşmelilere kadar geniş bir yelpazede değişikliğe gidecek. 
     Acil eylem planında, 657 sayılı Devlet Memurları Kanunu'nun yapılan müdahaleler için içinden çıkılmaz hale geldiği ve ülkemizde yeni bir uzmanlık alanı oluşmasına yolaçtığı vurgulandı. 
     Hükümetlerin geçmişte bu konuda reform vaadlerinde bulunduğu, ancak bunların gerçekleşmediği kaydedilen eylem planında, şu değerlendirmede bulunuldu 
     ''Bu alanda yapılacak köklü değişiklikler sonucunda geçiş dönemi biraz uzun ve sıkıntılı olacak, imtiyazların bir kısmı ise ortadan kalkacak. Bu nedenle reformun yapılamamasının temelinde bürokrasinin direnci ve siyasi iradenin konunun arkasında yeterli düzeyde durmaması yatmaktadır. 
     Kamu yönetiminin hantallaşmasında, verimsizleşmesinde, hesap vermemesinde, içe kapanmasında, etkili olmamasında, vatandaşa yaklaşımında tahakkümcü olmasında, birinci derecede paya sahip olan mevcut personel rejiminin değişmesi gerekmektedir.'' 
     
     SİSTEM SİLBAŞTAN DEĞİŞECEK 
     Hükümetin, yeni personel rejimi kapsamında uygulamaya koymayı planladığı düzenlemeler de şöyle belirlendi 
     -Kadro karşılığı sözleşmeli personel uygulaması, statü, ekonomik ve sosyal yönden herhangi bir hak kaybına neden olmadan kaldırılacak. 
     -Devlette asli ve sürekli görevler belirlenecek. Bu görevlerde çalışanlar, tüm kamu çalışanlarının belli bir oranını geçmeyecek. 
     -Devlette asli ve sürekli çalışanlar dışında kalan personel Devlet Memurları Kanunu ve diğer kamu personel kanunlarından ayrılarak, İş Kanunu'na tabi kılınacak. Böylece memurların bir bölümü işçi statüsüne geçmiş olacak. 
     -Müsteşarların görev süresi, hükümetin görev süresi ile sınırlandırılacak. 
     -İstihdam fazlası olan birimlerden ihtiyaç olan birimlere personel aktarımı yapılacak. 
     -Devlet Personel Rejimi reformu ile bütün kamu kurum ve kuruluşlarında norm kadro uygulamasına geçilecek. 
     Bu çerçevede görev alma ve yükselmede objektif kriterler getirilecek, statüler azaltılacak. benzer statüler arasındaki ekonomik ve sosyal farklılıklar giderilecek. 
     Aynı şekilde maaş ve ücret sistemi sadeleştirilecek ve dengesizlikler giderilecek. Esnek çalışma usulleri getirilecek. 
     -Uzun vadede ise performansa dayalı ücret sistemine geçilecek. 
     
     ÖZELLEŞTİRİLECEK KURULUŞ VE BELEDİYE PERSONELİ- 
     -Personele özendirici emeklilik hakkı getirilecek. 
     -Personel açığı olan KİT'lere gönüllülük esasına göre personel kaydırılacak. 
     -Özelleştirilecek kuruluşun faaliyet alanı ile ilgili bayilik verilmesi gibi uygulamalarla personel sayısı azaltılacak. 
     -Bundan sonra özelleştirilecek kuruluşta yine fazla personel kalırsa, bu personel bir havuzda toplanacak, eğitim yoluyla nitelikleri arttırılacak ve personel ihtiyacı olan diğer kamu kuruluşlarına kaydırılacak. 
     -Yerel yönetimler için de insangücü planlaması yapılacak. Nüfus büyüklüklerini dikkate alan norm kadrolar belirlenecek. Norm kadrolar çerçevesinde yerel yönetimler personel hareketlerinde serbest olacak. 
     -Belediye yöneticileri ve üst düzey personel, modern belediyecilik, kentleşme ve imar konularında eğitilerek, nitelikleri arttırılacak. 
     





</TEXT>
</DOC>
