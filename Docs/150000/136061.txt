<DOC>
<DOCNO> 136061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/son/sondun01.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'da "Türkiye Yılı" başlıyor 
</HEADLINE>
<TEXT>

     Japonya'da bir yıl süreyle Türkiye'nin tarihi ve kültürel açıdan daha iyi tanıtılmasına ve iki ülke arasındaki ticari ve ekonomik ilişkilerin geliştirilmesine yönelik faaliyetlerin yoğunluk kazanacağı ''Türkiye Yılı'', 17 Şubat Pazartesi günü Devlet Bakanı ve Başbakan Yardımcısı Ertuğrul Yalçınbayır'ın da katılacağı etkinliklerle resmen başlıyor. 
     ''Türkiye Yılı''nın resmen başlamasıyla, Japonya'daki basın ve yayın organlarını bilgilendirmek amacıyla, 17 Şubat günü ilk olarak Tokyo'daki Ulusal Basın Kulubü'nde basın toplantısı düzenlenecek. 
     Basın toplantısının ardından kokteyl verilecek ve geleneksel Türk giysilerinden oluşan mini bir defile sunulacak. Aynı günün akşamı Tokyo'nun en büyük otellerinden Imperial Otel'de ''Türk Gecesi'' düzenlenecek. Gecede, ünlü modacı Yıldırım Mayruk'un hazırladığı, geleneksel Türk motiflerini taşıyan giysilerin sergileneceği bir defile sunulacak. Sanatçı Işın Karaca da bir konser verecek. 
     
     PRENS MİKASA DA KATILACAK 
     Çok sayıda davetlinin hazır bulunacağı Türk gecesine, Japon İmparatoru Akihito'nun amcası, Japon-Türk Dostluk Derneği Onursal Başkanı Prens Mikasa ve eşi Prenses Yuriko'nun da katılacağı bildirildi. 
     Aynı gün, geçen yıldan bu yana süren ve ülkenin çeşitli kentlerini dolaşan Sadberk Hanım Müzesi Koleksiyonu Sergisi'nin, Tokyo'daki Suntory Müzesi'nde 2003 yılı açılışı yapılacak. 
     Sergide, M.Ö. 6 bin yılından 20. yüzyılın ilk çeyreğine kadarki dönemde Anadolu medeniyetini yansıtan 621 parça eser bulunuyor. 
     Frigler, Helenistik, Roma, Bizans, Selçuklu ve Osmanlı dönemlerini içeren sergi, 6 Nisan'a kadar açık kalacak. 
     Türkiye Büyükelçiliği'nde de, 18 Şubat Salı günü, ''Türkiye Yılı''nın açılış töreni düzenlenecek. 
     Kültür Bakanlığı halk oyunları topluluğu, 24 ve 25 Şubat'ta Tokyo'da Shibuya Belediyesi Salonu'nda bir gösteri sunacak. 
     ''Türkiye Yılı'' çerçevesinde, 12 Şubat Çarşamba günü ''Terör'' konulu 19. Aydın Doğan Uluslararası Karikatür Yarışması Sergisi Japon sanatseverlerle buluşacak. 
     Tokyo'daki Shoto Sanat Müzesi'nde açılacak sergide, çok sayıda ülke karikatüristinin 95 eseri yer alacak. Sergi, 23 Şubat tarihine kadar açık kalacak. 
     
     ''TÜRKİYE'NİN JAPONYA'YA ÇIKARTMA YILI'' 
     Türkiye'nin Tokyo Büyükelçisi Solmaz Ünaydın, A.A muhabirine yaptığı açıklamada, 2003 ''Türkiye Yılı'' süresince, Tokyo, Osaka, Kyoto, Kashiwazaki, Saitama, Sapporo, Yokohama, Hiroşima ve Fukuoka gibi büyük kentlerde çok sayıda kültürel, ticari ve ekonomik etkinlik düzenleneceğini bildirdi. 
     Turizm ve ticaret fuarlarına Türkiye'nin geçen yıllara oranla daha geniş çaplı katılımının söz konusu olacağını belirten Ünaydın, Türkiye'nin dünyaca ünlü İznik çinileri, el dokuma halı ve tekstil ürünlerinin Japonya'nın dört bir yanında sergileneceğini kaydetti. 
     Japonya'nın da ev sahipliği yaptığı Dünya Kupası sırasında büyük ilgi gören milli futbol takımının Japonya'ya gelerek dostluk karşılaşması yapacağını ve dünyaca ünlü Türk sanatçılarının konserler vereceğini belirten Ünaydın, şunları söyledi 
     ''Türkiye'nin Japonya'da sadece tarihi ve kültürel açıdan tanıtımı yeterli değil. İki ülke arasında Türkiye'nin biraz aleyhine olan ticaret dengesini, ülkemiz açısından yukarılara çekmek, Japonya pazarına daha fazla girmek istiyoruz. Ayrıca, tanıtım faaliyetlerine daha fazla ağırlık vererek Japon turist sayısını artırmayı hedefliyoruz. Kısacası 2003, Türkiye'nin Japonya'ya çıkartma yılı olacak.'' 
     





</TEXT>
</DOC>
