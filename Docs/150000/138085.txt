<DOC>
<DOCNO> 138085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/guncel/gun08.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme kararına rağmen zam olur mu 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Boğaz köprüleri ve otoyol geçiş ücretleri zamlandı. Oysa 2001 yılının haziran ayında köprü geçiş ücretlerine yüzde 40, otoyollardaki araç geçiş ücretlerine de yüzde 200 oranında yapılan zamma karşı açılan davada Ankara 4. İdare Mahkemesi "Artırımın ekonomik sıkıntının aşılması açısından iç kaynak teminine yönelik olduğu anlaşılmaktadır" diyerek yürütmeyi durdurmuştu. Bu durum, zamda direnmenin doğru olup olmadığı" sorusunu gündeme getirdi. 
     
Recep Koral Bayındırlık Komisyonu Bütçe açık verirse olur      Türkiye’nin içinde bulunduğu ekonomik sıkıntıları hep birlikte yaşadık. Bu kadar çok karşılıksız çekin, senedin devralındığı bir ortamda bu zamları bir anda durdurmanın mümkün olmadığı kanaatindeyiz. Gelirimiz artmadığı için bu zamlar da insanlara zor geliyor ama sabırlı olmamız gerektiği kanatindeyim. Dünyayı ekonomik olarak yakalamadığımız, bütçemizi açıklar üzerinden denkleştirmeye çalıştığımız müddetçe bu zamlar olacaktır. O zaman yapılan zam gerçekten yüksekti ama aradan iki yıl geçti. Her şeyin fiyatı artıyor. Bütçesi açık veren bir devletin zam yapmaması mümkün değil. Bunlar benzin zammı gibi bir nevi otomatiğe bağlanmış gibi ama bunun kaldırılacağına inanıyoruz. Irak krizinin de olduğu bir dönemde haklı olarak tepkiyle karşılanıyor ama tepki veren de, yapan da haklı diyorum. 
     
Doç. Dr. Aydın Gülan İdare Hukukçusu Teorik bir yasak yok      Dava konusu olan işlem tekrar yapılamaz ama mahkemenin daha önceki kararlarını dikkate alıp aynı hataları tekrarlamamak suretiyle yapılabilir. Mahkemenin kararında hukuka aykırı bulduğu şeyler düzeltildiği ölçüde yeni bir zam yeni bir işlem yapmak mümkündür. Bu noktada teorik bir yasak yok. Ama mahkeme kararının gerekçesine rağmen mahkeme kararına aykırı bir işlem yapmamak zorunluluğu var. Karayolları Genel Müdürlüğü açıklamasında da adeta yeni bir mahkeme kararı ile bu iptal edilmesin diye eski mahkeme kararının gerekçelerinin dikkate alındığına dair bir açıklama vardı. Yani zam oranını enflasyon ve bakım masraflarının artmasını dikkate alarak yaptıklarını söylemeleri, daha bu zammı haklı kılan gerekçeler olarak açıklandı. 
     
Muharrem Doğan Bayındırlık Komisyonu AKP sözünü tutmadı      İstanbul’da Boğaz köprüleri ve paralı otoyol araç geçiş ücretlerinin artırılması kararının iptali ve yürütmenin durdurulması istemiyle açılan davada Mehmet Sevigen’in büyük bir çabası olmuştur. Dolayısıyla şimdi bu zam kararını doğru bulmuyoruz. AKP seçim meydanlarında hep zamma karşı geldi. "Herkese aş ve iş", "İnsanı yaşat ki devlet yaşasın" dedi ama bu sözlerinin hiçbirini yerine getiremediği gibi insanı yaşatma ilkesini de tamamen unuttu. Elbette kurumları yaşatmamız lazım o işleyen dumansız bir fabrikadır. Bunun bakımı, yıpranma payı, işletme giderleri var. Bütün bu masrafları elbette karşılamak gerekiyor ama bunun halkın sırtından yapılması doğru değil. Hani özkaynaklarımızı kullanacaklardı 
     
Mehmet Sevim TÜKODER Genel Başkanı Yine dava açacağız      Bizim açtığımız dava sonucu mahkeme, kararı yürürlüğe koydu. Yeni hükümetin, Bayındırlık ve İsk n Bakanının ilk icraatı da bu kararımızı temyiz için Danıştay’a başvurmak oldu. Yargı süreci devam ederken böyle bir uygulama yapması Anayasa’ya ve İdare Hukuku ilkelerine aykırıdır. Yargı sonucunu beklemeden bu zammı yapmak hukuka aykırı bir davranıştır. Çünkü mahkeme kararı ulaşım hizmetlerinin ek gelir yaratmak amacıyla değerlendirilmesini hukuk dışı buluyordu. Bu karar bunun hukuka aykırı olduğunu, külfetlerin adil dağıtım ilkesine aykırı olduğunu, Anayasa’nın sosyal devlet ilkesiyle bağdaşmadığını çok net ifade eden karardı. Buna karşı da bir dava açacağız ve şehir içi ulaşımın bir parçası olduğu için de artık gişeler oradan kaldırılmalı. "Boğaziçi Köprüsü ücretsiz olmalıdır" diye de bir kampanya başlatacağız. 
     



 GÜNCEL 















</TEXT>
</DOC>
