<DOC>
<DOCNO> 116527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/yazar/cemal.html </URL>
<DATE> 2002/11/02/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Kitapları elinize alıp okşayın 
</HEADLINE>
<TEXT>

     Kitapları elinize alıp okşadığınız olur mu Ben alır okşarım. 
     O kadar çok kitap var ki okumak isteyip de okuyamadığım. Belki bu yüzden, vicdan azabı duyduğum için kitapçılarda, kendi kitaplığımda elime alır okşarım kitapları. 
     Suçluluk duygusu belki de... 
     Bazen düşünüyorum, fildişi kulesine çekilip sadece müzik ve kitaplardan oluşan sessiz bir dünyada yaşayabilseydim diye. 
     Sessiz bir dünya 
     Roman yazarak, öykü, şiir yazarak hayatımı kazanabilseydim keşke... 
     Kazanabilir miydim 
     Çetin Altan’ın bir yazısı aklıma geliyor. Hüzünle ya da buruk bir keyifle okumuştum 
     "İktidar lideriyle ana muhalefet lideri, birbirlerinin servet kaynaklarını yasa dışılıkla suçlarken, Orhan Kemal’in bir buzdolabına duyduğu özlemi nasıl anlattığını anımsıyordum. 
     Saat gecenin kimbilir kaçıydı. 
     Orhan henüz Basınköy’e taşınmamıştı. Unkapanı’nda oturuyordu. Gazi köprüsünü yaya olarak yürüyorduk. 
     Küçücük bir buzdolabım olsa, diyordu Orhan... 
     Çünkü ben ona Ferruh Doğan’ın babasının kefaleti sayesinde taksitle zor bela aldığım ilk buzdolabından söz açmıştım. 
     O da 
     - Keşke, diyordu, benim de küçücük bir tane buzdolabım olsa. Rakımı soğuturdum içinde..." 
     Siz kitapları okşar mısınız 
     Ben bazen kitapları alır elime okşarım. Çünkü öyle zamanlar oldu ki, karanlığın içinde ışığı onlar sayesinde yakaladım. 
     Karanlık ve ışık... 
     Mahler’in müziğinde vardır. 
     Mahler’i severim. 
     Özellikle Beşinci Senfonisi’ni. 
     Hayata tutunmayı aşılayan bir müzik 
     Gorbaçov’un dediği gibi... 
     Hem karanlık hem ışık... 
     Bu yazımı sabah vakti yazarken yine dinliyorum. Yıllar önce okumuştum. Rus devlet adamı Gorbaçov da seviyor Mahler’in Beşinci Senfoni’sini. 
     "İnsan bu büyüleyici müziği dinlediğinde, ölüm ve yaşam temalarıyla baş başa kalıyor. Trajik bir mücadele ve bir karanlık. Ama aynı zamanda bir ışık da var. 
     Tıpkı yaşamın kendisi gibi... 
     Yaşam sürekli olarak çatışma ve çelişkilerden oluşur. Bunlarsız bir hayat yoktur. 
     Düşünülemez 
     İşte Mahler müziğiyle insanlık durumunun bu boyutunu yakalamış..." 
     İyi ki müzik var. 
     Kitaplar var. 
     Günübirliğine Diyarbakır’a gittim. Yıllar önce yaşanmış bir işkence olayını saatler boyu, tüm ayrıntılarıyla dinledim, yazmakta olduğum bir kitap için... 
     Yüreğim parçalandı. 
     İçim acıdı. 
     İnsanın fildişi kulesine çekilip yaşaması, hele bu ülkede çok güç, olanaksız. 
     İyi ki arada bir sığınabileceğim sessiz bir dünya var, kitap ve müzikten oluşan... 
     İnsanda eline alıp okşama hissi uyandıran kitaplar. 
     Ciltli, küçük kitaplar. 
     Adam Yayınları’nın yeni dizisi. Adam Düzyazı ve Şiir Klasikleri. Melih Cevdet Anday, Özdemir Asaf, Gogol, Shakespeare, Çehov, Memet Fuat, Ritsos, Neruda, Orhan Veli, Yaşar Kemal, Jack London... 
     Mücevher gibi kitaplar 
     Bugün cumartesi, bugün tatil. 
     Beylikdüzü’ne, Kitap Fuarı’na gidin. Hiç olmazsa kitapları elinize alıp okşayın. 
     Ve düşünün 
     Romancısı, şairi, sanatçısı, yazarı çizeri mutlu olmayan bir dünya güzel bir dünya değildir. 
     
     







Cahil halk 


İsveç Pen Kulübü’nün bir "faşizm" senaryosu... 


Tiyatroya veda 


Ecevit’in Allah tarifi 


Kitapları elinize alıp okşayın 


Anketler utansın 


Seçim falı 


Öğrencilerin demokrasi sınavı 


Oyunun kuralları aynı... 


Gel gündüzle, gece olalım 


Hüzün, huzur ve seçim... 


Seçmen öncelikleri 


Yarın gece saat 01’de buluşalım 


Paranız varsa iş yürür 


Biraz moral 


Bayındır’ın Afganistan yaklaşımı 


</TEXT>
</DOC>
