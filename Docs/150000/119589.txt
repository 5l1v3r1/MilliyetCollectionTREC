<DOC>
<DOCNO> 119589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sontur16.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti, savunmasını Anayasa Mahkemesi'ne sundu... 
</HEADLINE>
<TEXT>

     AK Parti, Recep Tayyip Erdoğan'ın genel başkanlık görev ve yetkilerinin tedbiren önlenmesi istemine ilişkin savunmasını Anayasa Mahkemesi'ne verdi. 
     AK Parti, Yargıtay Cumhuriyet Başsavcısı Sabih Kanadoğlu'nun partinin kapatılması ve Erdoğan'ın genel başkanlık yetkilerini kullanmasına tedbir konulması istemiyle açtığı davada, tedbir istemine ilişkin savunmasını bugün Anayasa Mahkemesi'ne sundu. 
     AK Parti'nin savunmasında, Siyasi Partiler Yasası'nın 104. maddesinin Anayasa'ya aykırı olduğu savunuluyor. 
     Tedbir isteminin kapatma davasının konusuyla bir illiyet bağı bulunmadığı belirtilen savunmada, Anayasa Mahkemesi'nin bu konuda son kararı verdiği kaydediliyor. 
     Savunmada, siyasi partilerin kapatılmasının, yapılan son değişiklikle Anayasa ile sınırlandığı, bunun kapsamını genişletmenin de mümkün olmadığı ifade ediliyor. 
     -SÜREÇ- Anayasa Mahkemesi, 1 Kasım Cuma günü yaptığı toplantıda, Recep Tayyip Erdoğan'ın genel başkanlık görev ve yetkilerinin tedbiren önlenmesi isteminin, davalı partiden savunma alındıktan sonra karara bağlanmasına ve bunun için partiye 15 gün süre verilmesine karar vermişti. 
     Yargıtay Cumhuriyet Başsavcılığı da Anayasa Mahkemesi'nin tedbire ilişkin ara kararını 4 Kasım Pazartesi günü tebliğ etmişti. 
     Buna göre, AK Parti'ye tedbir isteminde savunmasını vermesi için verilen süre, yarın doluyordu. 
     Bu aşamada Anayasa Mahkemesi, dosyayı ek raporunu hazırlaması için raportöre verecek. Ek rapor tamamladıktan sonra Anayasa Mahkemesi Başkanı Mustafa Bumin'in belirleyeceği bir günde, tedbir istemi karara bağlanacak. 
     





</TEXT>
</DOC>
