<DOC>
<DOCNO> 107896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/soneko14.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Ekonomik Zirvesi, Salzburg'da başladı... 
</HEADLINE>
<TEXT>

     Davos sürecinin mimarı Dünya Ekonomik Forumu'nun WEF düzenlediği ''Avrupa Ekonomik Zirvesi'', bugün Avusturya'nın Salzburg kentinde silahların gölgesinde başladı. 
     Dünyanın çeşitli ülkelerinden dünden itibaren Salzburg'a gelen küreselleşme karşıtı yüzlerce kişinin şiddet eylemlerinden endişe eden Avusturya polisi, Orta Avrupa'nın kültür merkezi olarak bilinen Salzburg'u adeta bir polis kentine çevirdi. 
     Polisin, özellikle kent merkezinde ve konferans merkezi civarındaki yollarda peş peşe kurduğu barikatları ve kontrol noktalarını yerli halk bile ancak pasaport veya kimlik kartı ile aşabiliyor. 
     Avrupa Ekonomik Zirvesini izlemek için akreditasyon yaptıran gazeteciler de konferans merkezine ulaşıp görev kartlarını alabilmek için sınır kapısından geçercesine pasaport kontrolünden geçiyorlar. 
     
     BAYKAL DA ZİRVEYE KATILACAK 
     Bu arada Salzburg'ta bugün başlayan Avrupa Ekonomik Zirvesine CHP Lideri Deniz Baykal da katılacak. 
     Konferansın basın bürosu tarafından yayınlanan programa göre Deniz Baykal, bugün mahalli saatle 14.30-16.00 arası yapılacak olan ve Avusturya Cumhurbaşkanı Thomas Klestil, Ab genişlemeden sorumlu komiseri Günter Verheugen, Finlandiya Cumhurbaşkanı Tarja Halenon, Dünya Ekonomik Forumu Başkanı Prof.Klaus Schwab ile Romanya, Bulgaristan, Estonya ve Ukrayna Devlet Başkanlarının konuşmacı olarak katıldıkları, "Avrupanın genişleme süreci" konulu bir panele katılacak. 
     Baykal bugün ayrıca, mahalli saatle 18.15 - 19.15 arasında yapılacak "Avrupa'da Küreselleşme" konulu panelde ise konuşmacı olarak yer alacak. 
     Baykal'ın konuşmacı olarak katılacağı bu panelde, Portekiz Başbakanı Jose Manuel Durao Barosso, Finlandiya cumhurbaşkanı Tarja Halonen, Fransa Avrupa ilişkilerinden sorumlu Bakanı Noelle Lenoir de yer alıyorlar. 
     Bu arada Avrupa Ekonomik Zirvesinin yayınladığı tüm dökümanlarda, CHP Genel Başkanı Deniz Baykal, yanlış şekilde ''CHP Genel Sekreteri'' olarak gösterildi. 
     





</TEXT>
</DOC>
