<DOC>
<DOCNO> 118822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sondun11.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını, Erdoğan'ın ziyaretini böyle değerlendirdi... 
</HEADLINE>
<TEXT>

     Adalet ve Kalkınma Partisi lideri Recep Tayyip Erdoğan'ın dün Roma'ya yaptığı ziyareti değerlendiren İtalyan basını, İtalya Başbakanı Silvio Berlusconi'nin Türkiye'ye AB kapısını açacağını yazdı. 
     Erdoğan'ın Berlusconi'den ''destek sözü'' aldığını kaydeden gazetelerden merkez sağ görüşlü Corriere della Sera, ''Berlusconi Erdoğan'a güven veriyor Ankara AB'ye girmek zorunda'' başlığını kullandı. 
     La Stampa gazetesi İtalya'nın Türkiye-AB yakınlaşmasını destekleyeceğini yazarken, sol görüşlü La Repubblica gazetesi de Berlusconi'nin, ''İtalya sizi Avrupa'ya götürecek'' yolundaki sözlerini başlığa taşıdı. 
     Merkez sol görüşlü Il Messaggero gazetesinin ''Türkiye üzerinde çok fazla önyargı'' başlıklı haberinde, Erdoğan'ın Berlusconi'ye ''AB'ye girersek İslam ile diyalog daha kolay olacak'' dediği belirtildi. 
     Sağ görüşlü Il Giornale gazetesi de haberini, ''Erdoğan İtalya en iyi dostumuz'' başlığıyla verdi. 
     Öte yandan Erdoğan, La Stampa gazetesinde yayımlanan demecinde, ''Bizim partimiz muhafazakar demokrattır, İslamcı değil'' dedi. 
     AK Parti içinde dindar olanların da, olmayanların da bulunduğuna işaret eden Erdoğan, ''Partimizde kadın milletvekilleri de var. Bunlardan bazıları bakanlıklara da getirilecektir'' diye konuştu. 
     Erdoğan, ''Hamas, Cihad, El Kaide gibi İslamcı terör örgütlerine karşı tutumunuz nedir'' sorusuna, ''Terörizmin dini ve ırkı yoktur. Terörizm, hangi dinde, ırkta, coğrafyada olursa olsun lanetlenmelidir. Bu her terörist organizasyon için geçerlidir'' karşılığını verdi. 
     





</TEXT>
</DOC>
