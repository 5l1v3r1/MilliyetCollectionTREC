<DOC>
<DOCNO> 135799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sontur28.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da fırtına caminin minaresini devirdi... 
</HEADLINE>
<TEXT>

     Antalya'da şiddetli rüzgarın etkisiyle il merkezindeki bir caminin minaresi yıkıldı, taşan Köprüçayı Irmağı'nın suları Aspendos Antik Tiyatrosu'na kadar ulaştı. Manavgat Irmağı'nın yükselmesiyle birlikte ırmak kenarında bulunan bazı restoranları su bastı. 
     Kötü hava koşulları ve saatteki hızı 100 kilometreyi bulan rüzgar, Antalya'da hayatı olumsuz etkiliyor. 
     Serik Kaymakamı Mehmet Aydın'dan alınan bilgiye göre, Köprüçayı Irmağı'nın taşması sonucu oluşan sel suları, Aspendos Antik Tiyatrosu'na kadar ulaştı. 
     Sel nedeniyle tarihi Aspendos yolu ile Belkıs Beldesi, Çolpaklı ve Kızılbelen mevkiilerinde heyelan meydana geldiği kaydedilirken, Etiler- Demirciler ve Yeşilvadi köy yolunun da kapandığı bildirildi. Ekipler, yolu açmak için çalışmalarını sürdürüyorlar. 
     Manavgat'ta rüzgarın etkisiyle Manavgat Irmağı'nın denize döküldüğü bölümden suyun geri tepmesi sonucu su seviyesinin yükseldiği, ırmak kenarında bulunan bazı restoranları su bastığı açıklandı. 
     Elmalı İlçesi'nde yerleşim birimine elektrik sağlayan trafoya yıldırım düşmesi üzerine de ilçeye saat 13.00'den bu yana elektrik verilemediği kaydedildi. Yağış nedeniyle, yılar önce kurutulan ve bir süre önce yeniden su tutulmaya başlanan Avlan Gölü'nde su seviyesi yükseldi, Göl seviyesinin yükselmesi sonucu da, Avlan Gölü'nün üzerinden geçen Elmalı-Fethiye karayolu sular altında kaldı. Bu yüzden ulaşım servis yolundan sağlanmaya başlandı. 
     
     VALİ DOKUZOĞLU İNCELEMELERDE BULUNDU 

     Öte yandan, Antalya Valisi Ertuğrul Dokuzoğlu, Meltem Mahallesi'ndeki minaresi yıkılan camiye gelerek, incelemelerde bulundu. Dokuzoğlu, burada yaptığı açıklamada, alınan ilk bilgilere göre herhangi bir can kaybı olmadığını, 45 yaşındaki bir kişinin caminin yıkıldığı anı gördüğü için heyecanlanarak panik geçirdiğini ve hastaneye kaldırıldığını bildirdi. 
     Vali Dokuzoğlu, herhangi bir olasılığa karşı, yıkılan minarenin altında kimsenin kalıp kalmadığını belirlemek amacıyla ekiplerin çalışmalarını sürdürdüğünü belirtti. Caminin giriş bahçesine düşen minarenin parçalarının yaklaşık 20-25 metrelik bir alana yayıldığı, itfaiye ve belediye ekiplerinin enkaz kaldırma çalışmalarını sürdürdüğü kaydedildi. 
     





</TEXT>
</DOC>
