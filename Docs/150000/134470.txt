<DOC>
<DOCNO> 134470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/son/sondun08.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Taha Yasin Ramazan'dan, intihar eylemi ihtarı 
</HEADLINE>
<TEXT>

     Irak Devlet Başkan Yardımcısı Taha Yasin Ramazan, ABD'nin Bağdat'a saldırması halinde, Irak toprakları dışında intihar saldırıları düzenleyeceklerini söyledi. 
     Alman Der Spiegel dergisine konuşan Ramazan, ''İntihar saldırıları düzenleyen şehitler bizim yeni silahımız olacaktır. Üstelik bunlar, sadece Irak topraklarında eylem yapmakla yetinmeyeceklerdir'' dedi. ''Arap halklarının, bağımsızlık ve özgürlük mücadelesinde Irak halkına yardım eli uzatacağını'' söyleyen Ramazan, ''Dünyanın bu bölgesi, Amerikalılar için tehlike ve direniş denizi haline gelecektir. Tehlike, Amerikalılar açısından öncekinden çok daha büyük olacaktır. Suudi Arabistan veya Kuveyt, her nerede bulunurlarsa bulunsunlar, Amerikalılar vahim durumlarla karşılaşacaklardır'' diye konuştu. 
     Ramazan, bununla birlikte Irak'ın El Kaide örgütüyle bağı olduğu yolundaki Amerikan iddiasını reddetti ve ''Komik... Bizim laik Baas partimizle El Kaide tamamen farklı dünyalar. İslamcılarla ve Usame Bin Ladin gibi rezil teröristlerle hiç işimiz olmadı'' dedi. 
     Başkan Yardımcısı Ramazan, Irak lideri Saddam Hüseyin'in sürgüne gitmesi konusuna da değindi ve ''bunun, Amerikan servislerinin ortaya attığı anlamsız ve komik bir hikaye olduğunu'' söyledi ve ''İşleri güçleri masal uydurmak. 1991'de de aynı şeyi yapmışlardı'' ifadesini kullandı. 
     





</TEXT>
</DOC>
