<DOC>
<DOCNO> 120780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/soneko05.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk müteahhit firmalarına müjde... 
</HEADLINE>
<TEXT>

     Daha önce önemli taahhütleri başarı ile gerçekleştiren Türk müteahhit firmalarına, Rusya'da yeni yatırım imkanları doğuyor. 
     Rusya'da toplam yatırım tutarı 418 milyon doları bulan bir ihale paketi üzerinde, çalışmaların tamamlanmakta olduğu öğrenildi. 
     İnşaat ağırlıklı olarak, Rusya hükümetinin üzerinde çalıştığı ihale paketi kapsamında gerçekleştirilecek işlerin yapım finansmanını uluslararası kredi kuruluşları karşılayacak. Türk müteahhit firmalarının da katılabileceği proje kapsamında, Rusya'nın St. Peterburg kentinde Neva nehrinin denize açıldığı bölgede 25 kilometre uzunluğunda bir mendirek inşası ve bununla ilgili yol, geçit, elektrifikasyon yapım işleri yer alıyor. 
     Her biri 7 milyon ile 140 milyon dolar arasında değişen toplam 418 milyon dolarlık yatırım finansmanın 245 milyon dolarlık bölümü Avrupa İmar ve Kalkınma Bankası'ndan, 40'ar milyon dolarlık bölümü Nordik Yatırım Bankası ile Avrupa Yatırım Bankası'ndan karşılanacak olan proje paketinin, 93 milyon dolarlık kısmı ise diğer kredi kuruluşlarından karşılanacak. 
     
     İHALELER OCAK YA DA ŞUBAT'TA 
     Söz konusu mendirek inşası için, 2003 yılının Ocak veya Şubat aylarında 6 adet uluslararası ihale açılması planlanıyor. Teklif alma süreçlerinin de dikkate alınması halinde ihale paketi programının önümüzdeki yılın Ağustos ayına kadar sonuçlandırılması bekleniyor. 
     Toplam 9 adetlik ihale programının 3 adeti için uluslararası düzeyde ihale açılmazken bu projeler için direk Rus firmalarından geri kalan 6 adet proje için Türk firmalarının içinde bulunduğu uluslararası firmalara açık olacak. 
     





</TEXT>
</DOC>
