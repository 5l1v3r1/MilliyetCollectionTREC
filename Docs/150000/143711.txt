<DOC>
<DOCNO> 143711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sontur05.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanlığı, ameliyathane Tır'ını Diyarbakır'a gönderdi 
</HEADLINE>
<TEXT>

     Sağlık Bakanlığı, olası Irak operasyonuyla ilgili hazırlıklar çerçevesinde, içinde ameliyathanesi de bulunan TIR hastaneyi Diyarbakır'a gönderdi. 
     Alınan bilgiye göre, Bakanlık, ilk olarak sınıra yakın illerdeki il sağlık müdürlükleri, hastane ve sağlık ocaklarının olanaklarından yararlanacak. 
     Buralarda eksik olan tıbbi malzeme ve sarf malzemeleri, aşı, serum, nükleer silah kullanılması durumunda oluşması muhtemel trioid kanseri vakalarına karşı kullanılacak iyot tabletleri ve kimyasal silah tehlikesine karşı kullanılan enjektörlü atropinden oluşan malzemeler ile mülteciler için aile planlaması malzemeleri, Diyarbakır'a gönderilmek üzere 3 gün önce kamyonlarla yola çıkarıldı. Bu malzemeler, Diyarbakır'dan, olası göç dalgasına karşı ''sorumlu'' Şırnak, Mardin, Batman, Hakkari ve Van illerine gönderilecek. 
     Öte yandan Bakanlık, hastane şeklinde hazırlanan 2 TIR'dan birini de Diyarbakır'a gönderdi. Araçta, tüm tıbbı donanımın yanı sıra küçük cerrahi müdahalelerin yapılacağı bir ameliyathane de bulunuyor. Gerekli görülmesi halinde burada ameliyat olacak hastaların tedavilerine sahra hastanelerinde devam edilecek. 
     
     EKSİK MALZEMELER İÇİN İHALE 
     Bu arada, Sağlık Bakanlığı, bölgede kurulacak 50 yatak kapasiteli seyyar cerrahi hastanesi için 573 kalem tıbbi cihaz, tıbbi sarf malzemesi, ilaç, aşı ve serum satın almak için pazarlık usulü ihale açtı. Tüm tıbbi cihaz ve malzemelerin sahra koşullarına uygun olmasını isteyen Bakanlık, ihaleyi 24 Mart 2003 Pazartesi günü yapacak. 
     
     BAĞIŞIKLAMA DANIŞMA KURULU 
     Irak krizi nedeniyle özel durumlarda gelişebilecek bazı bulaşıcı hastalıklarla ilgili olarak belirli aralıklarla toplanan Bağışıklama Danışma Kurulu, toplantılarında özellikle çiçek ve şarbon hastalıklarını ele alıyor. 
     Bulaşıcı hastalıklarla ilgili Sağlık Bakanlığı'nın aldığı önlemlerin şu an itibariyle yeterli olduğuna karar veren Kurul, Türkiye'de çiçek veya şarbon hastalığıyla ilgili bir tehlike olmadığını belirtirken, çiçek aşısının kesin riskler ortaya konulmadan yapılmamasını öneriyor. 
     Kurul, şarbon hastalığının ise tedavi edilebilir bir hastalık olduğunu ve tedavi edici ajanlarla kontrol altına alınabileceğini vurguluyor. 
     Bu amaçla Ankara Refik Saydam Hıfzısıhha Merkezi Başkanlığı'ndaki ilgili laboratuvarların imkanlarını gözden geçiren Bakanlık, laboratuvarların yeterli olduğuna karar verdi. 
     
     PERSONEL 
     ''5-10 bin kişiye bir çadırkent'' uygulamasına göre planlama yapan bakanlık, 100 bin kişiye sağlık hizmeti verebilecek şekilde düzenleme yaptı. Bakanlık, sayının artması halinde, hazır olan diğer planları uygulamaya koyacak. 
     Kurulacak kamplarda dahiliye, genel cerrahi, kadın doğum, çocuk ve ortopedi uzmanları ile ebe ve hemşire olmak üzere toplam 1080 sağlık personelinin görev yapmasını kararlaştıran Bakanlık, ilk olarak Doğu ve Güneydoğu Anadolu'da görev yapan personeli kamplara gönderecek. Bölgedeki görev alacak personel, özellikle 3 yaşından küçük çocuğu olmayanlar arasından seçildi. 
     





</TEXT>
</DOC>
