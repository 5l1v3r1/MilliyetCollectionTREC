<DOC>
<DOCNO> 106070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sondun28.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sicilya'daki depremde 64 artçı sarsıntı kaydedildi. 
</HEADLINE>
<TEXT>

     İtalya'nın güneyindeki Sicilya adasında sabah yerel saatle 03.20'de meydana gelen Richter ölçeğiyle 5.6 büyüklüğündeki depremden sonra 64 artçı sarsıntı kaydedildiği bildirildi. 
     Adanın kuzey ve kuzeydoğusunda 50 kilometrelik alanda hissedilen, Palermo kenti merkezli deprem sonrasında uzmanlar, artçı sarsıntıların devam edeceğini belirtip, halkı panik yapmaması için uyardı. 
     Depremin 50 saniye sürdüğünü ifade eden uzmanlar, 20 yıldır Sicilya'da bu kadar şiddetli deprem meydan gelmediğini söyledi. 
     77 ve 76 yaşlarındaki iki kişinin kalp krizi sonucu hayatını kaybettiği ve 50 yaşındaki bir kişinin üzerine sıva parçası düşmesi sonucu yaralandığı depremde, korkudan kaçan vatandaşlar arasında yere düşerek ayağını, kolunu incitenlerin de bulunduğu kaydedildi. 
     Oluşturulan Kriz Kurulu, ciddi maddi hasarın bulunmadığını, bazı tarihi anıtların zarar gördüğünü ve birkaç evin sıvalarında çatlaklıklar oluştuğunu bildirdi. 
     Geceyi sokaklarda geçiren halkın endişeli olduğu belirtiliyor. 
     Bu arada, Sicilya Bölge Konseyi Başkanı Salvatore Cuffaro, basına açıklamasında, ''Sicilya'yı Meryam Ana kurtardı'' dedi. 
     





</TEXT>
</DOC>
