<DOC>
<DOCNO> 128506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sondun18.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Enkaza çarpan Türk tankerinin New York limanına girişi yasakmış 
</HEADLINE>
<TEXT>

     Manş denizinde önceki gün batık bir gemi enkazına çarpan Vicky adlı Türk tankerinin New York limanına girişinin, tankerde meydana gelen bir sızıntı yüzünden 2000 yılında yasaklandığı ileri sürüldü. 
     ''Oil and Gas Daily'' adlı derginin haberine göre, 21 yıllık tanker, Eylül ayında yeni sahibi tarafından satın alınmadan önce ''Bear G'' ismini taşıyordu. Haberde, tankerin Wall Street'de faaliyet gösteren Morgan Stanley aracılığıyla kiralandığı belirtildi. 
     Tankerde tekrar sızıntı bulunması halinde, tankerin New York limanına girişine izin verilmesi şansının az olduğu bildirildi. 
     Türk tankeri, Anvers limanından New York'a gaz yağı götürmek üzere yol aldığı sırada, daha önce batan Tritolor isimli yük gemisine çarpmış, ancak fazla hasar almadan kendini kurtarabilmişti. 
     Belçika'nın Ostende Limanı açıklarında demir atmış bulunan tankerden sınırlı miktarda mazot sızmasına rağmen, durumun denizi kirletecek kadar ciddi boyutta olmadığı açıklanmıştı. 
     





</TEXT>
</DOC>
