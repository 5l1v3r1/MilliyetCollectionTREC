<DOC>
<DOCNO> 120147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sondun05.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail tankları, Gazze Şeridi'nin güneyine girdi 
</HEADLINE>
<TEXT>

     İsrail ordusu, Gazze Şeridi'nin güneyindeki 3 köye, helikopter desteğindeki 40 kadar tank ve zırhlı araçla girerek operasyon düzenledi. 
     Görgü tanıkları, Han Yunus mülteci kampı yakınlarındaki Abasan, Huza, Boni Süheyla köylerine giren tankların havaya ateş açtıklarını ve her yerden silah sesleri geldiğini açıkladı. 
     Filistin Demokratik Kurtuluş Cephesi FDKC ve Halk Direniş Cephesi HDC adlı Filistinli örgütlerin güçlü oldukları belirtilen bu köylere neden operasyon düzenlendiği konusunda bir açıklama yapılmadı. 
     İsrail askerlerinin, ev ev şüpheli militan aradıkları köylerle ilgili olarak İsrail ordusunun açıklamasında, yalnızca ''operasyonun sürdüğü'' belirtildi. 
     Bu arada, görgü tanıkları, Abasan köyünde İsrail askerlerinin FDKC üyesi ve İsrail'in arananlar listesinde adı bulunan Talal Ebu Zarifa'nın evini yıktıklarını açıkladı. Askerlerin ayrıca, köyün elektriğini kestiği ve bir hastaneye girdikleri belirtildi. Filistinli kaynaklara göre, Abasan'da 3 kişi yaralandı. 
     İsrail ordusu, son günlerde Gazze Şeridi'ndeki Filistin yerleşim birimlerine sık sık operasyon düzenliyor. 
     





</TEXT>
</DOC>
