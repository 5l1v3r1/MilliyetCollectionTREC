<DOC>
<DOCNO> 113896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/soneko13.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
2. Aydın Sanayi ve Ticaret Fuarı açıldı... 
</HEADLINE>
<TEXT>

     Aydın Valisi Emir Durmaz, ''Sanayileşmedeki altyapıyı yeterince sunamadığımız için sanayici Aydın'a yatırım yapmıyor'' dedi. 
     Durmaz, 2. Aydın Sanayi ve Ticaret Fuarı'nın açılışında yaptığı konuşmada, geçen yıl ilki düzenlenen ve 52 firmanın katıldığı fuara, bu yıl 82 firmanın katılmasının memnuniyet verici olduğunu belirtti. 
     ''Dağlarından yağ, ovalarından bal akan'' Aydın'da gelecek yıllarda ''Aydın Tarım Sanayi ve Ticaret Fuarı'' adı altında daha genişletilmiş uluslararası boyutta bir fuarın açılabileceğini belirten Durmaz, şöyle konuştu 
     ''Aydın ili için hep Denizli ile İzmir arasında sıkışmış gelişemiyor deniliyor. İş aslında öyle değil. Bizim sanayicimiz dışarıya kaçıyor. Manisa'da yatırım yapıyor. Ülkemizin başka yerine gidiyor. Bizim bir kusurumuz var. O da sanayileşmedeki altyapıyı yeterince sunamadığımız için sanayici Aydın'a yatırım yapmıyor.'' Aydın'ın ''tüketici'' il konumundan çıkıp, ''üretici'' il konumuna geçebilmesi için sanayideki altyapı sorunlarının çözülmesinin şart olduğunu belirten Vali Durmaz, yıllardır çözülemeyen Söke, Nazilli ve Umurlu organize bölgelerindeki altyapı sorunlarının çözüldüğünü, Aydın ASTİM Organize Sanayi Bölgesi'ni de endüstri bölgesi kapsamına aldırmak istediklerini söyledi. 
     Aydın Ticaret Odası Başkanı Mustafa Baştuğ da, yerel olarak hedefledikleri fuarın ilk yılında bölgesel, bu yılda ulusal olma özelliğini elde ettiğini belirtti. 
     Baştuğ, şöyle konuştu 
     ''Geleneksel hale getirdiğimiz fuarımızı Türkiye Odalar ve Borsalar Birliği'nin de destekleriyle en kısa sürede uluslararası bir fuara dönüştürmek amacımızdır. Aydın Ticaret Odası olarak Türkiye'nin her ilindeki fuarlara büyük önem veriyoruz. Bundan böyle de önem verip Aydın'ın ürünlerini tüm Türkiye'ye ve dünyaya ses getirecek şekilde tanıtmak arzusundayız'' Konuşmalardan sonra Vali Durmaz, fuarın açılışını yaptı. 23 Ekim'e kadar açık kalacak fuarda, çeşitli illerden gelen 82 firma stand açtı. Vatandaşların fuarı ücretsiz olarak gezebilecekleri bildirildi. 
     





</TEXT>
</DOC>
