<DOC>
<DOCNO> 131488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/soneko40.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine gelecek hafta iki ihale birden düzenleyecek... 
</HEADLINE>
<TEXT>

     Hazine, 20 Ocak 2003 Pazartesi günü 92 gün vadeli referans bono ihalesi düzenleyecek. Salı günü ise Hazine, biri 371 gün vadeli iskontolu tahvil ihalesi diğeri de 3 ayda bir değişken faizli tahvil ihalesi olmak üzere, iki ihale birden düzenleyecek. 
     Hazine Müsteşarlığı'ndan yapılan açıklamaya göre, Hazine, 20 Ocak 2003 Pazartesi günü, 22 Ocak 2003 valör ve 24 Nisan 2004 itfa tarihli 92 gün vadeli Hazine Bonosu ihalesi yapacak. 
     Hazine, Salı günü ise 22 Ocak 2003 valörlü, 28 Ocak 2004 itfa tarihli, 371 gün vadeli Türk Lirası cinsinden iskontolu devlet tahvili ihalesi düzenleyecek. 
     Yine Salı günü iskontolu devlet tahvili ihalesi ile birlikte Hazine, 22 Ocak 2003 valörlü ve ilk kupon ödemesi 24 Nisan 2003 tarihinde yapılacak, 19 Ocak 2005 tarihli, 3 ayda bir değişken faiz ödemeli tahvil ihalesi yapacak. Bu ihalede, söz konusu kupon ödemesine esas teşkil edecek faiz oranı, 20 Ocak 2003 tarihinde yapılacak olan 92 gün vadeli referans Hazine Bonosu ihalesinde oluşan dönem faizi ile birlikte Hazine tarafından uygulanacak olan yüzde 2 ek getiriden oluşacak. Tahvilin ikinci kuponu ve bu kupona ilişkin yapılacak olan referans bono ihalesi ise 90 gün vadeli olacak. 
     Bu arada, söz konusu iki tahvil ihalesi için, değişime konu geri alınacak DİBS'lere ilişkin fiyat listesi de açıklandı. 
     Hazine'nin en son düzenlediği 154 gün vadeli bono ihalesine toplam 1 katrilyon 615.9 trilyon liralık teklif gelmiş, ihalede nominal 1 katrilyon 91.4 trilyon liralık satış gerçekleşmişti. 
     İhaledeki net satış miktarı 901.8 trilyon lira olurken, ihalede gerçekleşen bileşik faiz yüzde 57, basit faiz ise yüzde 49.70 olmuştu. 
     





</TEXT>
</DOC>
