<DOC>
<DOCNO> 117006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sontur18.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramazan başlıyor... İlk teravih ve sahur yarın.... 
</HEADLINE>
<TEXT>

     İslam aleminin kutsal ayı Ramazan, yarın kılınacak olan ilk teravih namazı ile başlayacak, gece yarısından sonra da sahura kalkılacak. 
     Diyanet İşleri Başkanı Mehmet Nuri Yılmaz, Başkanlık Toplantı Salonu'nda düzenlediği basın toplantısında, Ramazan hazırlıkları konusunda bilgi verdi. 
     Yılmaz, ilk teravih namazının yarın akşam kılınacağını, gece yarısından sonra da sahura kalkılacağını söyledi. Yılmaz, Ramazan'da yurtiçinde ve yurtdışında yaşayan vatandaşlara daha etkin ve verimli din hizmeti sunmak amacıyla hazırlıkların tamamlandığını bildirdi. 
     Yılmaz, Din İşleri Yüksek Kurulu'nca, fitre miktarının ''asgari ücret, geçim standardı gıda fiyatları gibi kriterler ile bir kişinin bir günlük asgari gıda ihtiyacı'' göz önünde bulundurularak 3 milyon lira olarak belirlediğini açıkladı. 
     Bazı İslam ülkelerinin bu yılda Ramazan'a, Türkiye ile aynı tarihte başlamayacağını kaydeden Yılmaz, ''Vatandaşlarımız, 6 Kasım Çarşamba günü oruca başlamalı ve Diyanet'in talimatına uymalıdırlar'' dedi. 
     Yılmaz, Ocak ayından itibaren de Türkiye'de genelinde camilerde merkezi ezan sistemine geçileceğini belirtti. 
     Yılmaz'ın, verdiği bilgiye göre, Ramazan ayı boyunca çalışanların teravih namazına yetişebilmeleri için bölgelerde mevsim şartlarına göre namaz saatlerinde yeniden düzenleme yapılacak. 
     Buna göre, Ankara'da teravih namazı 45 dakika gecikme ile saat 19.00'da kılınacak. 
     
     EZANLAR HER CAMİDE AYNI ANDA OKUNACAK 
     Camilerde ses cihazları elden geçirilecek ve noksanlıklar giderilecek. Sabah ve akşam ezanları, Diyanet Takvimi'nde gösterilen imsak ve iftar vakitlerinde her camide aynı anda okunacak. Ezanlar okunurken, camilerdeki ses cihazları lüzumundan fazla açılmayacak, mikrofon ve hoparlörler kulağa hoş gelecek şekilde ayarlanacak. 
     Camiler, 5 vakit ibadete açık bulundurulacak, cami görevlileri Ramazan ayının ve oruç ibadetinin varlığını hissettirecek derecede camiye, cemaate ve çevreye ilgi gösterecekler. 
     Vaaz ve hutbelerde, yetkisiz kişiler görevlendirilmeyecek, birlik ve beraberliği pekiştirici üslup kullanılacak, yanlış anlamalara sebep olabilecek ifade ve yorumlardan kaçınılacak. Siyaset ve şahsi konulara girilmeyecek. 
     Mukabele programları, müftülüklerce önceden cemaate duyurulacak. 
     
     RAMAZAN'DA İMAMLARA İZİN YOK 
     Ramazan ayı dolayısıyla din adamları, görevlerinin başında bulunacaklar. Zaruri haller dışında hiçbir cami görevlisine izin verilmeyecek. 
     Ramazan'da müftüler, vaiz ve diğer görevliler bulundukları yerlerdeki hastane, hapishane, çocuk ıslahevi ve çocuk yuvası gibi yerleri ziyaret edecekler, ihtiyaç sahibi, öksüz, yetim, hasta, yaşlı ve fakir kimselerle ilgilenecekler. 
     Ramazan ayı boyunca görevlisi bulunmayan müftülük ve camilerde din hizmetlerinin en iyi şekilde yürütülmesi için 83 din görevlisi görevlendirilirken, 1500 vekil imam-hatibin de ataması bu hafta içinde yapılacak. 
     Başkanlık ayrıca, 199 din görevlisini yurtdışında yaşayan vatandaşlar ile soydaşları dini konularda aydınlatmak üzere görevlendirdi. Yurtdışında görevlendirilen personelin 21'i de kadın din görevlilerinden oluşuyor. 
     
     DİYANET, DİNİ KONULARDA YETKİLİ 
     Yılmaz, farklı düşüncelerin seslendirilmesinin demokratik hayatın vazgeçilmez bir şartı olduğunu ancak, farklı düşüncelere sahip olanların fikirlerini topluma ulaştırırken, sahip oldukları dünya görüşü ve din anlayışını kelime ve kavramlara farklı anlamlar yüklemelerinin toplumda yanlış anlaşılmalara ve kavram karmaşalarına neden olacağını söyledi. 
     Mehmet Nuri Yılmaz, şöyle devam etti 
     ''Ramazan ayında, dini yayınlara daha geniş olarak yer ayıran basın-yayın organlarımızın ve medya kuruluşlarımızın, dini-ilmi münakaşalar ve akademik düzeydeki fikri farklılıklar konusunda tercih yapmak yerine, bütün toplumumuzu ilgilendiren ana dini konular ve toplumumuzu aydınlatacak temel dini gayeler üzerinde yoğunlaşmaları ve halkımızın sağlam bir dini bir eğitim kazanmasını hedeflemeleri, şüphesiz daha uygun ve faydalıdır. Vatandaşlarımızın televizyon ekranlarında yapılan dini tartışmalardan rahatsızlık duydukları başkanlığımıza ve müftülüklerimize yapılan yoğun müracaatlardan anlaşılmaktadır. Bu sebeple, medyanın fıkhi hükümler konusunda, Diyanet İşleri Başkanlığı'nın yetkili mercii olduğunu göz önünde bulundurması, vatandaşlarımızın kafalarında istifham ve kargaşaya sebebiyet verecek haber ve yorumlardan kaçınması, toplumsal huzurumuz açısından önemlidir.'' 
     
     HER GÜN 1500 KİŞİYE İFTAR YEMEĞİ 
     Yılmaz, Ramazan boyunca Türkiye Diyanet Vakfı tarafından Kocatepe Camii avlusunda her gün 1500 kişi ile Aydınlıkevler Körler Okulu'ndaki 120 öğrenciye iftar yemeği verileceğini bildirdi. 
     Vatandaşlar tarafından düzenlenen iftar yemeklerine fakir ve kimsesizleri davet etmeleri gerektiğini kaydeden Yılmaz, bunun sosyal yardımlaşma ve dayanışmaya katkı sağlayacağını söyledi. 
     Mehmet Nuri Yılmaz, diğer zamanlarda mesai saatlerinde hizmet veren Fetva ekibinin de Ramazan boyunca vatandaşların dini sorularını 09.00-24.00 saatleri arasında cevaplayacaklarını belirtti. 
     Yılmaz, ayrıca Frankfurt Goethe Üniversitesi ile işbirliği çerçevesinde İlahiyat Fakültesi açılması konusunda görüşmelerin devam ettiğini belirterek, İslam Dini'nin bir branş olarak okutulması amacıyla ''İslam Dini Vakıf Profesörlüğü'' kurulacağını bildirdi. 
     Yılmaz, İslam Dini Vakıf Profesörlüğünün, çalışmaların tamamlanması halinde 2003 yılında açılacağını kaydetti. 
     Yılmaz, daha sonra gazetecilerin milletvekili genel seçimi sonuçlarını sorması üzerine, ''Seçim, ülkemize, milletimize hayırlı olsun'' dedi. 
     





</TEXT>
</DOC>
