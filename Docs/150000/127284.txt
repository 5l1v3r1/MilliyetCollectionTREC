<DOC>
<DOCNO> 127284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sonspo19.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'da ilk yarı değerlendirmesi... 
</HEADLINE>
<TEXT>

     Birinci Süper Lig'de mücadele eden Adanaspor, 2002-2003 sezonunun 18 maçlık ilk bölümünü, 19 puan toplayarak 11. sırada tamamladı. 
     Adanaspor, ligde yaptığı 18 maçtan 4'ünü kazanırken, 7'sinde yenildi, 7'sinde ise berabere kaldı. Bu maçlarda 19 gol atan turuncu-beyazlı ekip, kalesinde de 29 gol gördü. Sahasında yaptığı 10 maçın ancak 2'sinde galip gelen Adanaspor bu maçların 4'ünden yenik ayrılırken, 4'ünde ise berabere kaldı. Sahasındaki 10 maçta rakip filelere 7 gol atabilen turuncu-beyazlı ekip, 16 gol yedi. 8 deplasmanda ise 12 gol atan Adanaspor, kalesinde 13 gol gördü. 
     Turuncu-beyazlı ekip en gollü galibiyetini Altay'ı deplasmanda 4-0 yenerek elde ederken, en farklı skorlu yenilgisini ise sahasında başkent ekibi Gençlerbirliği karşısında 7-2'lik skorla aldı. 
     Ligin ilk bölümünde Adanaspor'un en golcü oyuncusu 8 golle Necati olurken, bu oyuncuyu 4 golle Ali Asım ve 3 golle de Pachola izledi. 18 maçta Denizlispor karşısında kazanılan tek penaltı atışından ise Mehmet Ali yararlanamadı. 
     Adanaspor'un ligin ilk bölümünde yaptığı 18 maçın tamamında 90 dakika forma giyen tek futbolcu kaleci Murat Şahin oldu. Mehmet Ali, Murat Özatak, Pachola ve Necati 17, İbrahim Yavuz, Ali Asım, İlker ve Timko 16, Emilov 14, Güngör ve Umut 13'er, Halilagiç ise 12 maçta forma giyerken, yedek kaleci Atilla ise hiç forma şansı bulamayan futbolcu oldu. 
     Ligin ilk bölümünde Ali Yılmaz ve Emilov 1'er kırmızı kart gördü. İlker 7, Mehmet Ali 6, Güngör 4, İbrahim Yavuz, Umut ve Pachola 3'er, Ali Asım ve Halilagiç 2'şer, Necati, Ümit ve Timko da 1'er kez sarı kart gören futbolculardı. 
     





</TEXT>
</DOC>
