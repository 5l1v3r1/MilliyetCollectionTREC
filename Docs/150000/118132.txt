<DOC>
<DOCNO> 118132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/son/sontur15.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP Grup Başkanı Arınç Cumhurbaşkanı'nın sözleri doğrudur 
</HEADLINE>
<TEXT>

     AK Parti Grup Başkanı Bülent Arınç, Cumhurbaşkanı Ahmet Necdet Sezer'in, ''kişiye özgü düzenlemelerden ve hukuku siyasallaştırmaktan kaçınmak'' gerektiği yönündeki sözlerini değerlendirirken, ''Erdoğan ile ilgili düzenleme bizim gönlümüzden geçmez. Cumhurbaşkanı'nın sözleri net olarak doğru sözlerdir'' dedi. 
     Arınç, Bilkent Otel'de AK Parti'li 22. Dönem milletvekillerinin tanışma toplantısı öncesinde, gazetecilere, Cumhurbaşkanı Sezer'in bugün Türk Dil Kurumu'nda düzenlenen ''Atatürk'ü Anma Toplantısı''nda yaptığı konuşmaya ilişkin sorularını cevaplandırdı. 
     Bülent Arınç, ''hukukun siyasallaşmasından en çok şikayet edenlerden biri'' olarak nitelendirdiği Cumhurbaşkanı Sezer'in bu sözlerini takdirle karşıladığını kaydetti. 
     Arınç, bir gazetecinin, Cumhurbaşkanı'nın AK Parti Genel Başkanı Recep Tayyip Erdoğan'ı kastedip etmediğini sorması üzerine, ''Onu kast edemez. Erdoğan ile ilgili düzenleme bizim gönlümüzden geçmez. Cumhurbaşkanı'nın bu sözleri net olarak doğru sözlerdir. 
     Hukuk siyasallaşmamalıdır, politize olmamalıdır. Kişilere göre hukuk olmaz, kişilere göre yargı olmaz. Olmuşsa zaten hukuk olmaktan çıkmıştır. Hepimiz hukuk içinde kalmalıyız. Türkiye, Anayasa devletidir. Hukuk kuralları herkes için geçerlidir. Anayasa'nın 76. maddesi ya da diğer maddelerle ilgili düzenlemeler de elbette hukuk devleti normları içinde olması gerekir. Bunlar çok açık şeylerdir. Ayrıca yorumlamaya gerek yoktur.'' 
     





</TEXT>
</DOC>
