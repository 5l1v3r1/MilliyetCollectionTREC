<DOC>
<DOCNO> 118188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/spor/spo06.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Vasat Nihat 
</HEADLINE>
<TEXT>

Real Sociedad’daki temsilcimiz, Deportivo maçında sivrilemedi. İspanyol medyası milli futbolcunun "sıradan" oynadığını yazdı 
     MEHMET ÇİFTÇİ 

     İSPANYOL basını, sahasında Deportivo Coruna ile 1 - 1 berabere kalarak, 10. haftada da namağlup liderliğini sürdüren Real Sociedad’da forma giyen Nihat Kahveci’yi ilk kez "vasat" buldu. Gazeteler, Nihat’ın son iki haftadır çok gol kaçırdığını ve yorgunluktan dolayı formunda hafif düşüş olduğunu yazdılar. El Mundo Deportivo, "Yorgun savaşçı, sıkı markajdan kurtulamadı" ifadesini kullandı. 
     MARCA gazetesi ise, Real Sociedad’ın tarihinin ilk on haftadaki puan rekorunu kırdığını hatırlatarak, Bask ekibinin sürpriz takım hüviyetinden çıktığına ve ligin kesin favorileri arasında olduğuna dikkati çekti. Nihat’ın "sıradan" bir futbol oynadığına değinerek, milli futbolcumuza beş üzerinden iki puan veren gazete, "Çok çaba sarfetti ancak vasatı aşamadı" yorumunu yaptı. 
     
Inter’in en iyisi Emre      İTALYA 1. Ligi’nde Udinese karşısında 2 - 1’lik skorla ilk yenilgisini alan Inter’de Emre Belözoğlu hırsı ve süratli oyunuyla beğeni topladı. Çizme basını, genç yıldızı Inter’in en iyisi olarak gösterdi, beraberliğe inanan tek kişi olduğu konusunda birleşti. La Gazzetta dello Sport, "Süratli ve savaşçı. Koşuyor, mücadele ediyor" diye yazdı. Corriere dello Sport da, Emre’nin sahadaki ritmi ve oyunu yönlendirişiyle her zaman daha değerli olduğunu gösterdiğini kaydetti. 
     



 SPOR 




























</TEXT>
</DOC>
