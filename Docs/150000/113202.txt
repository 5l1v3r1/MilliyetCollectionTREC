<DOC>
<DOCNO> 113202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/spor/yaltayli.html </URL>
<DATE> 2002/10/16/ </DATE>
<TIME>  </TIME>
<AUTHOR> FATİH ALTAYLI  </AUTHOR>
<HEADLINE>
Gelecek kaygısı 
</HEADLINE>
<TEXT>

     Galatasaray yönetiminden gelen sesler iyi değil. Başkan Canaydın "tek adam" yönetimini oturtmaya çalışıyor. Kendi açısından "haklı" gerekçeleri olabilir. Hayatı boyunca "tek başına" çalışmış ve bu çalışması sonucunda "başarıya" ulaşmış olan Canaydın, kendisini "özel hayatında" başarıya ulaştıran "prensipleri" Galatasaray’da hayata geçirmek istermiş gibi davranıyor. 
     Bu tavır Canaydın’ı "hayatta" başarıya taşımış olabilir, ama her ortamın kendi doğruları vardır. Canaydın’ın, Galatasaray’daki tavrı Galatasaray’ı "başarıya" değil, "sıkıntıya" götürür. 
     Canaydın, Galatasaray’ı "tek başına" yönetmeye çalışıyor. Sakıp Sabancı Sabancı Holding’i tek başına ne kadar yönetebilirse, Özhan Canaydın’ın Galatasaray’ı tek başına yönetme şansı da o kadardır. 
     Her biri başarılı olmak zorunda olan 10’un üzerinde sportif dal. Bunların çeşitli seviyedeki takımları. Profesyonel futbol takımı. Pazarlama şirketleri, stat inşaatı, uluslararası ilişkiler. Ve tüm bunların başarısından etkilenen milyonlarca taraftar. 
     Bu iş "superman" dışında, kimsenin altından "tek başına" kalkabileceği büyüklükte bir iş değildir. Üstelik Özhan Canaydın, Yönetim Kurulu oluşumunda Galatasaray’da hiçbir başkanın olmadığı kadar şanslıdır. Yönetim Kurulu’nu "siyasi denge" gözetmeksizin kendi kafasına göre kurmuştur. Yönetim Kurulu’ndaki arkadaşları "ağzının içine" bakmaktadır. 
     Galatasaray’ın yönetim kurulunca bu kadar "Azizleştirilmiş" bir başka başkanı olmamıştır. Yönetimin 15 üyesi, Başkanı mutlu etmek için elinden geleni yapmaya hazırdır. Ancak Başkan, bu denli özverili bir yönetime rağmen kendi adamlarına "güven eksikliği" içindedir. Emrindeki kurulu her fırsatta acımasızca eleştirmekte ve her işi kendi üstlenmeye çalışmaktadır. 
     Bu durum Galatasaray’ı geleceğe taşımaz. Tam aksine, çok önemli bir viraj öncesi Başkan başta yönetim kurulu olmak üzere tüm camiayı kenetlemelidir. 
     Diyarbakır ve Brugge maçları Galatasaray açısından önemli bir virajdır. Galatasaraylılar bu virajı ya tek vücut olarak dönecek ya da parça parça savrularak dağılacaktır. 
     Tek vücut olabilmek için herkesin Başkan’a, Başkan’ın ise herkese sarılması şarttır. 
     
     



 SPOR 




























</TEXT>
</DOC>
