<DOC>
<DOCNO> 135684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sondun12.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Amsterdam'da hiçbir okul peçeli öğrenci kabul etmeyecek 
</HEADLINE>
<TEXT>

     Hollanda'nın başkenti Amsterdam'daki bütün orta dereceli okullar, bundan böyle peçe ya da yüzü belli ölçüde kapatan peçe benzeri giysilerle kız öğrenci kabul etmeyecek. 
     Orta dereceli okulların bağlı olduğu üst kuruluş ve okul yönetimleri arasında yapılan görüşmeler sonunda, bu konuda ortak bir uygulamaya gidilmesi kararlaştırıldı. Karar, belediyenin bu konuda okulların kesin tavır belirlemesi isteği üzerine alındı. 
     Kararda, peçenin öğrenciyle öğretmen arasındaki iletişimi önlediği ve öğrencilerin eğitim sistemine ve okula entegrasyonuna engel oluşturduğu için alındığı bildirildi. 
     Amsterdam'da daha önce, orta dereceli bir meslek okulu, yıl başından geçerli olmak üzere peçeli öğrencileri okula kabul etmeme kararı almıştı. Bu okula devam eden 4 Müslüman kız öğrenci, peçeyle okula gelmekte ısrar edince, polis zoruyla okuldan uzaklaştırılmıştı. 
     Amsterdam'da orta dereceli okullara devam eden 33 bin dolayında öğrenci bulunuyor ve bu öğrencilerin yarıya yakınını yabancı kökenliler oluşturuyor. 
     





</TEXT>
</DOC>
