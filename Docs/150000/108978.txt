<DOC>
<DOCNO> 108978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/son/sondun05.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
James Hewitt "Prens Harry'nin babası değilim" 
</HEADLINE>
<TEXT>

     Galler Prensesi Diana ile 5 yıl ilişki yaşadığı bilinen Kraliyet Muhafız Alayı subaylarından Binbaşı James Hewitt, Diana'nın geçen hafta sonu 18. yaşgününü kutlayan küçük oğlu Prens Harry'nin babası olduğuna dair iddiaları yalanladı. 
     Prenses Diana ile gizli aşk yaşayan Hewitt, büyük çoğunluğun kafasında bu soru işaretinin bulunduğundan haberdar olduğunu belirtirken, ''Harry'nin görüntüsüyle benimkini karşılaştırıp, birbirimize benzediğimizi söylüyorlar. Ancak gerçekten benim Harry'nin babası olmama imkan yok. Zira ben Diana'yı tanıdığımda Harry çoktan doğmuştu, babası olmadığımı kesinlikle söylüyorum'' dedi. 
     Bugüne kadar basına konuşmayan ve ilk kez Sunday Mirror gazetesine röportaj veren ve bu konuya ilk kez değinen Binbaşı Hewitt, insanların bu konudaki meraklı tutumlarına hak verdiğini de belirtirek, kendisinin Diana ile ilişkisinin başladığı dönemde Harry'nin çoktan yürümeye başlamış olduğuna işaret etti. 
     Harry ile arasındaki benzerliği de kabul eden Hewitt, özellikle de her ikisinin kızıl saçlı olmalarının bu yöndeki kuşkuları artırdığını kabul etti. 
     ''Ancak ben hiçbir zaman bu konudaki mukayeselere cesaret vermedim. Evet ben Diana ile uzun süreli bir ilişki yaşadım ama Harry'nin babası değilim'' diyen Hewitt, Harry'nin 18. yaşgünü dolayısıyla çekilen fotoğraflarını gördüğünü de belirtirken, ''kabul etmeliyim ki o benden çok daha yakışıklı'' dedi. 
     





</TEXT>
</DOC>
