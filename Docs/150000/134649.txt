<DOC>
<DOCNO> 134649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/sontur13.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da şiddetli Lodos, şehir merkezinde hasara yol açtı... 
</HEADLINE>
<TEXT>

     Antalya'da dün gece saatteki hızı 110 kilometreye ulaşan şiddetli lodos, şehir merkezi ile ilçelerde büyük hasara yol açtı. 
     Şiddetli yağış ve fırtına nedeniyle elektrik direklerinin yıkılması sonucu Antalya kent merkezinin büyük bölümüne, gece 02.00'den itibaren yaklaşık 10 saat süreyle elektrik verilemedi. Kent merkezinde bazı ev ve işyerlerini su bastı, çok sayıda ağaç da yıkıldı. 
     Antalya Meteoroloji Bölge Müdürlüğü yetkileri, yaşamı olumsuz etkileyen fırtına ve yağışın bu gece de etkili olmasının beklendiğini söylediler. 
     
     KALE 

     Antalya'nın Kale İlçesi'nde, saat 03.00 sıralarında başlayan rüzgar, ilçedeki yüzlerce seranın yıkılmasına ve çok sayıda evin çatısının uçmasına neden oldu. 
     Sülüklü Plajı bölgesinde başlayan 200 metre genişliğinde ve 10 kilometre uzunluğunda bir bölgede etkili olan hortum, özellikle seralarda büyük zarara yol açtı. 
     Hortum sırasında, çok sayıda elektrik direği yıkılırken, çatılar uçtu, bazı araçlar ters çevrildi. İlçe markezinde bulunan Yeni Cami ve Köşlerler Köyü'nde Osman Aslan Camii'nin minareleri yıkıldı. Hortum nedeniyle İbrahim Ateş'e ait evin yıkılması sonucu, enkaz altında kalarak ağır yaralanana İbrahim Ateş 55 , Ayşe Aslan 35 , Durkadın Şeker 80 , Osman Akça 22 , Kale ve Finike Devlet hastanelerinde tedavi altına alındı. 
     Bu arada, tarihi Noel Baba Kilisesi'nin bahçesindeki birkaç yüzyıllık selvi ve ladin ağaçlarının da yıkıldığı bildirildi. 
     Valiler kararnamesiyle merkeze atanan Antalya Valisi Ertuğrul Dokuzoğlu ve Tarım İl Müdürü Nurettin Demirkol, incelemelerde bulunmak üzere ilçeye gittiler. 
     
     DİĞER İLÇELER 

     Kumluca ve Finike ilçelerinde yaklaşık 250 dönümlük sera alanı fırtınadan hasar gördü. Serik'in Boğazkent Beldesi'nde 30 civarında balıkçı teknesinin battığı, Yukarı Kocayatak Köyü'nde dün meydana gelen selden mahsur kalan 40 aileye gıda yardımı yapıldığı bildirildi. 
     Manavgat İlçesi'nde de fırtına nedeniyle enerji nakil hatlarında arıza meydana gelirken, turistik Side Beldesi ile Kale, Finike ve Kumluca ilçelerine sabahtan bu yana elektrik verilemiyor. 

     
</TEXT>
</DOC>
