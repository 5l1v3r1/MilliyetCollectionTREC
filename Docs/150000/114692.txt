<DOC>
<DOCNO> 114692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sontur07.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, polis zoruyla mahkemeye 
</HEADLINE>
<TEXT>

     Ankara 7. Asliye Ceza Mahkemesi, "haksız mal varlığı edindiği" iddiasıyla yargılandığı davada, Haseki Hastanesi'nden alınmış rapor göndererek duruşmaya "ishal ve soğuk algınlığı" nedeniyle gelmeyen AKP Genel Başkanı Recep Tayyip Erdoğan'ın gelecek celse için duruşmaya polis zoruyla getirilmesine karar verdi. 
     Erdoğan'ın "nereden buldun" yasasına aykırı davranmak suretiyle servetini 256 milyar lira artırdığı gerekçesiyle açılan davanın bugün görülen ikinci duruşmasına Erdoğan'ın avukatları Hayati Yazıcı, Haluk İpek ve Günaydın Çalışkan katıldı. Yazıcı, müvekkilinin ishal ve soğuk algınlığı rahatsızlığı geçirdiğini belirterek İstanbul Haseki Hastanesi'nden dün aldığı 5 günlük sağlık raporunu mahkemeye sundu. Yazıcı, ilk duruşmaya da katılmayan müvekkili hakkında izhar celbi çıkarılmamasını talep etti. 
     Yargıç İbrahim Kozan, Erdoğan'ın haksız malvarlığına konu olan İhsan Gıda Yağ Pazarlama, İhsan Gıda A.Ş. ve Emniyet Gıda'nın bilançoları ve gelir tabloları ile Erdoğan'ın Diyarbakır 5 No'lu DGM'de ''suça kapalı tahrik'' başlığını taşıyan Türk Ceza Kanunu'nun TCK 312. maddesinden aldığı hüküm ve sabıka kaydının mahkemeye ulaştığını bildirdi. 
     Erdoğan'ın avukatları, mahkemeye ulaşan belgeleri inceleyerek daha sonra beyanda bulunacaklarını söylediler. 
     Yargıç Kozan, davetiye tebliğine ve sanık avukatlarının hazır edeceklerini ifade etmelerine karşın, bugünkü duruşmaya gelmeyen Erdoğan hakkında ihzar celbi polis marifetiyle hazır bulundurulması çıkarılmasına karar verildiğini açıkladı. 
     
     DURUŞMA SEÇİM SONRASINA ERTELENDİ 

     Erdoğan'ın aile nüfus tablosunun temini için Ankara Cumhuriyet Başsavcılığı'na yazı yazılmasını kararlaştıran Kozan, Erdoğan'ın çocukları Ahmet Burak, Necmettin Bilal, Esra ve Sümeyya'nın mezuniyet belgeleri ile Ramsey firmasının sahibi Remzi Gür'den hangi tarihten itibaren ve ne amaçla burs alındığının belirlenmesi için de müzekkere yazılmasına karar verdi. 
     Kozan, davaya müdahil olması söz konusu Maliye Bakanlığı Muhakemat Genel Müdürlüğü'ne davetiye çıkarılmasını da kararlaştırarak, duruşmayı 25 Aralık 2002 tarihine erteledi. 
     Yazıcı, müvekkillerinin ishal ve soğuk algınlığı rahatsızlığı olduğunu, bu nedenle duruşmaya katılamadığını belirtti. Yazıcı, "Bursla ilgili verilen ara kararın davayla ne alakası var anlayamadım" dedi. 
     
     5 YILA KADAR HAPSİ İSTENİYOR 

     İddianamede, Recep Tayyip Erdoğan hakkında 3628 Sayılı Mal Bildiriminde Bulunulması, Rüşvet ve Yolsuzluklarla Mücadele Kanunu'nun "haksız mal edinme, mal kaçırma veya gizleme" hükmünü içeren 13 1. maddesi uyarınca, 3 yıldan 5 yıla kadar hapis cezası talep ediliyor. 
     3628 Sayılı Kanun'un 14. maddesi uyarınca Erdoğan'ın haksız edindiği iddia edilen malların zor alımına karar verilmesi istenen iddianamede, ayrıca AK Parti Genel Başkanı'nın, ömür boyu kamu hizmetlerinden yasaklı tutulması da isteniyor. İddianamede, aynı yasanın 16. maddesi uyarınca Erdoğan'a verilen cezaların tecil edilmemesi, paraya veya tedbire çevrilmemesi ve ön ödeme ile düşürülmemesi de öngörülüyor. 
     İddianamede, herhangi bir suçtan mahkumiyet alan bir kişinin 5 yıl içinde başka bir suç daha işlemesi halinde, cezasını 1 6 oranında artıran Türk Ceza Kanunu'nun TCK "tekerrür" başlıklı 81. maddesi uyarınca, Erdoğan'ın 5 yıl 10 ay hapis cezasına mahkum edilmesi isteniyor. 
     





</TEXT>
</DOC>
