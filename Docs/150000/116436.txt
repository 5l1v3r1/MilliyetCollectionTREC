<DOC>
<DOCNO> 116436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sontur19.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li Yakut Bizim 400 başbakan adayımız var 
</HEADLINE>
<TEXT>

     AK Parti Genel Başkan Yardımcısı Abdullah Gül, ''Anayasa Mahkemesi kararını verdi. Artık, dedikodu yapılmasın'' dedi. 
     Gül, partisince Kayseri'nin Develi İlçesi'nde düzenlenen mitingde halka hitap etti. Gül, üçlü koalisyonun 3.5 yıllık yönetimi boyunca emekli, işçi, çiftçi ve sanayicinin perişan olduğunu, ülkede binlerce fabrikanın kapandığını, milyonlarca insanın işsiz kaldığını savundu. Konuşması sık sık ''Başbakan Abdullah'' sloganlarıyla kesilen Gül, şunları dili getirdi 
     ''Milletimiz bize bu acıyı yaşatanlara 1999 seçimlerinde büyük kredi vermişti. Doğru da yapıldığına inanıyorum. Artık, takım tutar gibi parti tutmak yok. Kim hizmet ederse o seçilecek. Bizim için önemli olan, seçilmek değil, milletvekili, bakan, başbakan, cumhurbaşkanı olmak değil. Önemli olan, bu görevlerdeyken milletimize ne kazandırdığımızdır.'' Gül, partisinin 3 Kasım'da tek başına iktidar olmasını önlemek için çalışma yürütüldüğünü iddia ederek, şöyle konuştu 
     ''Diğer genel başkanlar utanmadan, bu parti kapanacak, genel başkanları yok, oyları iptal edilecek diyorlar. Bunlar yakışık almaz. Siz ne yapacaksanız onu anlatın. İşte ne oldu, Anayasa Mahkemesi kararını verdi. Artık, dedikodu yapmayın. Zaten genel başkanımız milletin huzuruna, milletvekili adayı olarak değil, genel başkan olarak geldim diye çıkıyor. Onun için bırakın dedikoduyu.'' Genel Başkan Yardımcısı Sadık Yakut da öteki siyasi parti genel başkanlarının AK Parti'nin yükselişinden korktuklarını öne sürerek, konuşmasını şöyle sürdürdü 
     ''Bir sol partinin lideri Sizin yasaklarınızı kaldıracağım diyor. Siz kim oluyorsunuz da bizim yasaklarınızı kaldıracaksınız Siz önce kendi paçanızı kurtarın. Millet burada, yasakları ancak, millet kaldırır.'' ''Anayasa Mahkemesi kararı ertelendi. Hayırlı olsun'' diyen Yakut, şunları söyledi 
     ''Başbakan adayımızın kim olduğunu niye tartışıyorlar, biliyor musunuz Bizi kendi partileri gibi zannediyorlar. Kendi geleneklerinde birinci adamdan sonra başka kimse yok. Bizde genel başkan adayı da başbakan adayı da onların sayısı kadar var. 4 Kasım'da 400 milletvekiliyle Meclis'e gireceğiz. Bizim 400 Başbakan adayımız var.'' Mitinge, bazı milletvekili adaylarıyla birlikte Büyükşehir Belediye Başkanı Mehmet Özhaseki ve Melikgazi Belediye Başkanı Memduh Büyükkılıç da katıldı. 
     





</TEXT>
</DOC>
