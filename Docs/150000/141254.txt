<DOC>
<DOCNO> 141254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/soneko20.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalar 2002'de kara boğuldu... 
</HEADLINE>
<TEXT>

     Bankalar, 2001 yılındaki krizin ağır etkilerini, 2002 yılı bilançolarında aştı. 
     Enflasyondan arındırılmış bilançolara göre 2001 yılını 3 katrilyon 326 milyar lira toplam zararla kapayan halka açık 8 banka, 2002 yılında 2 katrilyon 527 trilyon 737 milyar lira net kar elde etti. 
     Enflasyona göre düzeltilmiş bağımsız denetim raporlarını Borsa'ya gönderen bankalar arasında, 2002 yılında en yüksek karı, 1 katrilyon 101 trilyon 454 milyar lira ile Yapı ve Kredi Bankası sağladı. 
     2001 yılı zararı 1 katrilyon 171 trilyon 726 milyar lira olan Yapı Kredi, Bankacılık Düzenleme ve Denetleme Kurulu BDDK ile Çukurova Grubu arasında yapılan anlaşma paralelinde imzalanan İstanbul Yaklaşımı nedeniyle, 867 trilyon lira tutarında ayrılan karşılıkların ters çevrilmesinin bankanın 2002 yılı karında önemli bir etken olduğunu bildirdi. 
     Önceki yıl 19 trilyon 646 milyar lira zarar açıklayan Akbank'ın 2002 karı ise 685 trilyon 448 milyar lira oldu. 
     İş Bankası da 2001'de 997 trilyon 62 milyar lira olan zararını, geçen yıl 310 trilyon 816 milyar liralık kara çevirmeyi başardı. 
     2002 yılı faaliyetleri için Finansbank 188 trilyon 426 milyar lira, Garanti Bankası 123 trilyon 74 milyar lira, Dışbank 81 trilyon 942 milyar lira, Türk Ekonomi Bankası 18 trilyon 514 milyar lira, Türkiye Sınai Kalkınma Bankası 18 trilyon 63 milyar lira kar açıkladı. 
     Hisseleri halka açık olmayan kamu bankalarından Ziraat Bankası ve Halk Bankası da 2002 yılını karla kapattı. 
     Enflasyon düzeltmesi tutarı ve kurumlar vergisi karşılığı düşüldükten sonra, Ziraat Bankası'nın 156 trilyon lira, Halkbank'ın 594 trilyon lira net kar elde ettiği açıklandı. 
     





</TEXT>
</DOC>
