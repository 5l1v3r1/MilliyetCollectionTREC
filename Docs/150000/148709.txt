<DOC>
<DOCNO> 148709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/siyaset/asiy.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkök baskı altında 
</HEADLINE>
<TEXT>

Washington Post’ta Genelkurmay Başkanı üzerine yayımlanan bir yazıda Ilımlı bir rol oynadı ama sertlik isteyen komutanların baskısı altında’ denildi 
     SEMA EMİROĞLU New York 

     Washington Post gazetesi, Genelkurmay Başkanı Orgeneral Hilmi Özkök’ün, Kuzey Irak konusunda 44 yıllık askeri kariyerinin en zor kararıyla karşı karşıya kalacağını iddia etti. Washington Post, Orgeneral Özkök’ün bu durumda, Türk ordusuyla ABD ve Kürt askerleri arasında çatışmaya yol açabilecek Kuzey Irak’a girme emri konusunda karar vermek zorunda kalacağını vurguladı. 
     Türkiye’de Irak konusunda teorik olarak son sözün seçimle gelmiş liderlere ait olduğunu hatırlatan gazete, "Ama tecrübesiz ve hassas konumda olan Erdoğan hükümetinin, ulusal güvenlikle ilgili olmayan konulara bile müdahale etme geleneği olan ordunun kararına riayet edeceği, hemen hemen kesin" dedi. 
     "Sert asker" tipine uymayan Özkök’ün ABD ve Avrupa’yla güçlü ilişkileri desteklediğine dikkat çeken gazete, ABD’nin Özkök’ün Genelkurmay Başkanlığı’na atanmasını "olumlu bulduğunu" hatırlattı. Gazete, "Ancak Özkök’ün tezkereyi güçlü biçimde onaylamaması ve Türk askerlerini Kuzey Irak’a göndermek için çabalaması, emrindeki generaller arasındaki milliyetçi ve Batı karşıtı duyguları frenleme yeteneği ve isteğinin sorgulanmasına yol açtı" dedi. Gazete, "ABD’nin tutumu Özkök’ü zor bir noktaya koydu. Şu ana kadar ordu içinde ılımlı bir rol oynadı ama onun yakın olan emekli generaller, Özkök’ün ABD’ye karşı daha sert olmasını isteyen yüksek rütbeli komutanların baskısı altında olduğunu söyledi" dedi. 
     Haberde, "orduyla yakın ilişkileri olan iki Türk köşe yazarının, Özkök’ün Batı’ya karşı çok yumuşak tavrını eleştiren makalelerinin de, Özkök için sorun işareti ve generallerinden gelen bir uyarı olduğu sonucuna vardı" denildi. 
     Eski Genelkurmay Başkanı Hüseyin Kıvrıkoğlu’nun, görevinden ayrılmadan önce "müttefiki" olan Aytaç Yalman gibi pek çok komutanın terfisini sağladığını da belirten Washington Post, Özkök’le birlikte çalışmış olan emekli bir subayın, "Şu anda görevde bulunan komutanlar, onun ekibi değil. Bazı şeyleri daha zor hale getirebilirler" dediğini de aktardı. 
     
     
     


SİYASET 


















</TEXT>
</DOC>
