<DOC>
<DOCNO> 128076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sondun24.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis "2004 Türk-Yunan ilişkileri açısından kritik bir yıl" 
</HEADLINE>
<TEXT>

     Yunanistan Başbakanı Kostas Simitis, ''2004'ün Türk-Yunan ilişkilerinin geleceği açısından kritik bir yıl olduğunu'' belirtti. 
     Simitis, yayınladığı yeni yıl mesajında, Türk-Yunan ilişkileri ve Kıbrıs konusuna da değindi. 
     Mesajında, Türkiye'nin AB perspektifine bağlı kalmasının iki ülke halklarının yararına olacağını kaydeden Simitis, ''2004, milli konularımız için kritik bir yıldır. Türkiye'nin AB yolunu tutarlılık içerisinde izleyip izlemeyeceği bu yıl belli olacaktır. 2004, Kıbrıs konusunun çözümü için de kritik bir yıldır. Türk tarafının, iki toplumun bütün bir Avrupa devleti içerisinde barış içinde yaşamaları için gerekli olgunluğu gösterip göstermeyeceği bu yıl ortaya çıkacak'' dedi. 
     Anamuhalefet Yeni Demokrasi Partisi YDP Başkanı Kostas Karamanlis de yayınladığı yeni yıl mesajında, Türk-Yunan ilişkilerine değinerek, iki ülke arasında barış ve işbirliği içeren yeni bir döneme geçilmesi gerektiğini belirtti. 
     Yeni yılda Türkiye ile Yunanistan arasındaki ilişkilerin düzeltilmesi için çaba göstereceklerini belirten Karamanlis, ''Yeni yılda Kıbrıs Rum kesimi AB üyesi olacaktır. Bu yeni oluşum Kıbrıs sorununa AB müktesebatı çerçevesinde kalıcı bir çözüm için olanak sağlayacaktır. Bunun yanı sıra Ankara'nın Avrupa perspektifi çerçevesinde Türk-Yunan ilişkilerinin düzeltilmesi için çalışacağız. Türkiye ile Yunanistan arasında gerginlik ve şüphe içeren bir dönemin ardından artık iki ülke halkları için karşılıklı güven, işbirliği ve refah içeren bir döneme girmeliyiz'' dedi. 
     
</TEXT>
</DOC>
