<DOC>
<DOCNO> 101864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sonspo01.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay, Aston Villa'dan yüzde 50 zam istedi... 
</HEADLINE>
<TEXT>

     İngiltere Süper Ligi takımlarından Aston Villa'da forma giyen milli futbolcu Alpay Özalan, kulübünden, mevcut anlaşmalarına yüzde 50 zam yapılmasını istedi. 
     Ligin başlamasına 5 gün kala zam talebinde bulunan Alpay'ın, aksi takdirde başka bir kulübe transfer edilmesini istediği bildirildi. 
     Alpay'ın, Dünya Kupası'nda Türk Milli Takımı'ndaki başarılı performansından mali açıdan faydalanmak istediği yorumları yapılırken, Aston Villa Kulübü, oyuncularının sözleşmelerini yeniden gözden geçirme gibi bir alışkanlıkları olmadığını, ancak bazı istisnai durumlarda, futbolcunun kulüpte kalmasını sağlamak için bir çaba gösterilmesinin anlaşılabilir olduğunu açıkladı. 
     Aston Villa Teknik Menajeri Graham Taylor, ''Alpay, Dünya Kupası'ndaki performansından faydalanmak için iyi bir fırsat olabileceğini düşünüyor. Belki de 31 Ağustos'ta sona erecek transfer sezonundan önce ne elde edebileceğini görmek istiyor'' diye konuştu. 
     Taylor, pazar günü Liverpool ile oynanacak sezonun ilk maçında, Alpay'a ilk onbirde yer vermeyi düşündüğünü de sözlerine ekledi. 
     





</TEXT>
</DOC>
