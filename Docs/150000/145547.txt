<DOC>
<DOCNO> 145547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sonspo11.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetin Başarısızlığın sorumluluğu bana aittir... 
</HEADLINE>
<TEXT>

     Altay yenilgisinden sonra taraftarların istifaya çağırdığı Fenerbahçe Teknik Sorumlusu Oğuz Çetin, bu zor günlerde görevini sürdürmek zorunda olduğunu belirterek, ''Başarısızlığın sorumluluğu bana aittir. Sezon sonuna kadar her şartta görevimin başında olacağım'' dedi. 
     Samandıra Tesisleri'nde düzenlediği basın toplantısında gazetecilerin sorularını yanıtlayan Oğuz Çetin, göreve geldikten sonra çok önemli çalışmalar yapıp lige en iyi biçimde hazırlandıklarını anlatarak, ''Bugün gelinen noktada başarısızlığı değerlendirdiğimde, herhangi bir mazeretin arkasına sığınacak değilim. Başarısızlık tamamıyla benim sorumluluğumdadır'' diye konuştu. 
     Sezon sonuna dek önlerinde 2 aylık bir süre olduğunu kaydeden Çetin, şöyle devam etti 
     ''Bu sürenin çok önemli olduğunu düşünüyorum. Bu noktada görevimden ayrılma düşüncesi benim yapımda yok. Fenerbahçe'ye de birşey katacağını düşünmüyorum. Sezon sonuna kadar olan bölümde her şart altında görevimin başında olacağım. Bugünden itibaren herşeyi bir kenara bırakıp önümüzdeki 10 maça en iyi şekilde çıkacağız. Ben ve oyuncularım güçlü olmak zorundayız. Camiamızın da bize destek vermesi gerekir.'' 
     
     ''SAHA BAŞARILARI ŞART'' 

     Çetin, bir soru üzerine Fenerbahçe'de uzun yıllar kalacakmış gibi çalışmalarına başladığını belirterek, ilerleyen haftalarda herşeyin daha da netleşeceğini söyledi. 
     Çalışmalarını sürdüreceğini dile getiren Çetin, '' 1.5 sene daha Fenerbahçe'deyim desem veya deseler de saha başarılarına ulaşmadıktan sonra bu sözlerin çok fazla anlamı yok. Fenerbahçe'de yetkili kişiler, kulübün büyük hedefine gidebilmesi açısından her türlü kararı alabilecek ve uygulayacak güçtedir'' diye konuştu. 
     
     ''HAYAL KIRIKLIĞI YAŞADIM'' 

     Ligin ikinci yarısına büyük umutlarla girdiklerini kaydeden Çetin, ''Herşeyi dört dörtlük yaptım diyemem. Mutlaka maçlara göre hatam olmuştur ki böyle bir başarısızlık ortaya çıktı. Bugün büyük hayal kırıklığını yaşamış durumdayım'' dedi. 
     ''Bunların hepsi futbolun içinde olan şeyler'' diyen Çetin, sözlerini şöyle sürdürdü 
     ''Hiç bu kadar puan kaybı olacağını düşünmemiştim. Siz hazırlıklarını yaparsınız, Altay maçındaki gibi karşılaşmada kritik anlar lehinize dönmediği zaman kaybedersiniz. Ben bundan önce hiçbir zaman kaybetmedim. Saha içinde yapmaya çalıştığımız bütün iyiniyetli çalışmalar istediğimiz şekilde neticeye varmadı. Ama bunları değiştirecek olan yine bizleriz. Oyuncularım aynı ciddiyetle çalışıyorlar. Başlarında ben varım ve sorumluluk bana ait. Ben bu inançla çalışmalarımı sürdüreceğim ve başarısızlık son bulacaktır.'' Çetin, bir soru üzerine de büyük umutlarla geldiği caimada düş kırıklığı yaşandığını belirterek, ''Hayatım boyunca mücadele etmiş biri olarak mücadelemi sürdüreceğim. Kapasitem, bilgim ve görgüm herşeye yeterli. Saha başarısına yansımadığı sürece bu günler yaşanıyor'' diye konuştu. 
     
     ''DERBİLERDEKİ HATALARIMI BİLİYORUM'' 

     Çetin, Beşiktaş ve Galatasaray maçlarını inceleyip, yaptığı hataları değerlendirdiğini söyledi. 
     Camiaya ve oyunculara güven sağlamak için derbelerin önemli olduğunu ifade eden Çetin, ''Bu maçlardaki hatalarımı gördüm. Bunları kabul eden bir takım önündeki maçlarda çok daha iyi şeyler yapacaktır'' dedi. 
     
     ''SİSTEMİN EKSİK YÖNLERİ VAR'' 

     Çetin, yeni oyun sisteminde herşeyi 4 dörtlük yapamadıklarını da anlatarak, gol yollarında etkili olamadıklarını kaydetti. 
     Yeni dönemde yeni oyun düzeninde birtakım handikapları beraberinde taşıdıklarını belirten Çetin, eksik yönleri gidermek için çok çalıştıklarını söyledi. 
     Fenerbahçe'de başarı gelmediği zaman oyuncular üzerinde baskının ağırlaştığını ifade eden Çetin, ''Bazı oyuncuların performansı düşüyor. 'Forma ağır geldi' diye algılamamak lazım. Fenerbahçe'ye gelen her oyuncu kişilik olarak güçlüdür'' dedi. 
     
     ''TARAFTARLARIMIZ DESTEK VERMEK ZORUNDA'' 

     Taraftarların, kendi sahalarında hiç beklemedikleri Altay yenilgisinden sonra kendisine tepki göstermesinin doğal olduğunu kaydeden Çetin, şöyle konuştu 
     ''Artık kişiler değil futbol takımı önemli. Kalan 10 maçta da desteğe ihtiyacımız var. Taraftarlarımız da bunu görüp hangi şartlar olursa olsun takımına destek verme zorundadır. Yıl sonunda her türlü önlem alınıp Fenerbahçe için her türlü şey yapılır. 
     10 maçın 10'u kazanabileceğimiz gibi, hayal kırıklığı yaşayabileceğimiz maçlar da olabilir. Yine sert tepkiler görebiliriz. Gelmeden önce tepkiler ortadaydı. Daha sonra da sürdü. Ben bütün bunları göze alarak görev aldım ve herhangi bir endişe taşımıyorum.'' 
     
     ''BESCHASTNYKH'İ BEN İSTEDİM'' 

     Bir gazetecinin ara transferlerle ilgili sorusu üzerine Oğuz Çetin, Futbol Şube Sorumlusu Sadettin Saran ile birlikte transfer çalışmalarını yürüttüklerini belirterek, ''Kariyerine güvendiğimiz Beschastnykh'in transfer edilmesini ben istedim'' dedi. 
     Saran ile gelecek sezon çalışmalarına da başladıklarını kaydeden Çetin, şöyle devam etti 
     ''Bunların hepsi ön çalışma. Fenerbahçe'nin bu yeni yapılanması içinde eksik gördüğü bölgelerin tamamlanması şeklinde çalışmalar. 5 oyuncumuzu önümüzdeki sezonun yapılanması içinde düşünmediğimiz ve yerlerine gençlerin oyması için kadro dışı bıraktık. Fenerbahçe'nin hedeften uzaklaşmaması ve gelecek sezona daha iyi hazırlanması için Elazığspor maçından sonra bir yön çizmesi gerekiyordu. Ben bu yönü çizdim. 5 futbolcuya hiçbir zaman suç yüklemedik. Şu anki kadromuzun büyük bölümü önümüzdeki seneye taşıyacağımız kadro olduğu için oyuncuların kendilerini güvende hissetmeyecekleri bir ortam yok. İç transfer konusu Saran ile konuştuk. Sözleşmesi biten oyuncularla görüşmeler yapılıyor, en kısa zamanda bir gelişme olacaktır.'' Çetin, uzun yıllar önce kaptanlığı bırakan Rüştü'nün kaptan olmama kararlılığını sürdürdüğünü, Ümit'in ise futbola bakışı ve kişiliğinin kaptan olmasının en büyük nedeni olduğunu söyledi. 
     
     ''CEYHUN'A SORUMLULUK VERDİK'' 

     Kaptan olduktan sonra Ceyhun'un takım arkadaşlarına sahadaki arkadaşlarına ''Ulan'' diye hitap etmesinin doğru olup olmadığı sorulması üzerine Çetin, ''Ceyhun, kendini geliştirmeye çalışan bir oyuncu. Mutlaka hataları olmuştur. Arkadaşlarıyla dialoğunu düzeltecektir. Ceyhun, Fenerbahçe'ye vermesi gerekeni daha vermemiştir, verecektir. Onu kaptan yaparak sorumluluk yükledik O da sorumluluğunun bilincinde hareket edecektir'' diye konuştu. 
     
     YENİ TEKNİK DİREKTÖR HABERLERİ 

     Elazığspor maçından sonra basında bazı teknik direktör haberleri çıkmasıyla ilgili bir soruyu ise Çetin, şöyle yanıtladı 
     ''Saha başarılarının gelmediği bir ortamda böyle bir haberin çıkması hoş değildi. Bugünden sonra da basında bu tip haberler çıkacaktır. Bunları fazla dikkate almadan, motivasyonumu bozmadan görevimi sürdüreceğim. Birlik ve beraberliğe ihtiyacığımız var. Bunu sağlayacak olan benim. Göreve gelmeden önce teknik direktör konusunda yönetimde farklı düşünüp, kendi düşüncesini söyleyen herkese saygım sonsuzdur. Yönetim, görevi bana vermiştir. O günden itibaren sayın Saran ile çalışıyoruz. Şartlarımız belli. Camiada o gün destek verenler bugün vermeyebilir. Bu da doğal. Ben kimseyi yadırgamıyorum. Ama şimdi herkes Fenerbahçe'ye destek vermeli.'' Bir gazetecinin, Aziz Yıldırım'ın, Altay maçı öncesi Samandıra'da futbolcularla toplantı yapması konusundaki sorusu üzerine, ''Bunun yorumunu ben yapmak istemiyorum. Zorlu bir yoldan geçiyoruz. Bu yolda herkes düşüncelerini dile getiriyor. Kendi ailemiz içinde bir takım görüşmelerimiz oluyor. Bazı şeyleri abartmadan doğal karşılamak lazım. Bundan sonra başta ben olmak üzere herkes fedekarlık yapmak zorunda'' dedi. 

     
</TEXT>
</DOC>
