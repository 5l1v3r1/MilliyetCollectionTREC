<DOC>
<DOCNO> 120753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sondun02.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Nijerya... Ölü sayısı 200'ü geçince, güzeller ülkeyi terketti 
</HEADLINE>
<TEXT>

     Nijeryalı bir insan hakları örgütü, ülkede bir gazetede güzellik yarışmasıyla ilgili yayımlanan makalenin ardından Hıristiyanlarla Müslümanlar arasında Kaduna kentinde çıkan çatışmalarda ölenlerin sayısının 200'den fazla olduğunu duyurdu. 
     Merkezi Kaduna bulunan Yurttaşlık Hakları Kongresi adlı örgütün yetkililerinden Şehu Sani, yaptığı açıklamada, ''Edindiğimiz bilgilere göre şiddet olaylarında 200'den fazla kişi öldü, 600'den fazla kişi de yaralandı'' dedi. Sani, çok sayıda kişinin güvenlik güçleri tarafından öldürüldüğünü öne sürdü. 
     Nijerya'da bir gazetede birkaç gün önce yayımlanan makalede, ''Hz. Muhammed yaşasaydı güzellerden birini karısı olarak seçerdi'' ifadesinin kullanılmasından sonra 20 Kasım Çarşamba günü Kaduna kentinde gerilim artmış, makaleyi yayınlayan gazetenin bürosunun yakılmasıyla olaylar başlamış ve perşembe gecesi olaylar doruk noktasına ulaşmıştı. 
     Kızılhaç yetkilileri, çatışmalarda 100'den fazla kişinin öldüğünü açıklamış, ülkenin federal başkenti Abuja'da yapılması planlanan güzellik yarışmasının, çatışmalar nedeniyle İngiltere'nin başkenti Londra'ya alınmasına karar verilmişti. 
     Bu arada, yarışmaya katılacak güzellerin ve yarışmanın organizatörlerinin Nijerya'dan ayrıldığı bildirildi. 
     Bölgedeki basın mensupları, güzellerin ve organizatörlerin özel uçakla federal başkent Abuja'dan ayrıldıklarını duyurdu. 

     
</TEXT>
</DOC>
