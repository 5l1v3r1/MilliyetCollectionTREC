<DOC>
<DOCNO> 114085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/son/sontur05.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Helvacı dede 84 yaşında kaset çıkaracak... 
</HEADLINE>
<TEXT>

     Şanlıurfalı 84 yaşındaki helva ustası Hacı Yusuf Bilgin, albüm çıkarma hazırlığını sürdürüyor. 
     Hiçbir müzik eğitimi almayan ve ilkokuldan sonra okula gitmeyen helva ustası Hacı Yusuf Bilgin, şöhret olma yolunda uzun yıllar çalıştığını ve artık albüm çıkarmaya karar verdiğini kaydetti. 
     Bilgin, müziğe olan ilgisinin sıra gecelerinde, müzikli toplantılarda ve Urfa Halkevleri'nde arkadaşları arasında söyledikleri şarkılarla başladığını söyledi. 
     Yıllarca hoyrattan gazele, Türk halk müziğinden beyite, Türk sanat müziğine kadar bine yakın parçayı öğrendiğini ve zamanla beste yapmaya başladığını anlatan, Bilgin şöyle konuştu 
     ''Günümüzde sanatçı olmak çok kolay. Birçok sanatçı 3-5 şarkı yazıyor, 10 tanede ezberliyor ve albüm çıkarıyor. Ben bu yaşıma kadar hem helvacılık yaptım hem de daha kaliteli albüm hazırlamak için gece gündüz çalıştım. Helva yaparken gizli gizli şarkı söyledim. Yeni nesil gençlerin albümünü de benim albümümü de herkes görecek. Yıllarca başkaları söyledi, ben dinledim, Artık sahneye de çıkarak ne kadar yetenekli olduğmu göstereceğim.'' 
     





</TEXT>
</DOC>
