<DOC>
<DOCNO> 134816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/soneko43.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO verilerine göre İstanbul'da enflasyon Ocak ayında binde 1 arttı 
</HEADLINE>
<TEXT>

     İstanbul Ticaret Odası'nın İTO 1995 bazlı İstanbul Ücretliler Geçinme Endeksi'ne göre 2003 yılı Ocak ayında perakende fiyatlar binde 1 oranında arttı. 
     İTO'dan yapılan yazılı açıklamaya göre, perakende fiyatlar Ocak ayı itibariyle yıllık yüzde 25, oniki aylık ortalamalara göre de yıllık yüzde 41.8 artış gösterdi. 
     Perakende fiyatlardaki artış 2002 yılı Ocak ayında yüzde 3.4, Ocak ayı itibariyle yıllık yüzde 73 ve oniki aylık ortalamalara göre yıllıkta ise yüzde 57 olarak gerçekleşmişti. 
     
     GİYİM ENDEKSİNDE YÜZDE 14.2 DÜŞÜŞ 

     2003 yılı artışlarına bakıldığında, gıda harcamaları grubunda yer alan ekmek ve tahıllarda binde 5, et, balık ve kümes hayvanları endeksinde yüzde 5.6, yağlar, süt ve süt mamullerinde yüzde 1.1, yaş-kuru sebze ve meyve endeksinde yüzde 4.0, çeşitli ve hazır yiyeceklerde yüzde 1.2, tütün alkollü ve alkolsüz içkiler endeksinde yüzde 5.3 ve dışarıda yenen yemekte binde 4 artış oldu. Bu grubun genel endeksinde de yüzde 2.5 artış görüldü. 
     Konut harcamaları grubu genel endeksinde yüzde 2.9, ev eşyası harcamaları grubunda binde 8 artış olurken, giyim harcamaları grubu genel endeksinde yüzde 14.2 azalış kaydedildi. 
     Sağlık ve kişisel bakım harcamaları grubu genel endeksindeki artış yüzde 2.3, ulaştırma ve haberleşme harcamaları grubu genel endeksindeki artış yüzde 1.4, kültür, eğitim ve eğlence harcamaları grubu genel endeksindeki artış binde 3 oldu. Diğer harcamalar grubu genel endeksinde ise değişim izlenmedi. 
     
     1963 BAZLI ENDEKS 

     İTO'nun 1963 bazlı Toptan Eşya Fiyatları Endeksi'ne göre de, Ocak ayındaki artış yüzde 3.4, bir önceki yılın aynı dönemine oranla yıllık artış yüzde 27.2 ve oniki aylık ortalamalara göre yıllık artış ise yüzde 42.1 oldu. 
     Aynı endekse göre toptan eşya fiyatları 2002 yılı Ocak ayında yüzde 3.2, bir önceki yıl sonuna göre yıllık yüzde 81.9 ve oniki aylık ortalamalara göre ise yıllık yüzde 61.1 artmıştı. 
     





</TEXT>
</DOC>
