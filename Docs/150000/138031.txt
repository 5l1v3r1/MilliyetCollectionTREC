<DOC>
<DOCNO> 138031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sontur07.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Titreyen şarkıcı Azer Bülbül alkolü bıraktığını açıkladı... 
</HEADLINE>
<TEXT>

     Bursa'da geçen hafta aşırı alkollü olarak kameralara yakalanan şarkıcı Azer Bülbül, alkolü bıraktığını söyledi. 
     Şarkı söylerken titrediği için ''titreyen şarkıcı'' olarak tanınan Bülbül, Bursa'da 11 gün süreyle sahne alacağı bir gazinoda, doktoru ile birlikte basın toplantısı düzenledi. 
     Almanya'da bulunan 10 yıllık sevgilisinden ayrıldığı için aşırı alkol aldığını ve sonrasında kameralara yakalandığını anlatan Bülbül, ''İlk olarak tüm basın mensuplarından özür diliyorum. Kötü bir geceydi. Olayın ardından hayranlarım ve sanatçı dostlarım İbrahim Erkal ve İzzet Yıldızhan'dan aşırı tepki aldım. Bunun üzerine 12 yıldır sahneye çıkarken sürekli alkol alma alışkanlığımdan vazgeçme kararı aldım. Bundan sonra kimse beni alkollü olarak görmeyecek. Herkese söz veriyorum'' dedi. 
     Bülbül, çoğu sanatçının sahneye çıkmadan önce 1-2 kadeh alkol aldığını, ancak kendisinin bu dozu aşarak yaklaşık 1 şişeye yakın içki içtiğini kaydederek, ''Zararları çok büyüktü. Ben alkol aldıktan sonra sesimin daha iyi olduğunu düşünüyordum. Ancak bunca zaman yanılmışım. Her şeyin aşırısı zarar'' diye konuştu. 
     Doktor Abdullah Karadağ ise Azer Bülbül'ün alkol tedavisine başladığını, kendisinin verdiği sözün arkasında olacağına inandıklarını belirtti. 
     





</TEXT>
</DOC>
