<DOC>
<DOCNO> 121858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sontur04.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksaray'da 6 bacaklı buzağı doğdu... 
</HEADLINE>
<TEXT>

     Aksaray'ın Gülağaç İlçesi'ne bağlı Akmezar Köyü'nde ikisi sırtında 6 bacaklı buzağı, görenleri şaşırtıyor. 
     Akmezar Köyü'nde yıllardır kendi üretip büyüttüğü hayvanları satarak geçimini sağlayan çiftçi Hüseyin Ekinci'nin bu yıl buzağılarından biri 6 bacaklı doğdu. Buzağının sırtında da iki bacağının bulunması Ekinci ailesi kadar köy halkını da şaşırttı. 
     Durumdan oldukça etkilenen Ekinci, ilçeye giderek buzağıya bakılmasını ve gerekirse tedavi edilmesini talep etti. Yetkililer, bir ay önce doğan buzağının sağlık durumunun iyi olduğunu, vücudunda fazladan olan 2 bacağın yürümesine ve normal hareketler yapmasına engel olmadığını söylediler. 
     Selçuk Üniversitesi Veteriner Fakültesi Dekan Yardımcısı Prof. Dr. Şeref İnal ise daha önce fakültelerine 3 bacaklı buzağı, beyin zarları, kafatası ve anüsü olmayan hayvanların da geldiğini belirtti. İnal, ''Bu durumlar genetik rahatsızlıktan ortaya çıkar. Radyasyon, kullanılan ilaç ve UV ışınlarının DNA yapısını bozması sonucu doğumlarda bu tür anormallikler görülebilmektedir'' diye konuştu. 
     





</TEXT>
</DOC>
