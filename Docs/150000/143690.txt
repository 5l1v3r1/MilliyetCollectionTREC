<DOC>
<DOCNO> 143690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sonspo15.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana Demirspor, Yimpaş Yozgatspor'dan çekinmiyor... 
</HEADLINE>
<TEXT>

     İkinci Futbol Ligi A Kategorisi takımlarından Adana Demirspor, hafta sonu yapacağı Yimpaş Yozgatspor karşılaşmasından çekinmiyor. 
     Adana Demirspor Kulübü Başkan vekili Şevki Kaya, yaptığı açıklamada, Konyaspor karşısında alınan 3 gollü galibiyetle kendilerine geldiklerini ve toparlandıklarını, aynı başarıyı Yimpaş Yozgatspor karşısında da göstereceklerine inandıklarını söyledi. 
     Sakat ve cezalı sporculardan dolayı maça ideal kadrolarıyla çıkamayacaklarını ifade eden Kaya, şunları kaydetti 
     ''Maddi sıkıntı dışında hiçbir sorunumuz yok. Konyaspor'a karşı sergilediğimiz oyunu uygulamayı sürdürürsek bizi kimse durduramaz. 
     Yimpaş Yozgatspor'u yakından tanıyoruz. Bizim gücümüzde bir takım. Deplasman korkusu yaşamadan Yozgat'tan puanla döneceğimize inanıyorum. Takımın başarılı olması için uğraş verirken, ayrıca 26 Mart Çarşamba günü yapılacak olağanüstü kongreye de hazırlanıyoruz. Yönetimi güçlendirmek için yeni yöneticiler arıyoruz.'' Kaya, kart cezalısı Şenol ve Günal'ın Yimpaş Yozgatspor karşısında forma giyemeyeceğini, sakat olan Paşa, Fuad ve Muhammed'in tedavilerinin sürdüğünü sözlerine ekledi. 
     





</TEXT>
</DOC>
