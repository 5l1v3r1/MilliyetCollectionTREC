<DOC>
<DOCNO> 149776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sonspo05.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor'da tehlike çanları çalıyor... 
</HEADLINE>
<TEXT>

     Diyarbakırspor'un, Göztepe'ye deplasmanda 3 golle yenilerek haftayı puansız kapatması taraftarlar arasında büyük üzüntü yarattı. 
     Kulüp Basın Sözcüsü Nedim Özbek, Diyarbakırspor'un Göztepe karşısında bir varlık gösterememesini eleştirerek, ''Futbolcularımız, Göztepe karşısında hiçbir varlık gösteremediler. Bu oyunlarını devam ettirmeleri halinde takım çok güç durumlarda kalabilir'' dedi. 
     Oyuncuların, beceriksizlikleri ve sahada oyun kuramamalarının farklı mağlubiyeti getirdiğini ifade eden Özbek, puan almaları gereken bir maçtan puansız ayrıldıklarını söyledi. 
     Özbek, şöyle konuştu 
     ''Göztepe gibi bir takımdan 3 gol yiyerek puan kaybetmemiz bizi çok üzdü. Futbolcuların paralarını alamadıkları için oynamadıkları söylentilerini duyuyoruz. Böyle birşey olamaz. Yönetimi aldığımızdan sonra Galatasaray ve Göztepe maçı öncesi futbolcuların alacaklarının bir kısmını ödedik. Ödemelerimize devam edeceğiz. Eğer, futbolcular bu zihniyetle oynamıyorlarsa, bu onların profesyonelliklerine yakışmaz. Futbolcuların maç almaktan başka çareleri yok. Özellikle, teknik kadro ve futbolcular mantıklı düşünmeleri gerekiyor. Çıkıp aslanlar gibi maç sonrada paralarını alacaklar. Şansımızı son maçlara bırakmamamız gerekiyor. Çünkü, son maçlarda paçayı kurtarmak bize yakışmaz.'' 
     
     CEZA UYARISI 
     Diyarbakırspor'un tarihi boyunca futbolcularının alacaklarına çizgi çekmediğini, bu tür davranışların camialarına yakışmayacağını anlatan Özbek, ''Beşiktaş ve Trabzonspor maçlarında puan çıkarmamız halinde yönetim olarak bugüne kadar yapmadığımız cezai işlemlere başlayacağız. 4 haftadır istediğimiz sonuçları alamıyoruz. Bu da bizleri çok üzüyor. Futbolcuların sahaya aslanlar gibi çıkıp mücadele etmeleri gerekiyor'' diye konuştu. 
     





</TEXT>
</DOC>
