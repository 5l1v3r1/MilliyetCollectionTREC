<DOC>
<DOCNO> 148431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sontur11.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kopan parmağıyla otomobil kullandı... 
</HEADLINE>
<TEXT>

     Zonguldak'ta, kaza sonucu orakla kestiği başparmağı eklem yerinden kopan zabıta memuru, hastaneye, otomobilini kullanarak gitti. 
     Bahçesinde ağaç dallarını budamak istediği sırada başparmağını eklem yerinden kesen 39 yaşındaki İsmail Altıntaş, kopan parçayı kuru beze sarıp, eşini de yanına alarak kullandığı otomobiliyle, 10 kilometre uzaklıktaki Devlet Hastanesi'ne gitti. 
     Zonguldak Karaelmas Üniversitesi ZKÜ Uygulama ve Araştırma Hastanesi'ne sevk edilen Altıntaş'ın parmağından kopan parça, hastanenin plastik cerrahi bölümünde yaklaşık 5 saat süren ameliyat sonrasında yerine dikildi. 
     Dikkatsizlik sonucu orakla kestiği parmağından çok fazla kan akmaya başlamasına rağmen, can korkusuyla kesilen parçayı kısa sürede yerde bulduğunu anlatan Altıntaş, şöyle devam etti 
     ''Parmağımdan kopan parçayı alarak beze sardım ve otomobilime binerek Devlet Hastanesi'ne gittim. Yolda baygınlık geçirerek kaza yapmadığım için çok şanslıyım. Beni buradan ambulans ve sağlık memuru görevlendirmeden de üniversite hastanesine sevk ettiler. Yardımsever bir vatandaşın kullandığı otomobilimle hastaneye giderek ameliyat oldum. Sağlık durumum iyi, parmağımı tekrar kullanabilecek olmaktan dolayı da mutluyum. Yaşadığım şoku halen atlatmış değilim.'' ZKÜ Tıp Fakültesi Plastik Cerrahi Anabilim Dalı Öğretim Üyesi Yrd. Doç. Dr. Orhan Babucçu da, mikrocerrahi yöntemiyle 0,8 milimetre çapındaki damarlarla sinirleri birbirine bağlayarak, parmaktan kopan parçayı yerine diktiklerini, hastanın sağlık durumunun ise iyi olduğunu söyledi. 
     Yapılan ameliyatın önemli olduğunu belirten Babucçu, ''Şu anda hastanın tedavisinde sülük kullanıyoruz. Bu hayvan, parmakta toplanan kanı emerek, akışkanlığını da artırıyor. Başarıyla yerine dikilen parmağın işlerlik kazanması için fizik tedavisine başlayacağız'' dedi. 
     





</TEXT>
</DOC>
