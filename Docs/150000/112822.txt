<DOC>
<DOCNO> 112822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/spor/spo06.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağır ağır hedefe 
</HEADLINE>
<TEXT>

Boksta Avrupa Ağır Sıklet Şampiyonluğuna ulaşan Sinan Şamil Sam, Dünya kürsüsüne göz diktiğini açıkladı. Menajeri ise "Tyson ile karşılaşacağız" dedi 
     POLONYALI Prmezylaw Saleta’yı hakem kararıyla yenerek Avrupa Ağır Sıklet Boks Şampiyonu olan Sinan Şamil Sam, "Şu anda tek yapmak istediğim şey, biraz dinlenmek ve ilerisi için planlar yapmak" dedi. Sam, henüz iyi para kazanamadığını da belirtti, "Rakibim beklediğimden iyi çıktı. Ancak 6. raunddaki sert yumruktan sonra kendini toparlayamadı. Onun bittiğini, o anda hissettim" diye konuştu. 
     SAM, ağır sıklette unvan kazanan ilk Türk profesyonel boksörü olmaktan duyduğu mutluluğu da anlattı. Boksorümüz, "Profesyonellikte Alman lisansıyla oynamışım önemi yok. İstiklal Marşı’nı okuttum ya, o bana yeter" ifadesini kullandı. Menajer İrfan Söyler ise, Sam’ın şampiyonluk için altın kemerin yanı sıra 100 bin Euro aldığını belirtti, "Dört ay içinde Sinan’ı, Tyson’ın karşısına çıkarmak istiyoruz" dedi. 
     1992’de Dünya Gençler Şampiyonası’nda altın kazanan Sam, aynı yıl Avrupa Gençler Şampiyonası’nda ikinci olmuştu. 1999’da Dünya Şampiyonası’nda 91 kiloda şampiyon olan Sinan Şamil Sam, profesyonel boksa geçtiği 2000’den bugüne yaptığı 16 maçı da kazandı. 28 yaşındaki şampiyon sporcu, Cemal Kamacı ve Eyüp Can’dan sonra Avrupa ringlerinde unvan kazanan üçüncü profesyonel boksörümüz oldu. 
     



 SPOR 






























</TEXT>
</DOC>
