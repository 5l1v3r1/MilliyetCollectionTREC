<DOC>
<DOCNO> 110627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sontur25.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Yaşar Nuri Öztürk ile aramızda sorun yok" 
</HEADLINE>
<TEXT>

     CHP Genel Başkanı Deniz Baykal, eski İstanbul Üniversitesi İlahiyat Fakültesi Dekanı ve CHP Milletvekili adayı Prof. Dr. Yaşar Nuri Öztürk ile birlikte çalışmayı sürdürdüklerini, ortada bir sorun olmadığını söyledi. 
     Baykal, CHP Genel Merkezi'ne gelişinde gazetecilerin Yaşar Nuri Öztürk'ün adaylıktan çekileceği tartışmalarına ilişkin sorularını yanıtladı. 
     Baykal, sorunun çözümlenip çözümlenmediğine ilişkin bir soru üzerine, ''Türkiye'nin, CHP'nin Türkçe ezan diye bir sorunu yok. Sayın Yaşar Nuri Öztürk'ün de böyle bir talebi, iddiası yok. Yayınlarının hiçbirisinde böyle bir şey söylemediği açıkça ortaya çıkmıştır'' dedi. 
     CHP'nin yükselişi karşısında, bunu önlemeye yönelik çabaların söz konusu olduğunu savunan Baykal, ''Yapay sorun yaratma gayretleri var. Bu tartışmaların, iddiaların hiçbir temeli olmadığını ortaya çıkmıştır'' diye konuştu. 
     Baykal, bir başka soruyu yanıtlarken de Öztürk'ün adaylığının devam ettiğini ifade ederek, ''Ortada bir sorun yoktur. Sayın Öztürk ile çalışmalarımızı birlikte sürdürüyoruz'' dedi. 
     Baykal, bir gazetecinin, ''Yaşar Nuri Öztürk'ün, tartışmalar sırasında CHP tarafından yalnız bırakıldığı için adaylıktan çekilmek istediği iddiaları var'' sözleri üzerine şunları kaydetti 
     ''Doğru değil. Sayın Öztürk'ün kitabını ben okumadım. Kitabı ile ilgili iddialar karşısında onun ne söylediğini bilme imkanım olsaydı elbette daha açık bir şekilde tavır takınırdım. Ama kitapta böyle bir iddia olmadığı ortaya çıkmıştır. Boş bir konu. Hiçbir ciddi tarafı yok.'' 
     





</TEXT>
</DOC>
