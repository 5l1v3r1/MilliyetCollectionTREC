<DOC>
<DOCNO> 120795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sonspo09.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin rekoru kırıldı... 
</HEADLINE>
<TEXT>

     İzmir Büyükşehir Belediyesi Tekerlekli Sandalye Basketbol Takımı, Türkiye Tekerlekli Sandalye Basketbol Ligi'nde, bu haftaki rakibini de yenerek, ABD Basketbol Milli Takımı'nda bulunan 58 maçlık ''üst üste kazanma rekorunu'' kırdı. 
     Geçen hafta Samsun Bedensel Engelliler Basketbol Takımı ile yaptığı maçı kazanarak 58 maçlık rekoru egale eden İzmir Büyükşehir Belediyesi Tekerlekli Sandalye Basketbol Takımı, Cumhuriyet Mahallesi Spor Salonu'nda İzmir Rehabilitasyon Spor Kulübü Tekerlekli Sandalye Basketbol Takımı ile karşılaştı. 
     Maçın ilk periyodunu 23-10 önde geçen İzmir Büyükşehir Belediyesi, devreyi 49-12 önde tamamladı. Maçın ikinci yarısına da hızlı başlayan İzmir Büyükşehir Belediyesi Tekerlekli Sandalye Basketbol Takımı, 3. periyodu 58-22 önde geçerken, maçı 77-32 kazandı. İzmir Büyükşehir Belediyesi'nden Mehmet, 28 sayı kaydederek maçın en skorer oyuncusu oldu. 
     İzmir Büyükşehir Belediyesi Tekerlekli Sandalye Basketbol Takımı Antrenörü Harman Yazıcıoğlu, büyük mutluluk yaşatan oyuncularına sarılarak 59. galibiyeti kutlarken, ''Çok mutluyum. ABD'de bulunan rekor, bu karşılaşmadan sonra Türkiye'ye geldi. Bu rekoru 75'inci, 100'ncü maçlara taşıyarak, rekorun her zaman Türkiye'de kalmasını sağlayacağız'' diye konuştu. 
     Karşıyaka Belediye Başkanı Şebnem Tabak, Gençlik ve Spor İzmir İl Müdürü Kemal Erdin ve İzmir Büyükşehir Belediye Başkanı Ahmet Piriştina'nın eşi Mine Piriştina da oyuncuları kutlayarak, sporculara çiçek verdi. 
     İzmir Büyükşehir Belediyesi Kulübü Başkanı Safter Karabağlı da, sonucu büyük bir sevinçle karşıladıklarını belirterek, ''Bir dünya rekoru Türkiye'ye geldi. Rekorun yurtdışında da tescil edilmesi için gerekli başvuruları yapacağız'' diye konuştu. 
     





</TEXT>
</DOC>
