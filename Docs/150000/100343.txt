<DOC>
<DOCNO> 100343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sonspo02.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş boğaz turuna çıktı... 
</HEADLINE>
<TEXT>

     Beşiktaşlı futbolcular, teknik heyet ve yöneticiler, hafta sonu başlayacak lig öncesi Boğaz'da tekne turu yaparak stres attı. 
     100. Yıl Beşiktaş Platformu'nun düzenlediği tekne turuna, tüm futbolcular, teknik direktör Mircea Lucescu, yardımcıları, menajer Sinan Engin, asbaşkan Yıldırım Demirören, genel sekreter İsmail Ünal ve yönetici Cem Bilge ile bazı futbolcuların eşleri de katıldı. 
     Tekne turu sırasında 100. Yıl Platformu Başkanı Affan Keçeci, asbaşkan Yıldırım Demirören'e Beşiktaş'a verdikleri hizmetler nedeniyle bir plaket verdi. 
     Affan Keçeci, 100. Yıl Platformu'nun 2. kuruluş yıldönümünde böyle bir organizasyon gerçekleştirdiklerini belirterek, ''Bizim 2. kuruluş yıldönümümüz, Beşiktaş'ın ise 100. kuruluş yıldönümü. Takımımızdan bu sezon şampiyonluk bekliyoruz'' dedi. 
     Asbaşkan Demirören ise yönetim, futbolcular ve teknik heyet olarak şampiyonluğa inandıklarını vurgulayarak, ''İnşallah bizim için önemli olan bu sezonda, şampiyonluk ipini göğüsleyeceğiz ve yine hep beraber böyle bir gezide bu kez şampiyonluğumuzu kutlayacağız'' diye konuştu. 
     Tekne gezisi sırasında özellikle yabancı futbolcular, boğaza hayran kaldı. Yeni transfer Amaral, İstanbul Boğazı'nın hayatında gördüğü en güzel yer olduğunu ifade etti. Ayrıca Cordoba, eşi ve çocukları da boğazın güzellikleri karşısında oldukça etkilendi. 
     Tekne gezisinin en neşeli ve renkli kişisi her zaman olduğu gibi Pascal Nouma oldu. Takım arkadaşlarına sürekli çeşitli şakalar yapan Fransız futbolcu, gezinin neşe kaynağı idi. 
     Öte yandan geziye, Beşiktaş'ın eski kaptanlarından Mehmet Özdilek de katıldı. 
     





</TEXT>
</DOC>
