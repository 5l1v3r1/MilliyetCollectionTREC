<DOC>
<DOCNO> 146783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/soneko04.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şirketlerin piyasa değeri dibe vurdu 
</HEADLINE>
<TEXT>

     Irak savaşı, Türkiye'deki şirketlerin piyasa değerini dibe indirdi. Hisse senedi fiyatlarında yaşanan hızlı düşüşler, hisseleri İMKB'de işlem gören ve Türkiye'nin önde gelen 288 şirketinin toplam değerini 30.9 milyar dolara kadar düşürdü. 
     İMKB'nin verilerine göre İMKB'deki şirketler mart ayında 9 milyar dolara yakın değer kaybetti. Şubat sonunda 39 milyar 247 milyon dolar olan İMKB'deki 288 şirketin 
     toplam piyasa değeri geçen hafta sonunda 30 milyar 872 milyon dolara kadar geriledi. Bu gerilemede hisse senedi fiyatlarındaki düşüşün yanı sıra dolar kurundaki büyüme de etkili oldu. Şirketlerin Türk Lirası cinsinden değeri ise 62.3 katrilyon liradan 52.7 katrilyon liraya indi. İMKB'deki şirketlerin piyasa değeri şimdiye kadarki en yüksek noktaya 1999 yılı sonunda ulaşmıştı. 1999 sonunda İMKB'de bulunan 285 şirketin toplam piyasa değeri 114 milyar 271 milyon dolara kadar yükselmişti. Ancak şirket sayısının 315'e yükseldiği 2000 yılında şirketlerin toplam piyasa değeri 89 milyar 507 milyon dolara gerilemişti. 2001 yılında ise şirket sayısı 310'a piyasa değeri ise 47 milyar 689 milyon dolara düştü. 2002 yılı sonunda ise 288 şirketin toplam değeri 34 milyar 402 milyon dolar oldu. İMKB'deki şirketler 2000, 2001 ve 2002 yılı ile bu yılın ilk üç aylık döneminde toplam 83 milyar 399 milyon dolar azaldı. Bu arada yaşanan enflasyona rağmen şirketlerin Türk Lirası cinsinden piyasa değeri de 1999 sonundaki düzeyinin altında bulunuyor. Şirketlerin TL cinsinden değeri 1999 yılı sonunda 61.1 katrilyon lira düzeyinde bulunuyordu. 
     





</TEXT>
</DOC>
