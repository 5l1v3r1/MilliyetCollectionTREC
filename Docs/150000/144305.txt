<DOC>
<DOCNO> 144305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sonspo13.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Futbol Takımı aday kadrosu açıklandı... 
</HEADLINE>
<TEXT>

     12. Avrupa Futbol Şampiyonası 7. Eleme Grubu'ndaki 4. maçında 2 Nisan Çarşamba günü deplasmanda İngiltere ile karşılaşacak A Milli Takım'ın aday kadrosu açıklandı. 
     Milli Takımlar Teknik Direktörü Şenol Güneş tarafından açıklanan 24 kişilik aday kadroya, Hakan Şükür de 7 ay sonra çağrıldı. 
     İngiltere'nin Blackburn Rovers takımında forma giyen ay-yıldızlı ekibin gol kralı oyuncusu Hakan Şükür, milli takımda en son 21 Ağustos'ta Trabzon'da Gürcistan ile yapılan özel maçın aday kadrosuna çağrılmış, ancak sakatlığı nedeniyle forma giyememişti. 
     Hakan Şükür, milli formayı en son 17. Dünya Kupası finallerinde, 29 Haziran'da Güney Kore ile yapılan üçüncülük maçında giymişti. 
     
     ADAY KADRO 

     Şenol Güneş tarafından belirlenen aday kadroya şu oyuncular çağrıldı 
     Tayfur Havutçu, Ahmet Yıldırım, İlhan Mansız Beşiktaş , Bülent Korkmaz, Hasan Şaş, Emre Aşık, Hakan Ünsal, Ergün Penbe, Ümit Davala Galatasaray , Deniz Barış Gençlerbirliği , Rüştü Reçber, Fatih Akyel Fenerbahçe , Fatih Tekke Trabzonspor , Ömer Çatkıç Gaziantepspor , Mustafa Özkan Denizlispor , Zafer Özgültekin Ankaragücü , Emre Belözoğlu, Okan Buruk Inter , Tayfun Korkut, Nihat Kahveci Real Sociedad , Tugay Kerimoğlu, Hakan Şükür Blackburn Rovers , Yıldıray Baştürk Bayer Leverkusen , Alpay Özalan Aston Villa . 
     
     PAZARTESİ TOPLANIP, ÇARŞAMBA GİDECEKLER 

     A Milli Futbol Takımı aday kadrosu 24 Mart Pazartesi günü İstanbul'da toplanacak. 
     Polat Renaissance Oteli'nde öğle saatlerinde biraraya gelecek milliler, ilk çalışmasını aynı gün saat 18.00'de Galatasaray'ın Florya'daki Metin Oktay Tesisleri'nde yapacak. 
     25 Mart Salı günü İstanbul'da çift idman yapacak olan ay-yıldızlı ekip, 26 Mart Çarşamba günü saat 11.00'de özel uçakla kamp çalışmaları için İngiltere'nin Newcastle kentine gidecek ve hazırlıklarını burada sürdürecek. 
     Bu arada, Milli Takımlar Teknik Direktörü Şenol Güneş, 24 Mart Pazartesi günü kamp yapılan otelde saat 12.00'de basın toplantısı düzenleyecek. 
     
     HAKEMLER İSVİÇRELİ 

     2 Nisan Çarşamba günü Sunderland kentinde, TSİ 22.00'de başlayacak İngiltere-Türkiye A Milli Takımları arasındaki maçta İsviçreli hakem Urs Meier görev yapacak. 
     Meier'in yardımcılıklarını Rudolf Kappeli ve Martin Iseli yapacak. Maçın 4. hakemi ise Guido Wildhaber. 

     
</TEXT>
</DOC>
