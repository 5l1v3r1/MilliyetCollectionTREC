<DOC>
<DOCNO> 122567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/guncel/gun03.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş’in sağ kolu artık Petek olacak 
</HEADLINE>
<TEXT>

Yaklaşık iki yıldır Derviş’in danışmanlığını yapan Oya Ünlü İstanbul’a taşınınca, onun yerini 25 yaşındaki Petek Gürbüz aldı... 
     EZELHAN ÜSTÜNKAYA Ankara 

     CHP İstanbul Milletvekili Kemal Derviş’in sağ kolu Oya Ünlü, İstanbul’a taşınınca oluşan danışman açığını Petek Gürbüz doldurdu. Ünlü, artık eşinin yanında olacak. Bu nedenle Derviş’e yurtdışı gezilerinde artık CHP Dış İlişkiler Sekreteryası Sorumlusu Petek Gürbüz eşlik edecek. Varşova gezisinde tam not alan 25 yaşındaki Gürbüz, 7 dil biliyor. 
     
     BRÜKSEL’E GİDECEK 
     Bu arada Meclis’te ekonomiyle ilgili komisyonlarda yer alması beklenen Derviş, CHP’nin, AB Karma Parlamento Komisyonu üyesi oldu. Bugün Brüksel’e geçerek Avrupalı parlamenterlerle görüşecek olan Derviş, 9 Aralık Pazartesi günü Fransa’ya gidecek. Robert Schuman Enstitüsü’nün davetlisi olan Derviş’e Fransa gezisinde CHP Grup Başkanvekili Haluk Koç, CHP Ankara Milletvekili Gülsün Bilgehan Toker ve Petek Gürbüz eşlik edecek. 
     
     BİLİM MASASINI YÖNETECEK 
     Fransa Sosyalist Parti temsilcileriyle yuvarlak masa toplantısında bir araya gelecek CHP heyeti, AB üyeliğinin Türkiye’nin hakkı olduğu mesajını verecek, Türkiye’nin Kıbrıs tezini anlatacak. CHP heyeti daha sonra UNESCO’nun toplantısına katılacak. 
     Parti içinde etkinliği de artan Derviş, Baykal’ın başdanışmanı Bülent Tanla’nın başkanlığını yürüttüğü CHP Bilim Yönetim Kültür Platformu’nun başına da getirilecek. 
     



 GÜNCEL 




















</TEXT>
</DOC>
