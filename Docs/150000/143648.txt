<DOC>
<DOCNO> 143648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/soneko11.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar, ekonomilerinin kötüye gittiğini düşünüyor... 
</HEADLINE>
<TEXT>

     Amerikan ekonomisinin, 1992 yılından bu yana en kötü duruma düştüğü, kamuoyu yoklamalarının da bunu yansıttığı bildirildi. 
     ''ABC News'' ve ''Money Magazine'' dergisi tarafından ortaklaşa yapılan bir kamuoyu yoklamasına göre, Amerikalıların yüzde 52'si ekonominin kötüye gittiği görüşünde. Bu oran bir yıl önce sadece yüzde 20 idi. ''Ekonominin iyileşmekte olduğunu'' düşünenlerin oranı ise bir yıl önceki yüzde 47 oranından yüzde 9'a kadar gerilemiş bulunuyor. 
     Amerikalılar en çok, galonu 44 sent artarak rekor düzeye, 1.73 dolara yükselen benzin fiyatından şikayetçiler. 
     
     KADINLAR DAHA KARAMSAR 
     Bu arada kadınların, ekonominin gidişi konusunda erkeklerden daha karamsar oldukları belirlendi. Kadınların yüzde 62'si ''ekonomi kötüye gidiyor'' derken, aynı görüşü paylaşan erkeklerin oranı yüzde 39. 
     Nabız yoklamasına göre, ulusal ekonominin çok iyi olduğunu savunanların oranı yüzde 22. Bu oran 2000 yılı başında yüzde 80 düzeyindeydi. ''Mal almak için şimdi en iyi zaman'' diye düşünenlerin oranı yüzde 34'ü geçmezken, bu oranın 2000 yılı başlarında yüzde 57 olduğu belirtiliyor. 
     





</TEXT>
</DOC>
