<DOC>
<DOCNO> 135288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sonspo23.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş... Giunti, basın önünde bir kez daha sözleşme imzaladı... 
</HEADLINE>
<TEXT>

     Birinci Süper Futbol Ligi'nde ilk sırada yer alan ve transfer döneminin son gününde İtalyan futbolcu Giunti'yi kadrosuna dahil eden Beşiktaş, basın önünde bir kez daha bu futbolcuya sözleşme imzalattı. 
     Ümraniye'deki BJK Nevzat Demir Tesisleri'nde gerçekleştirilen ve teknik direktör Mircea Lucescu, Beşiktaş Kulübü asbaşkanları Yıldırım Demirören ve Kıvanç Oktay ile menajer Sinan Engin'in hazır bulunduğu törende Giunti, kendisini sezon sonuna kadar Beşiktaş'a bağlayan sözleşmeyi imzaladı. 
     İmza töreninde konuşan teknik direktör Mircea Lucescu, Giunti'nin önemli bir oyuncu olduğunu ve İtalyan oyuncunun tecrübesiyle güçlerine güç katacağını söyledi. 
     Lucescu, sadece ekonomik değil, diplomatik bir girişimde de bulunarak ilk kez İtalyan bir futbolcuyu Beşiktaş'a getirdiklerini belirterek, ''Giunti, uluslararası tecrübeye sahip futbolcu. Kendisi çok değerli bir insan. En iyi yıllarını Parma ve Milan'da geçirdi ve bütün Avrupa kupası maçlarında oynadı. Bu açıdan Giunti'yi aramızda görmek istedik'' diye konuştu. 
     Rumen teknik adam, 3 kulvarda mücadele ettiklerini, bu bakımdan işlerinin zor olduğunu kaydederek, şöyle konuştu 
     ''İlk defa bir İtalyan futbolcu Türkiye'ye geliyor ve bunu Beşiktaş başardı. Türk futbolu çok yükseldi. Bazı futbolcular da buna güç katacak. Giunti de Avrupa'da isim yapmış bir oyuncu.'' Giunti'nin bu sabah yapılan sağlık kontrolünden ulaşan bilgilerin kendisini çok memnun ettiğini vurgulayan Lucescu, ''Giunti, benim beklediğimden de iyi durumda. 2-3 haftada takımla birlikte olabilecek. Bu akşamki maçı da Giunti için organize etmiştik'' dedi. 
     Teknik direktör Lucescu, daha sonra Giunti'ye İtalyanca ''Hoşgeldin'' derken, bu oyuncunun elini sıktı. Rumen teknik adam, ayrıca Giunti'nin Sergen'e alternatif olarak alındığı yönündeki yorumların doğru olmadığını belirterek, ''Giunti, orta sahada defansif yönü yüksek bir oyuncu. Nasıl oluyor da Sergen'e alternatif deniyor, anlam veremiyorum'' şeklinde konuştu. 
     Rumen çalıştırıcı, Giunti'yi sezon başında kadrolarına katmak istediklerini, ancak bunun gerçekleşmediğini ifade ederek, İtalyan futbolcuyla neden sezon sonuna kadar anlaşıldığı ile ilgili soruya ise ''Brescia ile daha 2 yıllık sözleşmesi var. Bu nedenle 6 aylık anlaştık. Lig bittikten sonra birbirimizden memnun kalırsak, Brescia ile yeniden masaya oturacağız'' diye yanıt verdi. 
     
     GIUNTI ''KATKIDA BULUNMAYA ÇALIŞACAĞIM'' 

     Beşiktaş'ın yeni transferi Giunti ise siyah-beyazlı ekibe katkıda bulunmak için çok çalışacağını söyledi. 
     Giunti, teknik direktör Lucescu'ya konuşmasından dolayı teşekkür ederek, ''Lucescu'nun bana inanmasından dolayı kendisine teşekkür ediyorum. Takıma bir katkım olursa çok sevineceğim ve bunun için çalışacağım'' dedi. 
     Beşiktaş'ın Avrupa'da olmayan tesislere sahip olduğunu vurgulayan Giunti, ''Milan'da oynadım. Milanello diye tesisleri vardı. Ben orayı dünyanın en iyi tesisi olarak bilirdim. Ancak buradaki güzel tesisi gördükten sonra fikrim değişti. Burası Milanello'dan daha güzel'' diye konuştu. 
     Beşiktaş Kulübü Asbaşkanı Yıldırım Demirören ise Beşiktaş'ın her zaman için teknik direktörüne danışarak transfer yaptığını, Giunti'nin takıma katılışının da böyle gerçekleştiğini dile getirdi. 
     Teknik direktör Lucescu'dan habersiz transfer yapıldığı söylentilerinin doğru olmadığını belirten Demirören, ''Biz Beşiktaş olarak her zaman teknik direktörümüze danışarak ve onun istekleri doğrultusunda transfer yaparız. Bu bugün de böyle oldu, bundan sonra da böyle olacak. Giunti'nin Beşiktaş'ta başarılı olacağına inanıyorum'' şeklinde konuştu. 

     
</TEXT>
</DOC>
