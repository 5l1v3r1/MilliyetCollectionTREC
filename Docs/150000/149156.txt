<DOC>
<DOCNO> 149156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sonspo27.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği'nden Özkan Sümer'e sert tepki 
</HEADLINE>
<TEXT>

     Gençlerbirliği Kulübü yönetimi, Trabzonspor Kulübü Başkanı Özkan Sümer'e tepki gösterdi. 
     Kırmızı-siyahlıların basın sözcüsü Enis Safi, yaptığı açıklamada, Özkan Sümer'in, başkanları İlhan Cavcav hakkında yaptığı açıklamaları büyük talihsizlik olarak nitelendirdi. 
     Safi, ''Türk futboluna hizmetten başka bir düşüncesi olmayan ve bugüne kadar yaptıklarıyla sadece takdir edilmesi gereken sayın Cavcav hakkında sarf edilen sözler son derece yakışıksızdır'' dedi. 
     Gençlerbirliği'nin ligde ve kupada geldiği noktanın bazı insanları rahatsız ettiğini savunan Safi, ''Bu sözler Sümer'in tarzı olamaz. Gençlerbirliği Kulübü olarak çok yadırgadık. Olayın en talihsiz yanı ise bu sözlerin bir başka Anadolu kulübü başkanı tarafından sarfedilmiş olmasıdır. Zamanlaması ise dikkat çekicidir. Trabzonspor ile kupa finali oynayacağımız bir dönemde ortamı germeye çalışmak, aslı olmayan iddialarla gündem oluşturmaya çalışmak sayın Sümer'e yakışmamaktadır'' diye konuştu. 
     Türkiye Kupası ve ligde şampiyonluğa oynayan Gençlerbirliği'nin birçok futbolcusuna transfer önerisi yapıldığını, bundan da gurur duyduklarını ifade eden Safi, şunları kaydetti 
     ''Kimse kimseyi zorla bir yerde tutamaz. Sözleşmesi biten futbolcular istediği yere gider. Bu her takım için geçerlidir ve futbola emek verenlerin en doğal hakkıdır.'' 
     





</TEXT>
</DOC>
