<DOC>
<DOCNO> 118949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/ekonomi/eko06.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Likit fonlar yüzde 40 kazandırdı 
</HEADLINE>
<TEXT>

Likit fonlar 2001 yılbaşından bugüne dek geçen sürede yatırımcısına ortalamada yaklaşık yüzde 40 oranında kazandırdı 
     SONGÜL HATISARU 

     Likit fonlar 2001 yılbaşından bugüne dek geçen 10 aylık sürede yatırımcısına ortalamada yaklaşık yüzde 40 oranında kazandırdı. Aynı dönemdeki yaklaşık yüzde 25’lik enflasyon ve yüzde 20’lik kur artışıyla kıyaslandığında likit fonun yatırımcısına oldukça iyi kazandırdığı görülüyor. 
     90 günden kısa vadeli faiz enstrümanlarına yatırım yapan B tipi likit fonlar yatırımcının en çok ilgi gösterdiği yatırım fonu türü. B tipi likit fonlar aynı gün içerisinde ihbarsız olarak alınıp satılabiliyor. Günlük repodan daha fazla kazandıran bu fonlar, aynı gün içerisinde paraya dönme imkanı sağladığı için yatırımcı açısından aynı zamanda faiz geliri elde ettiği vadesiz mevduat hesabı işlevi de görüyor. 
     Faizlerin düştüğü bugünlerde günlük reponun stopajdan arındırılmış geliri yaklaşık aylık yüzde 3 kazandırırken, ortalama bir B tipi likit fonda aylık getiri yüzde 3.5’ları bulabiliyor. Faizlerin aynı kaldığı dönemlerde ise likit fon getirileri repo net getirisiyle yaklaşık başa baş oluyor. Likit fonların getirisinin, günlük repoya oranla olumlu yönde farklılaşması bu fonların portföylerinde bulunan kısa vadeli Hazine kağıtlarının sağladığı kazançtan kaynaklanıyor. Bu nedenle yatırımcı açısından daha çok kısa vadede ihtiyaç duyalacak tasarrufların değerlendirilmesinde kullanılan likit fonlar, repoya alternatif olarak giderek daha çok yatırımcının ilgisini çekiyor. 
     
     Yatırımda özgürleştiriyor 
     Likit fonlar aynı gün içerisinde alınıp satılabildiği için yatırımcıya para piyasalarında oluşan fırsatlardan faydalanması için esneklik sağlıyor. Likit fonlar, belirsizliklerin arttığı veya yatırım araçlarının getirilerinde hızlı ve ani dalgalanmaların gündeme geldiği dönemlerde pozisyon değişikliği için fırsatta kalmayı hedefleyen yatırımcılar için güvenli ve avantajlı bir seçenek yaratıyor. Büyük oranda repoya ve 90 günden kısa vadeli borçlanma enstrümanlarına yatırım yapan likit fonlar nakit kalarak, parasını kısa vadeli değerlendirmek isteyen yatırımcılar için en uygun yatırım aracı olarak görünüyor. 
     
FON OKULU      4 A tipi ve B tipi Fon ne demektir 
     Yatırım fonları, A ve B tipi olmak üzere iki ana gruba ayrılır. Portföy değerinin aylık ortalama bazda en az yüzde 25’ini, devamlı olarak, Türkiye’de kurulu ortaklıkların hisse senetlerine yatırmış fonlar A tipi olarak adlandırılır. B tipi fonlarda bu şartlar aranmaz. B tipi fonlar varlıklarını hisse senetlerinde değerlendirmek zorunda olmayan fonlardır. 
     
     4 Fon türleri nelerdir 
     Portföyü en az yüzde 25 hisse senedi içeren "A" ve hisse senedi içermesi zorunlu olmayan "B" tipi genel ayrımının altında, fonların ağırlıklı olarak yatırım yaptığı kıymet türleri ile adlandırılan çeşitleri de bulunuyor 
     
     Hisse Senedi Fonu 
     Portföyünün en az yüzde 51’ini devamlı Türk hisse senetlerine yatırır. 
     
     İştirak Fonu 
     Portföyünün en az yüzde 51’ini devamlı olarak kurucusunun iştiraklerince çıkarılmış menkul kıymetlere yatırır. 
     
     Likit Fon 
     Portföyünün tamamı vadesine 90 günden az kalmış sermaye piyasası araçlarından oluşur. 
     
     Sektör Fonu 
     Portföyünün en az yüzde 51’i devamlı olarak belirli bir sektörü oluşturan ortaklık menkul kıymetlerine yatırır. 
     
     Grup Fonu 
     Portföyünün en az yüzde 51’ini devamlı olarak belirli bir gruba mensup ortaklıkların menkul kıymetlerine yatırır. 
     
     Tahvil ve Bono Fonu 
     Portföyünün en az yüzde 51’ini devamlı olarak kamu ve veya özel sektör borçlanma araçlarına yatırır. 
     
     Yabancı Menkul Kıymetler Fonu 
     Portföyünün en az yüzde 51’ini devamlı olarak yabancı özel ve kamu sektörü menkul kıymetlerine yatırır. 
     
     Altın ve Diğer Kıymetli Madenler Fonu 
     Portföyünün en az yüzde 51’ini devamlı olarak ulusal ve uluslararası borsalarda işlem görmekte olan altın ve diğer kıymetli madenler ile bu madenlere dayalı sermaye piyasası araçlarına yatırır. 
     
     Karma Fon 
     Portföyünün tamamı hisse senetleri, borçlanma senetleri, altın ve diğer kıymetli madenler ile bunlara dayalı sermaye piyasası araçlarından en az ikisinden oluşmak ve her birinin değeri, fon portföy değerinin yüzde 20’sinden az tutulmaz. 
     
     Değişken Fon 
     Portföyünün hangi menkul kıymetlerle, hangi yüzdelerle oluşturulacağına bir sınırlama getirilmez. 
     
     Endeks Fon 
     Baz alınan ve SPK tarafından uygun görülen bir endeksin değeri ile fonun birim pay değeri arasındaki korelasyon katsayısı en az yüzde 90 olacak şekilde ve portföyünün en az yüzde 80’i devamlı olarak endeks kapsamındaki menkul kıymetlerin tümünden ya da örnekleme yoluyla seçilen bir kısmından oluşur. 
     
     Özel Fon 
     Katılma belgeleri önceden belirlenmiş kişi veya kuruluşlara tahsis edilir. 
     
     4 Yatırım fonları denetime tabi midir 
     Yatırım fonları SPK ve bağımsız denetim kuruluşları tarafından denetlenir. 
     
     4 Fonlarda değerleme nasıl yapılır 
     Yatırım fonlarının portföyünde bulunan tüm varlıklar her iş günü akşamı işlem gördükleri borsalarda oluşan ortalama fiyatlarla değerlendirilir. Fon portföy değerine alacakların eklenmesi, borçların çıkarılması sonucunda fon toplam değeri bulunur. 
     



 EKONOMİ 























</TEXT>
</DOC>
