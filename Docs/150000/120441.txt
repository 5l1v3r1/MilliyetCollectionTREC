<DOC>
<DOCNO> 120441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/soneko35.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukbank, 5 ay Fon'da kaldı... 
</HEADLINE>
<TEXT>

     Danıştay İdari Dava Daireleri Genel Kurulu'nun Fon'a devrine ilişkin BDDK kararının yürütmesini durdurduğu Pamukbank, Tasarruf Mevduatı Sigorta Fonu bünyesinde 5 ayı doldurdu. 
     Pamukbank'ın yönetim ve denetimi, 18 Haziran tarihinde, Bankacılık Düzenleme ve Denetleme Kurulu'nun BDDK kararı ile Tasarruf Mevduatı Sigorta Fonu'na devredilmişti. 
     Devir gerekçesinde, Bankalar Kanunu'nun hükümleri çerçevesinde alınması istenen tedbirleri almadığı, bu tedbirler alınmış olsa dahi mali bünyesinin güçlendirilmesine imkan bulunmadığı, yükümlülükleri toplamının varlıklarının toplam değerini aştığı, faaliyetine devamının mevduat sahiplerinin hakları ve mali sistemin güven ve istikrarı bakımından tehlike arz ettiği ve 31 Aralık 2001 tarihi itibariyle 2 miyar ABD doları tutarında sermaye açığı bulunduğu belirtildi. 
     
     BİRLEŞME KARARI ALINMIŞTI 

     Pamukbank'ın Fon'a devir kararı, Çukurova Grubu'nun diğer bankası Yapı ve Kredi Bankası A.Ş., Pamukbank ile birleşme kararının bir hafta sonrasında alındı. 
     Yapı Kredi Yönetim Kurulu, Pamukbank'ın her türlü hak, alacak, borç ve yükümlülükleriyle ve tüzel kişiliği sona ermek suretiyle devralınmasını kararlaştırırken, birleşmenin 30 Haziran 2002 tarihli bilançoların esas alınması suretiyle gerçekleştirilmesi öngörüldü. 
     Ancak, Fon'a devirle birleşmeye izin verilmezken, Yapı Kredi ve Pamukbank ile ilgili değerlendirmelerinin tamamlanmasıyla, Pamukbank'ın Yapı ve Kredi Bankası tarafından devralınmasına yönelik olarak BDDK'ya sunulan plan ve fizibilite raporlarının uygulanabilir olmadığına da karar verildi. 
     
     FON HİSSELERİN MÜLKİYETİNE SAHİP OLDU 

     Devirle birlikte TMSF, yönetim ve denetimi kendisine devredilen bankanın zararının sermayesine tekabül eden kısmını ödeyerek, bu bankanın hisse senetlerinin mülkiyetine sahip oldu. 
     Pamukbank'ın, 470 trilyon lira ödenmiş sermayesi tutarındaki zararının Fon tarafından devralınmasıyla bankanın hisse senetlerinin mülkiyeti de Fon'a intikal etti. 
     Pamukbank'ın Turkcell'deki yüzde 0.51 hissesi, Tasarruf Mevduatı Sigorta Fonu'na devredildi. 
     Ayrıca, Pamukbank'taki hissedarlıkları nedeniyle Bankalar Kanunu'nun ilgili hükümleri çerçevesinde banka kurucularında aranan nitelikleri kaybeden ve Yapı ve Kredi Bankası A.Ş.'de doğrudan veya dolaylı olarak yüzde 10 ve üzerinde paya sahip olan kişilerin temettü haricindeki ortaklık haklarının da TMSF tarafından kullanılacağı kararlaştırıldı. 
     Pamukbank'ın mevcut yönetim ve denetim kurullarına atama yapılırken, Pamukbank'da yönetim kurulu üyesi olan, Yapı ve Kredi Bankası yönetim kurulu üyeleri Mehmet Emin Karamehmet ile Osman Berkmen de görevlerinden alınarak, yerlerine yeni üyeler atandı. 
     TSMF Yönetim Kurulu, 27 Haziran tarihinde de Pamukbank'ın satış sürecini başlattı. 
     
     157 GÜN SONRA DANIŞTAY KARARI 

     Danıştay İdari Dava Daireleri Genel Kurulu, bugün aldığı kararla, Pamukbank'ın Tasarruf Mevduatı Sigorta Fonu'na devrine ilişkin Bankacılık Düzenleme ve Denetleme Kurulu BDDK kararının yürütmesini durdurdu. Genel Kurul, Danıştay 10. Dairesi'nin aksi yöndeki kararını bozdu. 
     Genel Kurul, devir kararından sonra BDDK ve Fon'un Pamukbank'a yönelik aldığı bazı kararların da yürütmesini durdurdu. Bunlar arasında Fon'un Pamukbank'ın hisselerinin satışa sunulmasına ilişkin 27 Haziran 2002 tarihli kararı da bulunuyor. 
     Genel Kurul, karara gerekçe olarak, Pamukbank'ın Yapı ve Kredi Bankası'na devir talebinin BDDK tarafından yeterince incelenmeden reddedilmesini ve Bankacılık Kanunu'na göre Pamukbank'ın sermaye artırımı yapacağını bildirmesine karşın yeterli süre tanınmadan Fon'a devredilmesini gösterdi. 

     
</TEXT>
</DOC>
