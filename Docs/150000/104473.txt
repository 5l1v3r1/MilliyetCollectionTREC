<DOC>
<DOCNO> 104473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sontur15.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti, Türk-İş'ten milletvekili adayı istedi... 
</HEADLINE>
<TEXT>

     AK Parti Genel Başkan Yardımcısı Abdullah Gül, 3 Kasım'da yapılacak genel seçimde, Türk-İş camiasından da aday göstermek istediklerini bildirdi. 
     Abdullah Gül, Bingöl Milletvekili Mahfuz Güler'le birlikte Türk-İş Genel Başkanı Bayram Meral'i, Konfederasyon Genel Merkezi'nde ziyaret etti. 
     Gazetecilere açıklama yapan Abdullah Gül, Türkiye'nin içinde bulunduğu kaostan çıkabilmesi için TBMM'de bütün partilerin ittifakıyla erken seçim kararı alındığını belirterek, seçim sonrası Türkiye'nin işinin kolay olmadığının farkında olduklarını söyledi. 
     Türkiye'nin problemlerinin çok kronik hale geldiğini ve özellikle geçen 3-4 yıl içinde, başta işçi kesimi olmak üzere Türkiye'de bütün kesimlerin kaybettiğini ifade eden Gül, ekonomik şartların dayanılmaz boyutlara ulaştığını söyledi. 
     Gül, seçim sonrası Türkiye'nin yönetme sorumluluğunun üstlerine düşmesi halinde başarılı olabilmek için şimdiden hazırlıklara başladıklarını vurgulayarak, bu açıdan, başta Türk-İş olmak üzere birçok kesim ve kurumlarla görüşmenin önemli olduğunu kaydetti. 
     Abdullah Gül, Türkiye'yi yönetecek siyasi partiler ve TBMM'de yer alacak tüm partilerde, toplumun bütün kesimlerinin temsil edilmesine önem verdiklerini dikkati çekerek, şöyle konuştu 
     ''Bu bağlamda işçi kesiminin çok önemli olduğuna inanıyoruz. Türk-İş'in yerinin çok ayrıcalıklı olduğunu biliyoruz. Türk-İş camiasından da aday göstermek istiyoruz. Çoğulcu demokrasi içerisinde Türk-İş bünyesinden birçok sendikacının, birçok partiden aday olmalarının iyi olacağı kanaatindeyiz. Bize gönül veren, bize yakınlık duyan birçok sendikacı arkadaşımız olduğuna inanıyoruz. Türk-İş yönetiminin bu arkadaşlara müsaade, teşvik etmesini rica ettik.'' 
     
     ''YÖNETİM KURULU'NDA DEĞERLENDİRECEĞİZ'' 
     Türk-İş Genel Başkanı Meral ise Türk-İş'in çoğulcu parlamenter sistemine inanmış, demokrasiye yürekten bağlı bir kuruluş olduğunu belirterek, son genel kurulda da demokratik sistemi ortadan kaldıracak her türlü hareketin karşısında Türk-İş'in olacağına dair bir kararın alındığını anımsattı. 
     Meral, AK Parti'nin, İş Güvencesi Yasası'nın çıkmasında büyük katkısı bulunduğunu belirterek, katkılarından ötürü AK Parti'ye teşekkür ettiklerini söyledi. 
     Üretimin artması ve iş barışın sağlanması için üzerlerine düşeni yapacaklarını vurgulayan Meral, AK Parti'den kendilerine gelen tekliften son derece memnun olduğunu belirtti. 
     Meral, siyasi partilerin demokrasinin vazgeçilmez unsurları olduğuna dikkati çekerek, tüm siyasi partilere eşit olduklarını ifade etti. 
     AK Parti'den gelen teklifi, Yönetim Kurulu'nda değerlendireceklerini bildiren Meral, ''Ben, bütün arkadaşlarıma, 'aday olun, Meclis'e girin, temsil ettiğiniz kesimin hakkını, hukukunu savunun' dedim. Ekonomik gücü olan, parlamentoda da güçlü oluyor. Bunu kırmak lazım'' diye konuştu. 
     





</TEXT>
</DOC>
