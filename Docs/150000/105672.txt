<DOC>
<DOCNO> 105672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sondun09.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigaradan yılda 5 milyon kişi ölüyor. 
</HEADLINE>
<TEXT>

     Dünya Sağlık Örgütü WHO , dünyada yılda 5 milyon kişinin sigaradan öldüğünü, akciğer kanseri sonucu ölümlerde sigaranın en önemli faktörlerden biri olduğunu açıkladı. 
     Viyana'da düzenlenen Merkezi Avrupa Akciğer Kanseri konferansında konuşan Dünya Sağlık Örgütü WHO tütün karşıtı proje müdürü Derek Yach, ''özellikle gelişmiş ülkelerdeki sigara tüketiminin akciğer kanserindeki ölümlerde en önemli faktör olduğunu'' söyledi. 
     Son yıllarda onkologların akciğer kanseri tedavisinde elde ettikleri başarılara rağmen en iyi tedavi yönteminin sigara tüketiminin azaltılması olduğunun dikkate alınmadığını belirten Yach, akciğer kanseri vakalarının yüzde 90'ının sigara tüketiminden kaynaklandığını bildirdi. 
     WHO uzmanları, ABD, İngiltere ve İskandinav ülkelerinde sigara reklamlarına getirilen yasaklar ve yüksek fiyatların olumlu etkilerinin görüldüğüne, ancak Avusturya ve Almanya gibi orta Avrupa ülkelerinde durumun vahim olduğuna işaret ettiler. 
     
     İÇMEYEN DE HASTALANIYOR 
     Öte yandan, İngiliz Tıp Kuruluşu tarafından yayımlanan Journal Tabacco Control adlı dergide yer alan bir araştırma raporunda, sigara dumanı olan ortamda bulunanların kalp hastalıklarına yakalanma riskinin yüzde 47 arttığı bildirildi. 
     847 kalp hastası ve 1078 sağlıklı kadın ve erkek üzerinde Yunanistan'da yapılan araştırmada, sigara içmeyenlerin en çok işyerinde sigara dumanına maruz kaldıkları gözlendi. 
     Kalp hastası deneklerin yüzde 86'sının günde ortalama yarım saat sigara dumanı olan ortamda bulundukları, kalp hastası olmayanlarda ise bu oranın yüzde 56 olduğu kaydedildi. 
     





</TEXT>
</DOC>
