<DOC>
<DOCNO> 136562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sondun01.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO Konseyi öğleden sonra toplanacak... 
</HEADLINE>
<TEXT>

     NATO Genel Sekreteri George Robertson, üye ülke delegasyonlarına, NATO Konseyi'ni öğleden sonra olağanüstü toplantıya çağıracağını bildirdi. 
     Son 3 günde 5 defa toplanarak, olası bir saldırı halinde Türkiye'nin korunmasına ilişkin talebini görüşen, ancak Fransa, Almanya ve Belçika'nın muhalefetleri nedeniyle karara varamayan NATO Konseyi'nin bugün de bir sonuca ulaşması beklenmiyor. 
     NATO kaynakları, 3 ülkenin ''vetolarını en azından Cuma gününe kadar sürdüreceklerini, BM silah denetçilerinin raporunu beklediklerini'' açıklamalarına rağmen, Robertson'ın neden ısrarla olağanüstü toplantı çağrısı yaptığı sorusuna özetle şu yanıtı veriyorlar 
     ''Amaç 3 hükümet üzerinde baskıyı sürdürmek. NATO her geçen saat itibar kaybediyor. Bu toplantıların sonuç alınmadan devam etmesi de itibar kaybına yol açıyor ama hiç toplantı yapılmaması ittifaka itibar kazandırmaz. Toplantıları devam ettirerek bir uzlaşma umudu olduğu mesajı veriliyor. Gerçekten de durum o kadar umutsuz değil. Şu aşamada açıklanamayacak bazı formüller gündemde...'' Güvenilir kaynaklar, NATO bünyesinde Fransa'ya baskının yoğunlaştırıldığını belirtirken, ''İttifakın askeri kanadında bulunmayan bu ülkenin karar mekanizması dışına itilmesi formülünün, ABD tarafından gündeme taşındığını'' belirtiyorlar. 
     Fransa, 1966'da, Charles De Gaulle'ün kararıyla NATO'nun askeri kanadından ayrılmıştı. O dönemde Paris'te bulunan NATO Genel Sekreterliği, ''apar topar'' Brüksel'e taşınmıştı. Amerikalılar, Fransa'nın askeri bir kararda devre dışı bırakılmasının doğal olacağını savunuyorlar. 
     





</TEXT>
</DOC>
