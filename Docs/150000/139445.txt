<DOC>
<DOCNO> 139445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/soneko45.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Bize kimse acımaz, ne ABD ne Rusya 
</HEADLINE>
<TEXT>

     Maliye Bakanı Kemal Unakıtan, ''Türk Silahlı Kuvvetleri'nin yabancı ülkelere gönderilmesi ve yabancı silahlı kuvvetlerin Türkiye'de bulunmasına izin verilmesine'' ilişkin Başbakanlık Tezkeresi konusunu değerlendirirken, ''bize kimse acımaz. Ne ABD'si acır ne Rusya'sı, ne bilmem nesi... Merhamete kaldık mı yandık'' dedi. 
     Ankara Ticaret Odası'nın ATO Oda Meclisi toplantısına katılan Unakıtan, burada yaptığı konuşmada, TBMM'ye gönderilen tezkereye ilişkin görüşlerini açıkladı. 
     Bu konuda gerçekçi olunması gerektiğini belirten Bakan Unakıtan, şöyle dedi 
     ''Ayda yürümüyoruz, Türkiye'de yaşıyoruz. Türkiye'nin problemleri var. Bunları aşmak zorundayız, mecburiyetindeyiz. Bize kimse acımaz. Ne ABD'si acır, ne Rusya'sı ne bilmem nesi... Merhamete kaldık mı yandık. Kendi menfaatini kendi koruyamadıktan sonra, hiç kimse seni düşünmez. Hükümet, önerdiği tezkereyi versin mi vermesin mi Verse ne olacak vermezse ne olacak, şimdi meseleye oturun bir bakın. Vermezsek ne olur düşünün. Herkes kendi vicdanıyla, kendi kafasıyla karar verecek.'' Bakan Unakıtan, bu konuda TBMM'nin kendi hür iradesini kullanarak, kararını vereceğini vurgularken, ''o da inşallah milletimiz, memleketimiz için hayırlı olur'' dedi. 
     Hükümet olarak milletin, memleketin menfaatlerini herşeyin üzerinde düşünmek mecburiyetinde olduklarını ifade eden Unakıtan, şunları kaydetti 
     ''Duygusallığa yer yok. İçin kan ağlar ama kesin bir karar vermek mecburiyetindesin. Devlet adamlığı bunu gerektirir. Ben konuya bu şekilde bakıyorum. Zaten irademizi belli ettik. Hükümet olarak da tezkereyi TBMM'ye sunduk.'' 
     





</TEXT>
</DOC>
