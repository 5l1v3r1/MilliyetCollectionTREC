<DOC>
<DOCNO> 145369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/ekonomi/aeko.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
8.5 milyar dolarlık kredi 
</HEADLINE>
<TEXT>

ABD Başkanı Bush, Kongre’ye önerdiği savaş bütçesinde Türkiye için 1 milyar dolar hibe istedi. Bu para 8.5 milyar dolar kredi ya da kredi garantisi olarak da kullanılabilecek 
     YASEMİN ÇONGAR WASHİNGTON 

     Bush yönetimi, iktisadi reformları sürdürebilmesi ve Irak savaşından kaynaklanabilecek ödemeler dengesi gereksinimlerini karşılayabilmesi için Türkiye’ye 1 milyar dolar hibe verilmesini önerdi. Bu hibe kredi ya da kredi garantisi olarak kullanılabilecek. Bu seçeneğin tercihi halinde kredi ya da garantisi 8.5 milyar doları ile sınırlanacak. 
     ABD Başkanı Bush’un dün Kongre’ye gönderdiği toplam 74.7 milyar dolarlık savaş bütçesi kapsamında yardım yapılması öngörülen 20’den fazla ülke arasında Türkiye de yer aldı. Bütçe teklifinin "İktisadi Destekleme Fonu ESF " çerçevesinde Türkiye’ye sağlanmasını önerdiği para, "1 Mart 2003 ile 30 Eylül 2005 arasında kullandırılmak üzere, 1 milyar dolarlık hibe" olarak tanımlandı. Ancak kullanımına esneklik getirilmesi, Türkiye’nin 8.5 milyar dolara kadar çıkabilecek bir finansman olanağı elde etmesine kapıyı açtı. 
     
     Reform ve savaş gideri 
     Konu bütçe teklifine şöyle yansıdı "Türkiye’ye, hibe şeklinde 1 milyar dolar sağlanacaktır. Türkiye, bu toplamın bir kısmını, iktisadi ve mali reformları hayata geçirmek ve Irak’taki çatışmalardan kaynaklanabilecek potansiyel ödemeler dengesi gereksinimlerini karşılamak amacıyla en fazla 8.5 milyar dolara kadar doğrudan kredinin ya da kredi garantisinin bütçe maliyetine ilişkin masrafları ödemek için kullanabilir." 
     Milliyet’in görüştüğü Bush yönetimi kaynakları hibenin Kongre’den onay görmesi halinde, IMF ile mevcut anlaşmaya paralel kullanılmasının bekleneceğini vurguladılar. Ancak bütçe teklifi, Türkiye’nin hibe ya da kredinin kullanımına "IMF koşulu" getirmedi. 
     
     Yeni tezkere karşılığı değil 
     ABD yetkililerine göre, Türkiye’ye hibe Bush yönetiminin "Ankara’dan savaşla bağlantılı yeni bir talebi olacağı" anlamına gelmiyor. Washington’daki yetkililer "Şu anda tezkere dışı işbirliği alanları üzerinde duruyoruz, ancak birlikte çalışma opsiyonlarını da açık tutuyoruz" diyorlar. Yetkililer, ABD Dışişleri Bakanı Powell’ın, 24 milyar dolarlık önceki paketin iptali sonrasında, "Başka çerçevede yardımlarımız olacak" dediğini hatırlatıyorlar. 
     
     Nisan ortasında gelebilir 
     ABD Kongresi’nin yarından itibaren görüşmeye başlayacağı savaş bütçesini "en geç Paskalya tatiline kadar" onaylaması bekleniyor. Bu beklenti, Türkiye için öngörülen hibe ya da kredi miktarının da "en geç nisan ortasında" resmiyet kazanacağı anlamına geliyor. Türkiye’nin ABD askerlerine topraklarını açmamasının, Kongre’de yarattığı tepkilerin, bu yardım teklifinin görüşülmesi esnasında gündeme gelmesi mümkün. Ancak tahminler, Kongre üyelerinin "savaş sürerken önlerine gelen savaş bütçesini, bir bütün olarak Başkan’ın öngördüğü şekliyle" onaylayacakları yönünde. 
     
Krediyi biliyordunuz da faizin 75’lere çıkmasına niye izin verdiniz      Dışişleri Bakanı Abdullah Gül, ABD’den Türkiye’ye yönelik 8.5 milyar dolar kredi verilmesinin kuzey cephesi açılmasıyla ilgili olmadığını söyledi. Gül, Başbakanlık’tan ayrılırken, gazetecilerin krediyi önceden biliyor muydunuz ’ şeklindeki sorusuna, "Biliyorduk ama açıklamadık, size söylemedik" yanıtını verdi. 
     Gül’ün bu yanıtı piyasa oyuncuları tarafından şaşkınlıkla karşılandı. Çünkü piyasalar özellikle faizler ABD’den para gelmeyecek’ diye yukarı hareketlenerek yüzde 75’lere tırmanmıştı. Dolar 1 milyon 780 binleri görmüş, borsa da 9 binlerin altına düşmüştü. 
     ABD kredisi bürokratlar için de sürpriz oldu. Hazine, DPT ve Merkez Bankası bürokratları konudan haberdar olmadıklarını söylediler. Bir bürokrat, "Konu teknisyenlerden çıkmıştı. 12-13 gündür siyasilerin görüşmeler yaptığını biliyorduk. Ancak bizim önümüze bir şey getirilmedi " dedi. 
     Bugüne kadar alınan önlemlerin ABD’nin bir finansman imk nı sağlayacağı dikkate alınmadan hayata geçirildiğini belirten bürokratlar, "Hesaplar dışarıdan destek gelmeyecekmiş gibi yapıldı. Şimdi Türkiye’nin parayı kullanıp kullanmayacağını değerlendirilmesi gerekir" dediler. 
     
     KİM NE KADAR YARDIM ALACAK 
     ÜRDÜN 
     400 tank ve 7 bin Amerikan askerine ülkesini açtı 
     2.7 milyar dolar 
     
     MISIR 
     Tam destek açıkladı 
     300 milyon dolar hibe 2 milyar dolar kredi garantisi 
     
     İSRAİL 
     Karada ve havada işbirliği 
     1 milyar dolar hibe, 9 milyar dolar kredi 
     
     KUVEYT 
     ABD’ye kara ve hava üslerini açtı 
     Ne kadar mali yardım yapılacağı kesinleşmedi 
     


SİYASET 


















</TEXT>
</DOC>
