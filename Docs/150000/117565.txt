<DOC>
<DOCNO> 117565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sondun14.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolombiya'da uyuşturucu kralı serbest 
</HEADLINE>
<TEXT>

     Kolombiya'nın Cali kentindeki kokain kartelinin eski lideri Gilberto Rodriguez Orejuela 63 , serbest bırakıldı. 
     Hakim Luz Angela Moncada, Devlet Başkanı Alvaro Uribe'nin uyuşturucu kralının cezaevinde kalması yönündeki çabalarına karşın, 17 yıllık cezasının yarısından azını çeken Orejuela'nın iyi halden tahliyesine karar verdi. 
     Orejuela'nın tahliyesi sırasında, cezasını çektiği, başkent Bogota'nın 100 kilometre kuzeydoğusuna düşen Tunja kentindeki Combita Cezaevi'nde güvenlik önlemleri artırıldı. 
     Gilberto Rodriguez Orejuela'nın tahliyesinin, 1995 yılında ABD'nin desteğiyle uyuşturucu kralı ve kardeşi Miguel Orejuela'nın yakalanmasını büyük bir zafer olarak gören Kolombiya hükümetini memnun etmediği belirtiliyor. 
     Yetkilileri başarıyla atlatması nedeniyle ''satranç oyuncusu'' olarak adlandırılan Orejuela'nın, 1990'lı yıllarda Cali'deki kokain karteline yardımı sayesinde milyarca dolarlık malvarlığı edindiği sanılıyor. 
     Gilberto Rodriguez Orejuela, 1995 yılında memleketi Cali'de evinin tuvaletinde yakalanmıştı. Kardeşi gibi serbest bırakılmayı bekleyen Miguel Orejuela ise bir hakime rüşvet teklif etmekten 4 yıla daha mahkum oldu. 
     





</TEXT>
</DOC>
