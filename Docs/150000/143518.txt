<DOC>
<DOCNO> 143518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/guncel/agun.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek tezkere 
</HEADLINE>
<TEXT>

ABD’nin hava sahasının açılmasına ilişkin talebini kabul eden hükümet, asker konuşlandırmayı ise Meclis’e bıraktı 
     ELÇİN ERGÜN, ÖNDER YILMAZ 

     ABD Başkanı George Bush'un Saddam Hüseyin'e tanıdığı 48 saatlik süreyle birlikte Irak operasyonuna ne ölçüde destek vereceğini belirlemek üzere acilen harekete geçen hükümet, Bush yönetiminin hava sahasının açılmasına ilişkin talebini kabul etti, Türkiye'de asker konuşlandırmaya ilişkin isteğini ise yapılacak müzakerelerin sonucuna bağladı. Müzakereler ise ABD'nin yapacağı 6 milyar dolarlık yardım konusunda kilitlendi. Hükümet Sözcüsü Cemil Çiçek, TBMM'ye tek tezkere gönderileceğini ve bunun iki bölümden oluşacağını açıkladı. Çiçek, hava sahasının açılması ve Türk askerinin Kuzey Irak'ta konuşlandırılması konusunda sorun olmadığını söyledi. Türkiye'nin ABD ile dostluk ve işbirliğine verdiği önemin bir sonucu olarak Anayasının 92. maddesinin gereği tezkerenin TBMM'ye sunulacağını belirten Çiçek, şunları kaydetti 
     
     YENİ UNSURLAR EKLENDİ 
     "Bu tezkerinin iki unsuru olacaktır. Bir tanesi Türk askerinin yabancı ülkelere sevki, ikincisi yabancı askerlerin Türkiye'de bulunmasıyla ilgilidir. Bununla ilgili müzakereler devam etmektedir. Dün ABD tarafından iki defa Gül'le Türkiye'den ABD uçaklarının transit geçişine izin verilip verilemeyeceği konusunda görüşülmüştür. Türkiye bu konuya olumlu cevap vermiştir. Fakat böyle bir cevabın yasal dayanağı için Meclis'ten bir kararın çıkarılması gerekmektedir. Dolayısıyla bizden öncelikle istenen izin hava sahasıyla ilgilidir. Bu akşam dün buna yeni unsurlar eklendi. Sadece transit geçiş değil başka taleplerinin olabileceği ihtimali karşısında tezkerenin sadece bu kısmı ABD ile yapılacak görüşmelerin sonucunda kesinleşecek." 
     Tezkerenin bugün ya da en geç yarın Meclis'e gönderileceğini belirten Çiçek, "İkinci ayağına ilişkin müzakereler devam etmektedir. Bütün unsurları kapsayan tek bir tezkere gidecektir. Görüşmelerden sonra yeni unsura ilişkin açıklamalar yapacağız. Tezkere bugün TBMM'ye gidecek" dedi. 
     
     HAVA SAHASI BANKO 
     Çankaya Köşkü'ndeki zirvede alınan acil tezkere kararının ardından dün yaklaşık 4 saat süren olağanüstü bir toplantı yapan hükümet üç seçenek üzerinde "artıları ve eksileriyle" uzun bir tartışma yaptı. 
     Sadece hava sahasının kullandırılması, hava sahası ve üslerin birlikte açılması ile ilk tezkeredeki gibi en geniş desteğin verilmesi seçenekleri masaya yatırıldı. 
     Bakanlar Kurulu ABD'nin hangi talebi kabul edilirse edilsin tezkerede "Türk askerinin Kuzey Irak'ta konuşlanmasına izin verilmesi" konusunda görüş birliğine vardı. 
     Toplantıda ikinci olarak ABD'nin önceki gün gelen hava sahasının acilen açılması talebine de "evet" denilmesi kararlaştırıldı. 
     Tezkerenin ABD askerlerinin Türk topraklarında konuşlandırılması unsurunu da içerip içermeyeceği konusu gece yarısını geçen müzakerelere neden oldu. Bunda ABD Dışişleri Bakanı Colin Powell'in yaptığı "6 milyar dolarlık yardımın süresi doldu" açıklaması etkili oldu. 
     
     YARDIM TARTIŞMASI 
     Bazı bakanlar bu yardımın alınabilmesinin ancak "geniş kapsamlı bir tezkere" ile mümkün olabileceğinin altını çizdi. Ancak, "Bu tezkereyi çıkarsak bile yardım paketi ne kadar geçerli olacak" sorusu üzerine uzun tartışmalar yapıldı. Gül bu çerçevede Powell ile yaptığı görüşmenin detayları kabine üyeleriyle paylaştı. Bunun üzerine toplantıda ABD'nin destek paketi konusundaki teyidini tam olarak görmeden ABD askerlerinin konuşlanmasına ilişkin kararın oluşmaması gerektiği görüşü hakim oldu. Bu arada ABD'de temaslarda bulunan Milli Savunma Bakanı Vecdi Gönül'e ABD Savunma Bakanı Donald Rumsfeld'in verdiği, "Tezkere ilk kapsamında çıkarsa bu bizi rahatlatır. Türkiye de beklediği yardımı alır" mesajının toplantıya yansıması iyimser bir hava yarattı ancak müzakereler toplantı bitiminden itibaren yeniden başladı. 
     
Genelkurmay da itiraz etti      Tezkerenin kapsamı tartışmaları sırasında Gül’ün, hava sahasının açılmasıyla yetinilebileceği görüşünü dile getirdiği konuşuldu. Ama Dışişleri bürokratları, mutabakatların ABD askerlerinin konuşlanacağı varsayımına dayandığını belirterek, "sadece hava sahası açılırsa 26 milyar dolarlık destek paketini unutmak gerekir" mesajını verdi. Genelkurmay’ın da, tezkerenin sadece hava sahasının açılmasıyla sınırlı kalmasına itiraz ettiği vurgulandı. Erdoğan ise, "Tezkere değişecek mi " sorusuna, "Bakanlar Kurulu’nu bunu kararlaştırmak için topluyoruz" yanıtını vermekle yetindi. 
     
     



 GÜNCEL 



















</TEXT>
</DOC>
