<DOC>
<DOCNO> 102454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/guncel/gun07.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Valilik, usulsüz Kuran kursuna izin verdi 
</HEADLINE>
<TEXT>

     OLCAY AKDENİZ, AHMET BAYRAK Muğla DHA 

     Muğla’da valilik izniyle, Orta Öğrenci Yurt ve Pansiyonları Yönetmeliği delinerek 2 yatılı Kuran kursu açıldığı ortaya çıktı. İzinler Milli Eğitim müfettişlerinin başvurusuyla iptal edilirken, Vali Hüseyin Aksoy, iznin yanlışlıkla verildiğini, sorumlular hakkında soruşturma başlatıldığını bildirdi. Milli Eğitim müfettişleri, Fethiye’nin Kadıköy ve Kayadibi köylerinde yatılı yaz Kuran kurslarının faaliyet gösterdiğini belirledi. İl Müftülüğü’nün açtığı kursların, Valiliğin "Haftada 5 gün, günde 3 saat, 2 ay süreyle, yatılı yaz Kuran kursu verilebilir" şeklindeki izniyle açıldığı saptandı. İlgili yönetmeliğin 32. maddesindeki "Velilerin isteğiyle, 2 ay yaz döneminde yatılı olmayan günde 3’er saat, haftada 5 gün kurs verilir" şeklindeki hükmüne karşın, Valiliğin verdiği bu izin şok etkisi yarattı. Müfettişlerin durumu ilettiği Valilik ise kendi verdiği izinleri iptal etti. Vali Aksoy, iznin yanlışlıkla verildiğinin tespit edildiğini belirtti. 
     



 GÜNCEL 















</TEXT>
</DOC>
