<DOC>
<DOCNO> 125972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/dunya/tur.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

"Tanrı aşkına gülün "      CENK BAŞLAMIŞ Moskova 

     Dünyanın en ciddi ve yolcularına en kötü davranan, Rusya’nın Sovyet döneminden kalma "dinozor" havayolu Aeroflot, tekel olduğu dönemde önemsemediği imajı piyasa ekonomisi koşullarında şirkete milyonlarca dolar kaybettirince paniğe kapıldı. Kabin görevlilerine, "gülümseyin" talimatı veren şirket, amblemindeki orak çekici atma, hosteslerin askeri üniformaya benzeyen giysilerini değiştirme, hatta yolcularına seçenekli mönü sunma kararı aldı. Yeni hosteslerde "kibarlık" şartı arayacak Aeroflot, eski asık yüzlü tavrını, "Ciddi ciddi sizi nasıl mutlu edeceğimizi düşündüğümüz için eskiden gülmüyorduk" sloganıyla açıklamaya çalışıyor. 
     
Yanlış adam’a inandı, hayatı kaydı      DIŞ HABERLER SERVİSİ 

     Pakistan’ın Faysalabad kentindeki bir mahkeme, kendisini peygamber ilan eden Serdar Ahmed isimli kişiye inanan 45 yaşındaki Ahsan Azamtullah’ı ömür boyu hapis ve 1.700 dolar para cezasına mahk m etti. Sahte peygamber Serdar Ahmed, geçen yıl cezaevinde ölmüştü. Kent polisi, Ahmed’e inanan biri kadın iki kişi hakkında aynı suçtan açtığı soruşturmayı sürdürüyor. Pakistan’da kendisini peygamber ilan edenler idam cezasına bile çarptırılabiliyor. 
     
Yunanlılara köpek cezası      Yunanistan’da, evinde beslediği kedi veya köpeği sokağa terk edenlere 300 - 1.500 euro, aynı şeyi ikinci defa yapana da 3.000 euro para cezası kesilecek. Tarım Bakanlığı tarafından hazırlanan yasa tasarısında, evlerinde kedi veya köpek besleyenlere de her yıl "evcil hayvan vergisi" ödeme zorunluluğu getiriliyor. 2004 Atina Olimpiyatları nedeniyle alınacak önlemler çerçevesinde, sokak hayvanları belediyeler tarafından toplatılacak ve Atina dışında inşa edilecek kamplara nakledilecek. Hayvanlar burada, kısırlaştırılacak ve gerekli aşıları yapılacak. 
     



 DÜNYA 













</TEXT>
</DOC>
