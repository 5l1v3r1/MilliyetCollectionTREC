<DOC>
<DOCNO> 106747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sondun29.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ve Klerides yarın biraraya gelecek 
</HEADLINE>
<TEXT>

     Kıbrıs sorununa çözüm bulunması amacıyla Ocak ayında başlatılan doğrudan görüşmeleri sürdüren KKTC Cumhurbaaşkanı Rauf Denktaş ile Rum yönetimi lideri Glafkos Klerides, BM Genel Sekreteri Kofi Annan'la Paris'te yaptıkları değerlendirmelerin ardından, yarın Lefkoşa'da ara bölgede biraraya gelecek. 
     BM Genel Sekreteri'nin Kıbrıs Özel Temsilcisi Alvaro De Soto'nun gözetiminde yaklaşık 8 aydır ara bölgedeki BM Konferans Merkezi'nde doğrudan görüşmeleri sürdüren Denktaş ile Klerides, yarın saat 10.00'da . görüşmeyi yapacak. 
     Denktaş ve Klerides, bu ay içinde yapacakları görüşmelerin ardından yeni bir değerlendirme için 3-4 Ekim'de New York'ta BM Genel Sekreter Kofi Annan'la yeniden biraraya gelecek. 
     
     RUM BASININDAN DEĞERLENDİRME 
     Bu arada Rum basını, Denktaş ile Klerides arasındaki görüşmeler ve Paris zirvesiyle ilgili değişik yorum ve iddialarda bulunmaya devam ediyor. 
     İki liderle Paris'te görüşen Annan'ın, Denktaş ile Klerides'e esneklik göstermeleri için telkinde bulunduğunu ve Annan'ın yıl sonuna kadar çıkmazın kırılacağı umudunda olduğunu yazan Rum basını, doğrudan görüşmelerin bundan sonraki bölümünde özellikle egemenlik konusunda sert bir mücadele beklendiğini kaydetti. 
     Fileleftheros gazetesi, BM Genel Sekreteri Kofi Annan'ın, görüş farklılıkları arasında köprü kurulması için Denktaş ve Klerides'e bazı temel konular üzerinde esneklik göstermeleri yolunda net öğütlerde bulunduğunu yazdı. 
     Gazete, ''Annan'dan Klerides ve Denktaş'a tavizler için öğütler... Kıbrıslı Türklere toprak konusunda, bizlere egemenlikte...'' başlığıyla manşetten verdiği haberde, Annan'ın Denktaş'ı ''toprak konularında daha yapıcı olmaya, iki devlette ısrar etmemeye'' davet ettiğini iddia etti. Genel Sekreter'in Rum tarafına da ''yetkilerle ve özellikle dönüşümlü başkanlıkla ilgili konuları farklı bir yaklaşımla göğüslemesi'' çağrısı yaptığını yazan gazete, Annan'ın, bu müdahaleyle temel konularda ve somut olarak egemenlik ve toprak konularında özlü al-ver koşulları yaratmaya çalıştığını ileri sürdü. 
     Simerini gazetesi ise Rum Sözcü Mihalis Papapetru'nun, merkezi hükümetin ve federal devletçiklerin yetkileri ile güvenlik konularında Kıbrıs Rum ve Türk tarafı arasındaki görüş ayrılıklarında daralma bulunduğu ve Rum Ulusal Konseyi'nin bundan haberdar olduğu şeklindeki açıklamasının karmaşaya ve tepkilere neden olduğunu yazdı. 
     





</TEXT>
</DOC>
