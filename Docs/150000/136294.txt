<DOC>
<DOCNO> 136294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/yasam/yas01.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Villada dehşet 
</HEADLINE>
<TEXT>

Gözü dönmüş iki cani, Zekeriyaköy’deki villasına girdikleri 85 yaşındaki Ali Asaf Yenisey’i, alarma bastığı’ için boğazını keserek katletti 
     M. AKİF ERDEM, NESLİHAN CUYAR, ŞENOL DEMİRCİ İstanbul 

     Türk Pirelli’de 35 yıl üst düzey yönetici olarak çalışan, Levent Rotary Kulübü’nün kurucusu ve eski başkanlarından Ali Asaf Yenisey 85 , gasp amacıyla villasına giren iki kişi tarafından boğazı kesilerek öldürüldü. Yakalanan zanlılar, Yenisey’i alarm düğmesine bastığı için öldürdüklerini söyledi. Saldırganlardan birinin bir süre Yenisey’in evinde bahçıvanlık yaptığı anlaşıldı. 
     Zekeriyaköy Vişne Mahallesi 1 B Sokak 15 numarada eşi Mihriban Ayten Yenisey 75 ile yaşayan Ali Asaf Yenisey’in villasına dün gece 23.30 sıralarında dış kapıyı tornavidayla açan iki kişi girdi. Çıkan gürültü üzerine alt kata inen Yenisey’i, mutfağın girişinde etkisiz hale getiren bu kişilerden biri, daha sonra üst kata çıktı. Yatak odasında bulunan Mihriban Ayten Yenisey’i bıçakla tehdit ederek, paralarını vermesini istedi. Yenisey’in çantasından çıkarıp uzattığı 250 milyon lirayı alan saldırgan tekrar alt kata indi. 
     
     Dışarda bir arkadaşları bekledi 
     İsimlerinin Grıgaryan Gagık 27 ve Ali Sunar 37 olduğu anlaşılan zanlılar, kaçacakları sırada alarmın düğmesine basan Asaf Yenisey’in bıçakla boğazını keserek öldürdükten sonra kendilerini bekleyen arkadaşları Nuri Başnur’un otomobiline koştu. Ancak daha sonra farklı yönlere doğru kaçmaya başladılar. Alarm sesini duyan komşuların, durumu bildirmesi üzerine harekete geçen jandarma, Gagık ve Sunar’ı yakaladı. Bu iki zanlıya yardım ettiği ileri sürülen Başnur da daha sonra yakalandı. 
     
     Eski bahçıvanları... 
     Gagık’ın, bölgedeki villalarda bahçıvanlık yaptığı, kısa süre önce Yenisey çiftinin bahçesinde çalıştığı ortaya çıktı. Zanlıların sorgularında, birlikte alkol aldıktan sonra gasp amacıyla Yenisey’in evine gittiklerini itiraf ettiklerini, alarm düğmesine basması üzerine Yenisey’i öldürdüklerini söyledi. Yenisey’in boğazını ise, Sunar’ın kestiği ileri sürüldü. Bu arada hayat arkadaşını kaybetmenin üzüntüsünü yaşayan Mihriban Ayten Yenisey, oğlu Selim ile birlikte jandarma karakoluna giderek ifade verdi. 
     



 YAŞAM 















</TEXT>
</DOC>
