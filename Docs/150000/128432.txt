<DOC>
<DOCNO> 128432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/siyaset/siy03.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasi komiser’in kulağı çekilecek 
</HEADLINE>
<TEXT>

AKP Genel Sekreteri, bürokratları denetlemeye yönelik bir uygulamaları olmadığını açıkladı ve "Parti teşkilatları devlet işleyişine karışmayacaklar" dedi 
     ABDULLAH KARAKUŞ Ankara 

     AKP yönetimi, illerindeki resmi kurum ve kuruluşları denetlemeye yönelik faaliyet içinde olan İzmir ve Adana il yönetimi hakkında soruşturma açtı. 
     AKP Genel Sekreteri İdris Naim Şahin, iki il teşkilatı ile ilgili gelişmeleri araştırdıklarını söyledi. Böyle bir uygulama içine girilmesini parti olarak tasvip etmediklerini belirten Şahin, "Eğer söylenenler doğruysa yanlışlığı düzeltiriz. Gerekli incelemeyi yapıyoruz. Bu uygulamalar kesinlikle parti politikamız değildir" dedi. 
     Parti teşkilatlarını devlet işleyişine karışmama konusunda daha önce uyardıklarını kaydeden Şahin şunları söyledi 
     "Bu konuda çok hassasız. Herkes görevini yapmalı. Teşkilat parti işlerini yapmalıdır. Yanlış anlışılmalardan dolayı münferit hadiseler olabilir. Teşkilatlarımız hükümet kurulmadan önce bu konularda uyarılmıştı. İl başkanlarına eğitimler sırasında bu konu iyice anlatılmıştı. Konu yakından takip edilecek. Ne yapıldığı, ne yapılmadığı ortaya çıkarılacak. Yanlışlık varsa da gerektiği şekilde düzeltilecek." 
     Başbakan Yardımcısı Abdüllatif Şener de, AKP İzmir İl Başkanı Ali Aşlık’ın bürokratlarla ilgili bilgi istemesi konusunda hükümetin herhangi bir tavrı veya işlemi olmadığını söyledi. 
     Kamudaki hantal yapının ortadan kaldırılması için performans kriteri konulmasını isteyen Şener, "Bir siyasi parti temsilcisinin bürokratlardan bilgi istemesi doğru mudur" sorusuna, "Bu konuda basının yazdıkları dışında bir bilgimiz yok. Muhtemelen farklı değerlendirilen bir konudur" karşılığını verdi. 



 SİYASET 


















</TEXT>
</DOC>
