<DOC>
<DOCNO> 107458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sontur10.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Küskünler boş kağıda imza atıyor... İşte itiraf... 
</HEADLINE>
<TEXT>

     Kahramanmaraş Bağımsız Milletvekili Mehmet Kaya, seçimlerin ertelenmesi için imza verdiğini, ancak önergenin içeriğini bilmediğini söyledi. 
     Mehmet Kaya, Parlamento'da düzenlediği basın toplantısında, Siyasi partiler ve Seçim yasaları değiştirilmeden yeni bir seçime gidilmemesi gerektiğini, mevcut yasalarla seçime gidilmesi durumunda yine koalisyon tablosu ortaya çıkacağını savundu. 
     Kaya, öncelikle siyasi partiler ve seçim yasaları değişikliğinin gerçekleştirilip daha güvenli bir ortamda seçime gidilmesi ve komşu ülkelerdeki bazı yeni gelişmelerin değerlendirilmesi bakımından seçimlerin ertelenmesi için hazırlanan önergeye imza verdiğini bildirdi. 
     Önergeyi kendisine kimin imzalattığı sorusuna cevap vermeyen Kaya, önergenin TBMM'nin hangi tarihte toplanmasını öngördüğü sorusuna ''arkadaşlar takip ediyor onlara sormak lazım'' dedi. 
     Gazetecilerin bu konudaki ısrarlı sorularına, ''İmzaları kimler topluyor bilmiyorum. Arkadaşlar getirdi, sözlü olarak izah ettiler imzaladım. İçeriğini, gensoru olup olmadığını bilmiyorum. Tek imza attım. Kaç kişinin imzaladığını bilmiyorum. Ben kendimden sorumluyum, başkalarından değil'' yanıtlarını verdi. 
     MHP'ye bir kırgınlığı olmadığını, ancak bir görev adamı olarak kendisine yeni bir görev verilmeyeceğini anladığı için MHP'den istifa ettiğini kaydeden Kaya, ''Şahsıma görev verilmeyeceğini anladığım ve bunu da takdir edilmediğim şeklinde yorumladığım için ayrıldım'' diye konuştu. 
     





</TEXT>
</DOC>
