<DOC>
<DOCNO> 130919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/yasam/ayas.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Katil bakıcı mı 
</HEADLINE>
<TEXT>

Çerkezköy’de bir çiftin henüz 8 aylık bebeklerini kanepeden düşüren bakıcı kadına emanet edilen 4 yaşındaki ağabeyin cesedi de dere kenarında bulundu. Polis cesetteki diş izlerinin sahibini arıyor 
     GURBET GÖKÇE - ÖZKAN DİKMEN - ALP GÜLER Tekirdağ DHA 

     Tekirdağ’da Yasemin ve Aydın Cirit çiftinin çocuklarına bakan Sultan Keskin, 8 aylık Koray’ı kanepeden düşürerek yaraladığı, 4 yaşındaki Çağatay’ı da boğarak öldürdüğü iddiasıyla sevgilisi Bayram Acar’la birlikte yakalandı. 9 aylık hamile olduğu belirtilen Keskin ve sevgilisi suçlamaları kabul etmedi ve çocuğu evde ölü bulduklarını iddia etti. 
     
     Dehşet içlerine doğdu 
     Çerkezköy’de bir fabrikada işçi olarak çalışan Yasemin ve Aydın Cirit çifti, çocuklarına bakması için üç ay önce Keskin’le 130 milyon lira maaş karşılığı anlaştı. 15 gün önce küçük Koray bakıcısı tarafından kanepeden düşürüldü. Cirit çifti yaralanan bebeklerini tedavi için önce Çerkezköy SSK Hastanesi’ne, oradan da İstanbul Özel Gaziosmanpaşa Hastanesi’ne götürdü. Bebeklerini götürürken Çağatay’ı da bakıcı Keskin’e bıraktı. 
     İstanbul’daki tedavinin uzaması üzerine Aydın Cirit, oğlu Çağatay’ı merak ederek dün Çerkezköy’e döndü. Oğlunu soran Cirit’e bakıcı Keskin, "Oğlunuzu üç gün önce komşunuz Rukiye Melek Kenaroğlu’na teslim ettim" dedi. Bu kez komşusuna giden Cirit, çocuğunun burada olmadığını öğrenince polise başvurdu. 
     
     Dere kenarına attık’ 
     Polis, Keskin’le birlikte olduğu sevgilisi Bayram Acar’ı da gözaltına aldı. İki sevgili polisteki ifadelerinde, "Çağatay’a kendi evimizde bakıyorduk. Geçtiğimiz pazar akşamı çocuğu evde bırakarak gezmek için dışarı çıktık. Döndüğümüzde çocuğu yerde yatarken bulduk. Baygınlık geçiriyordu. Yüzüne su serperek ayıltmaya çalıştık. Kalp masajı yaptık. Ancak kendine gelmedi. Bir saat uğraştık. Öldüğünü anlayınca elbiselerini giydirip, bir battaniyeye sarıp Çorlu Deresi’nin geçtiği Solmaz Petrol yakınındaki bir ağacın altına bıraktık. Üzerini de çalılarla örttük" dedi. 
     Bu ifade üzerine Çerkezköy polisi, belirtilen yerde battaniyeye sarılı çocuğun cesedini buldu. Ceset, otopsi yapılmak üzere İstanbul Adli Tıp Kurumu’na gönderildi. İlk incelemede cesette dayak ve diş izlerine rastlandı. Bunun üzerine diş izlerinin kime ait olduğunun belirlenmesi için Keskin ve sevgilisi İstanbul Adli Tıp Kurumu’na götürüldü. 
     



 YAŞAM 

























</TEXT>
</DOC>
