<DOC>
<DOCNO> 136812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sontur26.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Van'da anokuluna molotofkokteyli... 
</HEADLINE>
<TEXT>

     Van'da bir anaokuluna molotofkokteyli atılması sonucu çıkan yangın, maddi hasara yol açtı. Kentte, bayram tatili süresince bir ilköğretim okulu ve bir lise ile bir otobüs de benzin dökülerek kundaklandı. 
     Alınan bilgiye göre, sabah Şerefiye Mahallesi'ndeki Zübeyde Hanım Anaokulu'nun camlarının kırıldığı ve okulun yandığı ihbarı üzerine, güvenlik güçleri olay yerine gittiler. 
     Emniyet ve İtfaiye ekiplerinin müdahalesi sonucu Zübeyde Hanım Anaokulu'ndaki yangın, çevreye sıçramadan söndürüldü. Ancak okuldaki masa, sandalye, halı ve pencereler tamamen yandı. 
     Yapılan incelemede, okula terör örgütü PKK KADEK yanlılarının molotofkokteyli attığı tespit edildi. 
     Görgü tanıkları, verdikleri ifadede, bölgedeki bir grubun terör örgütü elebaşı Abdullah Öcalan lehine slogan attığını söylediler. 
     Öte yandan, bayram tatili süresince, Suphan Mahallesi'ndeki Yardım Sevenler Lisesi, Selim Bey Mahallesi'ndeki Mimar Sinan İlköğretim Okulu ve Terzioğlu Mahallesi'nde bulunan ve AK Parti tarafından seçim çalışmalarında kullanıldığı tespit edilen bir otobüs ile Türk Telekom abonman kutularına benzin dökülerek yakıldığı öğrenildi. 
     Olaylarla ilgili soruşturmanın sürdürüldüğü belirtildi. 
     





</TEXT>
</DOC>
