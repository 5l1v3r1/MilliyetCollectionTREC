<DOC>
<DOCNO> 140493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sondun02.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide, 11 Eylül öncesinde ikiz kuleleri filme çekmiş 
</HEADLINE>
<TEXT>

     El Kaide örgütünün, 11 Eylül terör saldırılarına hazırlık amacıyla Dünya Ticaret Merkezi'nin ikiz kulelerini önceden filme çektiği bildirildi. 
     ABC News televizyonu dün, Amerikalı ve İspanyol yetkililerin, 11 Eylül 2001'de Dünya Ticaret Merkezi'ne yönelik saldırıya hazırlık amacıyla El Kaide tarafından kullanıldığını belirttikleri video görüntüleri yayınladı. 
     ABC televizyonu, aynı yetkililere dayanarak, 31 Ağustos 1997 tarihli 29 dakikalık görüntü kaydının, İspanya'dan ABD'ye gönderilen bir El Kaide keşif grubu tarafından çekildiğini ve görüntülerin, bir turist video kamerasıyla çekildiği izlenimi verdiğini duyurdu. 
     ABC'nin ele geçirdiği görüntülerde, Dünya Ticaret Merkezi'nin ikiz kuleleri, lobiler, güney kulesinin gözlem katı, kuzey kulesinin tepesindeki antenler ve binanın yakın çekimleri yer alıyor. 
     Görüntülerde ayrıca, Hudson Nehri manzarası ve saldırılarda kullanılan iki uçağın kulelere çarpmak için izlediği yolun çekimleri bulunuyor. 
     ABC, görüntülerin, İspanya'nın başkenti Madrid'de bir El Kaide hücresine geçen yıl düzenlenen baskında tutuklanan Suriye vatandaşı Ghasoub El Ebreş Galyun tarafından çekildiğini belirtti. 
     Kefaletle serbest bırakılan Galyun'un ve bir diğer kişinin, görüntülerde Arapça yaptıkları konuşmaların duyulduğunu kaydeden televizyon, görüntülerde New York kentinin, aralarında Empire State binası ve Brooklyn köprüsünün bulunduğu bazı tarihi yerlerinin geniş kapsamlı çekimlerine de yer verildiğini bildirdi. 
     Bu görüntülerin, İspanyol yetkililerin Galyun'u tutukladıkları sırada buldukları 15 video banttan biri olduğu belirtildi. 
     ABC, gizli tutulan bu görüntü kayıtlarında Chicago'daki Sears kulesi, Los Angeles'daki Disneyland ve Universal Studios ile San Francisco'daki Golden Gate köprüsünun bulunduğunu duyurdu. 
     New York'la ilgili çekimlerin, 11 Eylül kurbanlarının aileleri tarafından Suudi Arabistan hükümetine karşı açılan dava nedeniyle gösterildiği belirtildi. 
     ABD'de, 11 Eylül'de Dünya Ticaret Merkezi'nin ikiz kulelerine düzenlenen saldırılarda yaklaşık 3 bin kişi hayatını kaybetmişti. 
     





</TEXT>
</DOC>
