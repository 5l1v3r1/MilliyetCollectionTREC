<DOC>
<DOCNO> 144044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sontur40.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkerenin kapsamı... 
</HEADLINE>
<TEXT>

     TBMM Genel Kurulu'nda kabul edilen Başbakanlık tezkeresi kapsamında, yurt dışına asker gönderme ve hava sahasının yabancı uçaklara açılması konusunda Hükümet'e 6 ay süreyle yetki veriliyor. 
     Başbakanlık tezkeresinde, Irak'ta yaşanan sürece ilişkin genel bir değerlendirme yapıldıktan sonra, şu ifadelere yer veriliyor 
     ''Kapsamı, sınırı ve zamanı, Anayasanın 117. maddesine göre, milli güvenliğin sağlanmasında ve silahlı kuvvetlerin yurt savunmasına hazırlanmasında Yüce Meclisimize karşı sorumlu bulunan Hükümet tarafından belirlenecek şekilde Türk Silahlı Kuvvetleri'nin Kuzey Irak'a gönderilmesine etkili bir caydırıcılığın sürdürülebilmesi amacıyla Kuzey Irak'ta bulunacak bu kuvvetlerin gerektiğinde belirlenecek esaslar dairesinde kullanılmasına ve muhtemel bir askeri harekat çerçevesinde yabancı silahlı kuvvetlere mensup hava unsurlarının Türk hava sahasını Türk makamları tarafından belirlenecek esaslar ve kurallara göre kullanmaları için gerekli düzenlemelerin Hükümet tarafından yapılmasına, Anayasa'nın 92. maddesi uyarınca 6 ay süreyle izin verilmesini arz ederim.'' 
     
     ÜSLERİN MODERNİZASYONU 
     58. Hükümet döneminde, 6 Şubat'ta kabul edilen Başbakanlık tezkeresi ile ''Askeri üs ve tesisler ile limanlarda gerekli yenileştirme, geliştirme, inşaat, tevsi ve alt yapı çalışmalarıyla ilgili olarak ABD'ye mensup teknik ve askeri personelin 3 ay süreyle Türkiye'de bulundurulması için'' yetki verilmişti. 
     Üç aylık döneme ilişkin bu tezkereyle tanınan yetkinin süresi 6 Mayıs 2003 tarihinde dolacak. Hükümet, bu yetkinin süresinin uzatılmasını isteyebileceği gibi kapsamını değiştirerek yeni bir yetki isteyebilecek. 
     
     KABUL EDİLMEYEN TEZKERE 
     ''Üslerin modernizasyonu'' olarak nitelendirilen bu yetkinin ardından, 25 Şubat'ta TBMM Başkanlığı'na gönderilen ikinci tezkere ile Hükümet yeni bir yetki isteminde bulunmuştu. 
     1 Mart günü yapılan birleşimde kabul edilmeyen bu tezkere, Türk Silahlı Kuvvetleri'nin yabancı ülkelere gönderilmesine ve yabancı kuvvetlerin Türkiye'de bulunmasına izin verilmesini öngörüyordu. Bu istemde, Türkiye'de gelecek asker sayısı ''en fazla 62 bin ve hava unsurları 255 uçak ve 65 helikopteri aşmamak'' kaydıyla sınırlandırılmıştı. 
     Yetki süresini 6 ayla sınırlayan bu yetki istemine ilişkin kapalı oturumda 250 üye ret, 264 üye kabul oyu kullanmış ve 19 üye de çekimser kalmıştı. Daha sonra yapılan açıklamada, ''Başbakanlık Tezkeresi'nin Anayasa'nın öngördüğü salt çoğunluğa ulaşılamadığı'' açıklanmıştı. 
     





</TEXT>
</DOC>
