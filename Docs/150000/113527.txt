<DOC>
<DOCNO> 113527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sontur24.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
''Şike Çetesi Davası''nda Ali Fevzi Bir'e tahliye 
</HEADLINE>
<TEXT>

     "Susurluk Davası" hükümlüsü Ali Fevzi Bir, bazı hakemler ve teknik direktörler arasında "şike çetesi" oluşturulduğu iddiasıyla 10 sanıkla birlikte yargılandığı davada, tutuksuz yargılanmak üzere tahliye edildi. 
     Kadıköy 1. Ağır Ceza Mahkemesi'ndeki duruşmaya, davanın tek tutuklu sanığı Bir ile tutuksuz sanıklardan teknik direktör Erdoğan Arıca katıldı. Arıca, talimatla alınan ifadesini kabul etmeyerek "İfadem doğru değildir" dedi. 
     Bir ile sadece futbol sohbeti yaptıklarını kaydeden Arıca, "Takım zor durumdaydı. Hakemler yanlış kararlar veriyorlardı. Takımı yakmamaları konusunda kendisinden yardım istediğimde, o da bana hakemlerin para bile aldıklarından bahsetti. Ben de para ile işim olmadığını belirttim"' diye konuştu. 
     Duruşmada daha sonra tutuksuz sanık hakem Sadık İlhan'ın avukatı, Arıca'dan, Gençlerbirliği-Ankaragücü maçını kimin yönettiğinin ve sonucunun ne olduğunun sorulmasını istedi. Arıca, İlhan'ın yönettiği bu maçı kaybettiklerini söyledi. 
     Bir'in avukatı ise başka bir suçtan hükümlü bulunan müvekkilinin, bu davadaki tutukluluğu nedeniyle İstanbul dışındaki başka cezaevine naklinin yapılamadığını, bundan dolayı da mağdur olduğunu kaydederek, tahliyesini talep etti. 
     Mahkeme, Bir'in, delillerin büyük bir kısmının toplanması ve sanığın başka bir suçtan hükümlü olduğu için kaçma ihtimali bulunmamasını dikkate alarak tahliyesine karar verdi. Duruşma, dosyadaki eksikliklerin giderilmesi için ertelendi. 
     Bir, tahliye edilmesine rağmen "Susurluk Davası" kapsamında 4 yıl ağır hapse hüküm giydiği için cezaevinden çıkamayacak. 
     





</TEXT>
</DOC>
