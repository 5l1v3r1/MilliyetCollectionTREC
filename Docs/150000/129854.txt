<DOC>
<DOCNO> 129854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sontur27.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani, Dışişleri Bakanlığı'nda... 
</HEADLINE>
<TEXT>

     Irak Kürdistan Demokrat Partisi IKDP lideri Mesud Barzani, Dışişleri Bakanlığı Müsteşarı Büyükelçi Uğur Ziyal ile biraraya geldi. 
     Büyükelçi Ziyal ile Barzani yaklaşık 1 saat baş başa görüşmelerinin ardından heyetlerarası görüşmelere başkanlık ettiler. Heyetlerarası görüşmelere Müsteşar Yardımcısı Büyükelçi Ali Tuygan, IKDP Politbüro üyesi Sami Abdurrahman ve diğer yetkililer katıldı. 
     Barzani, görüşmelerin ardından yaptığı açıklamada, öncelikle Diyarbakır'daki uçak kazasında yakınlarını kaybedenlere ve Türk halkına başsağlığı dileklerini ileterek, acıları paylaştıklarını söyledi. 
     Bakanlık'taki görüşmelerin verimli geçtiğini kaydeden Barzani, ''Birçok noktaya açıklık getirdik. İki taraf da ilişkilerin eski düzeyine dönmesi gerekliliğini hissediyor. Bu düzey de dostluk ve işbirliğine dayanmalı. Böyle bir işbirliği kurulabilmesi için zemin mükemmel'' diye konuştu. 
     Edinilen bilgiye göre, Türk tarafı görüşmede Barzani'nin daha önce Türkiye aleyhine yaptığı açıklamalardan duyulan rahatsızlığı iletti. 
     Barzani ise buna karşılık, arada bazı yanlış anlaşılmaların olduğunu söyleyerek, bunların önlenmesi için diyalogun artırılması ve ilişkilerin geliştirilmesi gerektiğini belirtti. 
     Görüşmede en son Londra'da yapılan Irak muhalifleri toplantısının da gündeme geldiği öğrenildi. 
     Müsteşar Ziyal, Barzani ve beraberindeki heyete görüşmelerin ardından Devlet Konukevi'nde öğle yemeği verdi. 
     Barzani'nin Ankara'daki temasları çerçevesinde yarın Başbakan Abdullah Gül tarafından kabul edilmesi bekleniyor. 
     





</TEXT>
</DOC>
