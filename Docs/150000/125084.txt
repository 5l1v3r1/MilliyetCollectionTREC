<DOC>
<DOCNO> 125084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/guncel/gun07.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
1 net çıkaran Bilecik Anadolu Lisesi’ne girdi 
</HEADLINE>
<TEXT>

İstanbul’da herhangi bir anadolu lisesine girebilmek için sınavda en az 80 net gerekiyor. Oysa Bilecik gibi metropollerin dışındaki anadolu liselerinde 1 net çıkarabilen öğrenci, okula kabul ediliyor 
     ANKARA Anka 

     İyi eğitim ve yabancı dil öğrenmenin adresi olarak gösterilen anadolu liselerinin taşrada bulunanlarında ilginç sonuçlar ortaya çıkıyor. Bilecik Anadolu Lisesi 2002 Ortaöğretim Kurumları Öğrenci Seçme ve Yerleştirme Sınavı’nda OKÖSYS sadece 1 doğru yanıt verebilen öğrencinin kaydını yaparken, okula girebilenler arasında "en başarılı öğrenci" unvanını 32 doğru yanıtlı öğrenci aldı. 
     
     En başarılısı 32 net yaptı 
     Milli Eğitim Bakanlığı, 2002 OKÖSYS tavan ve taban puanla doğru cevap sayılarına ilişkin istatistik çalışmasını tamamlayarak yayınladı. Öğrencilere Türkçe, matematik, fen ve sosyal bilimler olmak üzere dört alandan toplam 100 sorunun yöneltildiği sınavda, Bilecik Gölpazarı Anadolu Lisesi’ne sadece 1 net bırakabilen öğrenci de kayıt yaptırdı. Türkçe’den 5, sosyal bilimlerden 3.666 net bırakabilen, matematik ve fen bilimleri alanında eksi - rakamlara inen öğrencinin toplam neti 1.666 olarak gerçekleşti. Bu öğrenci Bilecik Gölpazarı Anadolu Lisesi’ne 476.121 puanla girdi. 30 kontenjanı olan Gölpazarı Anadolu Lisesi’ne 2002 OKÖSYS sonucunda 48 kişi başvururken, okula kayıt yaptıranlar arasında "en başarılı öğrenci" 32 nette kaldı. 
     Bilecik’teki Osmaniye 75. Yıl Anadolu Lisesi de, 100 sorudan sadece 17 net bırakabilen bir öğrencinin kaydını yapmak zorunda kaldı. Çankırı’daki Anadolu liselerine de sınavda en başarısız olan öğrenciler yerleştirildi. Çerkeş Anadolu Lisesi’ne 4.333, Şehit Nizamettin Yaman Anadolu Lisesi’ne 17.66, Kurşunlu Anadolu Lisesi’ne 12.389 net bırakan öğrencilerin kayıtları yapıldı. 
     
Galatasaray Lisesi 91 netten başlıyor      İstanbul, Ankara ya da İzmir’de olan okullara girişler içinse, doğru yanıt ortalamasının en az 80’lerde olması gerekiyor. 300 kontenjanı olan Ankara’daki Atatürk Anadolu Lisesi’ne yerleştirilen öğrencilerden en düşük puanlısı 82, en yüksek puanlısı 95 net bıraktı. İzmir Bornova Anadolu Lisesi’ne giren öğrencilerden en düşüğü 84, en yükseği 93 net yaparken, İstanbul Galatasaray Lisesi’ne giren öğrencilerden en düşüğü 91, en yükseği 97.66 net bıraktı. 
     



 GÜNCEL 
















</TEXT>
</DOC>
