<DOC>
<DOCNO> 143782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/spor/spo01.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
BİR İHTİMAL DAHA VAR 
</HEADLINE>
<TEXT>

Mircea Lucescu, sürprizi sevmeyen, tahmin edilebilir planları uygulayan bir teknik direktör. Ve bu yolda başarılı... Zago’nun yokluğunda da Lazio maçını kazanmak için dörtlü savunmaya dönebilir 
     MEHMET DEMİRKOL 

     Lucescu, İbrahim’in dönüşüyle her şeyin düzeleceği kanısında. "Eğer İbrahim olsaydı son 3 maçta yaşadığımız sıkıntılar olmazdı" diyor. Ama oturmuş düzenin iyi işlemesini engelleyecek bir sebep daha var. Zago’nun yokluğu. Savunmadan çok hücum yönündeki yokluğu önemli. Brezilyalı, sezon boyunca, oyunun genelinde ofansif çoğalmaya destek verdi. Yani aslında Beşiktaş oyun içinde çoğu zaman resmi olmayan bir 4 - 4 - 2 yorumunu sergiledi. Diğer yandan, bu ancak Zago gibi bir futbolcuyla uygulanabilecek bıçaksırtı bir taktik. Zago yokken bu işi havale ettiğiniz Ahmet Yıldırım da benzer özelliklere sahip. Ama şu bir gerçek ki, eğer sezon başında Lucescu, elinde Zago olmasaydı bu oyun planını uygulamaya cesaret edemezdi. Eldeki gerçek budur. 
     
     Rakip kontratak oynayacak 
     Lazio maçına bakıldığında bir başka gerçekle daha yüzleşiyorsunuz. Yüzde 100 kontratak silahıyla turu koparmaya gelen bir rakip. İki kanat oyuncusu, Stankoviç ve Claudio Lopez - Chiesa ikilisiyle dikine oynayıp Beşiktaş’ı vurmayı planlayan bir oyun yapısı. 
     Durum bu iken, Lucescu’nun önünde bir ihtimal daha var. Üzerine ofansif bir taktikle gelmeyecek rakibe karşı, gayrıresmi değil, resmi bir 4-4-2’yi sahaya sürmek. İbrahim, Ronaldo, Ahmet Yıldırım ve Tolga’dan oluşan bir savunma hattı yaratmak. Böylece İbrahim ve Tolga, önlerindeki oyunculara destek vererek oyunun hücum yönüne de fazlasıyla katkı sağlacaklar. Ayrıca kanatlardan gelen Lazio’yu karşılamak için bir sigorta olacaklar. Tek ön süpürücü olarak Tayfur’un önünde bir üçlü yer alabilir. Misal, sağ kanatta Ahmet Dursun, sol kanatta hücumu iyi bilen Serdar Topraktepe ve göbekte Pancu. Önlerinde ise Sergen ve İlhan Mansız. Tek forvet ama aslında 5 forvet. 
     
     Herkes süpürücü 
     Oyuncuların isimleri değişebilir. Zaten derdimiz, ne kimseye taktik önermek, ne de 11 dayatmak. Sadece bu yokluklar içinde başka yollar bulunabileceğini vurgulmak niyetindeyiz. Unutmamalı, 4’lü savunma aslında hücum yönünde 2’li savunma demektir. Oyun içinde, gerektiğinde ön süpürücü zaten savunma içine girerek 3’lü savunmaya dönüş sağlayabilir. Mesele savunmanın sabit süpürücüyle mi oynadığı, yoksa flat’ dizilip herkesin süpürücü mü olduğu. Lucescu zaten ikincisini uyguluyor. Ve Zago yokken hücumu etkin kılmak için 2’li ya da 4’lüye dönmek de gözardı edilmemesi gereken bir seçenektir. Acaba bu ihtimali Lucescu da düşünür mü Bakalım, görelim... 
     
Beşiktaş 92. randevuda      BU sezon Lucescu yönetiminde Avrupa’da birçok başarıya imza atan Beşiktaş, bugün 92. maçına çıkıyor. Yurtdışı arenada 29 galibiyeti bulunan Siyah - Beyazlılar, 42 yenilgi aldı. 20 maçı ise berabere sonuçlandı. Kartal, attığı 106 gole karşılık kalesinde 138 gol gördü. 
     
KUPA O G B M A Y Ş.K.K. 24 7 4 13 21 36 Şamp. Ligi 22 9 5 8 31 34 K.G.K. 20 4 4 12 21 38 UEFA 25 9 7 9 33 30 TOPLAM 91 29 20 42 106 138      
     Not Hükmen galibiyetler toplama alınmıştır. 
     
İtalyanlar’a şansımız tutmuyor      TÜRK takımlarının Avrupa Kupaları’nda İtalyanlar’a şansı tutmuyor. Beşiktaş ile Lazio karşılaşmasıyla 50. kez karşı karşıya gelecek iki ülke takımlarının mücadelesinde, bugüne kadar yapılan 49 maçın 31’ini İtalyanlar kazanırken, Türk ekipleri yalnızca 7 galibiyet alabildi, 11 maç da berabere sonuçlandı. Takımlarımızın 42 golüne, İtalyanlar 99 golle karşılık verdi. 
     
İnönü’den çıkış yok      KARTAL, BJK İnönü Stadı’nda bu sezon Avrupa Kupası maçlarında hiç yenilmedi. UEFA Kupası’nda evinde 4 karşılaşma yapan Beşiktaş, 3 kez sahadan galibiyetle ayrılırken, yalnızca 1 beraberlik aldı. Siyah-Beyazlılar, son 23 Avrupa Kupası karşılaşmasında da yalnızca kendi sahasında iki mağlubiyet gördü. Kartal, bu karşılaşmalarda 14 galibiyet, 7 de beraberlik aldı. 
     
Hataya zorlayacağızOlumlu ve olumsuz her sonuçta sorumluluğun kendisine ait olduğunu söyleyerek futbolcularını rahatlatan Beşiktaş Teknik Direktörü Lucescu, "Lazio güçlü ama elenmeyecek bir takım değil" dedi 
     ORHAN YILDIRIM 

     -İbrahim’i uzun zamandır görmediğiniz için basın toplantısına çağırdım 
     -Washington da savaş bölgesi ama Irak’a çok uzak. İstanbul’da öyle. 
     -Lazio ve İtalyanlar’ı çok iyi biliyorum. Ama sahada ben oynamıyorum. 
     
     "Eksikliğini hissettik" 
     LAZİO ile bugün kritik bir maça çıkacak olan Beşiktaş’ın Teknik Direktörü Mircea Lucescu, bu önemli karşılaşma için oyuncularına inandığını, futbolcularının da kendisine güven duyduğunu söyledi. Rumen çalıştırıcı basın toplantısının başında, "İbrahim’i uzun zamandır görmediğiniz için toplantıya çağırdım Eksikliğini hissettik. Yerine Serdar’a görev verdik ama onu çok aradık" diyerek futbolcusunu onore etti. 
     
     "Burada herşey güzel" 
     BİR İtalyan gazetecinin savaşla ilgili sorusuna Lucescu’nun cevabı da ilginç oldu "Washington da savaş bölgesi ama Irak’a çok uzak. İstanbul da öyle. Bu maçı İnönü’de oynayacağız. Burada havalar da çok güzel. Çeyrek finale kolay gelmedik. Çok çalışıp büyük takımları eledik. Yine turu geçeceğiz. İtalyalar daha deneyimli. Lazio ve İtalyanlar’ı da çok iyi biliyorum. Ama sahada ben oynamıyorum." 
     
     "Hataya zorlayacağız" 
     RAKİPLERİNİN kontratak oynayacağını düşündüğü için orta sahada önlem alacaklarını ifade eden Beşiktaş çalıştırıcısı, "Roma’da son 10 dakikada sıkıntı çektik, ama Lazio elenmeyecek bir takım değil. Hata yapmazsalar, yapmaya zorlayacağız" diye konuştu. Rumen teknik adam, tüm olumlu ve olumsuz sonuçta sorumluluğu üzerine alarak, "Sonucun pozitif olacağını umuyorum. İnşallah turu geçeriz" diye konuştu. 
     
     "Lazio’yu eleyeceğiz" 
     SAKATLIĞI nedeniyle uzun süre takımdan uzak kalan, ancak Lazio karşılaşmasında görev yapacağı belirtilen İbrahim de kendisine olan güveni boşa çıkarmayacağını belirtti. Görev verilmesi durumunda en iyisini yapacağını belirten Siyah - Beyazlı futbolcu, "Serdar elinden geleni yaptı. Lazio’yu eleyeceğiz. Ayrıca Milli Takım’ın İngiltere sınavında da yer almak istiyorum" dedi. 
     
Kartal çift forvet      İlhan ve Ahmet ile gol arayacak olan Beşiktaş, orta sahayı kalabalık tutup, Lazio’nun kontratak gücünü minimum düzeye indirmek için çabalayacak 
     
     Herşey gol için 
     LAZİO maçı için son hazırlıklarını tamamlayan Beşiktaş, gol bulacak bir oyun düzeniyle sahada olacak. İlhan ve Ahmet Dursun gibi iki önemli golcüsünü forvette oynatacak olan Teknik Direktör Lucescu, orta alanda Pancu, Sergen gibi etkili şut atan isimlerle de rakip kaleyi yoklayacak. İlk 15 dakikada gol için saldıracak olan Kartal, bundan sonra da rakibi gibi kontratak arayacak. 
     
     Kartal’ın B planı 
     BEŞİKTAŞ Yönetimi’nin, savaş durumunu düşünerek, maçın ertelenmesi halinde bir B planı yaptığı ortaya çıktı. Siyah - Beyazlılar, son dakikada böyle bir gelişme olması halinde rövanşın Almanya’da oynama isteğini UEFA’ya bildirme kararı almıştı. Beşiktaş’ın ilk tercihi ise, Dortmund’un ünlü Westphalen Stadı. Buranın trecih edilmesinin nedeni, tüm otobanların çakıştığı bölgede olması ve stadın akustiği idi. 
     
Göreceksiniz İtalyan ekibini karşılayan bir grup Beşiktaşlı taraftar, "Siz çok şanslısınız, yaşarken cehennemi göreceksiniz" pankartı açtı 
     SERHAN EGEMEN 

     LAZİO dün akşam özel bir uçakla geldi. Havaalanında "Kadıköy Kartalları" adlı bir grup taraftar tarafından karşılanan kafilede, ilk maçın golünü atan Inzaghi, hastalığı nedeniyle yer almadı. Siyah - Beyazlılar, İtalyanca, "Siz çok şanslısınız, yaşarken cehennemi göreceksiniz" ve "Roma’da yanmadınız ama boğazın derin sularına gömüleceksiniz" pankart açtı. 
     STATTA yapılan basın toplantısında konuşan Lazio Başkanı Ugo Longo, "Savaşa maruz kalanlara saygıdan dolayı bir süre organizasyonların durdurulmasını istedim" ifadesini kullandı. Teknik Direktör Roberto Mancini ise, "1-0’ı korumak için değil, galibiyet için geldik. Geldiğimize göre savaş için de endişeli değiliz" diye konuştu. 
     



 SPOR 


























</TEXT>
</DOC>
