<DOC>
<DOCNO> 108327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sontur10.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Üsküdar'da depoya baskın... 147 kaçak yakalandı... 
</HEADLINE>
<TEXT>

     Üsküdar'da bir depoda saklanan Afganistan, Pakistan ve Bangladeş uyruklu 147 kaçak, polis ekipleri tarafından yakalandı. 
     Bir ihbarı değerlendiren polis ekipleri, Bosna Bulvarı Dere Sokak 35 numarada Gülbeyaz Metin'e ait depoya baskın düzenledi. 4 katlı apartmanın alt katında yer alan depoyu açan polisler, küçük depoda 147 kaçakla karşılaştı. Polisi görünce kaçaklardan bazıları kaçmak isterken, bir kaçak düşerek yaralandı. 
     Afganistan, Pakistan ve Bangladeş uyruklu oldukları belirlenen kaçakların depoya dün gece TIR aracıyla getirildikleri anlaşıldı. 
     Kaçaklardan sabah polis baskınıyla haberdar olan apartman sakinleri ise şaşkına döndü. 147 kaçak daha sonra polis minibüslerine bindirilerek Kısıklı Karakolu'na getirildi. 
     Polis yetkilileri, depo sahibi Gülbeyaz Metin'in gözlem altına alındığını, kaçakları taşıyan TIR aracının ise arandığını belirterek, soruşturmanın sürdüğünü bildirdiler. 
     





</TEXT>
</DOC>
