<DOC>
<DOCNO> 123265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/spor/spo02.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
SESSİZ BEKLEYİŞ 
</HEADLINE>
<TEXT>

Diyarbakır yenilgisi sonrası yönetim, beklenen operasyonu yarına erteledi. Lorant’ın gönderilmesi, yerine antrenör Oğuz Çetin’in gelmesi kesinleşti. Birkaç oyuncuya da fatura çıkacağı öğrenildi 
     Düğmeye basılmadı 
     FENERBAHÇE Yönetimi, Konyaspor maçında olduğu gibi Diyarbakır yenilgisi sonrasında da sessiz kalmayı tercih etti. Sarı - Lacivertli yöneticiler operasyonun düğmesine yine basmadı, pazartesi günkü yönetim kurulu toplantısına kadar bekleyişe geçti. Ancak Lorant ile yolların ayrılması, yerine antrenör Oğuz Çetin’in getirilmesi büyük bir olasılıkla kesinleşti. Alman hocanın menajeri de İstanbul’a çağrıldı. 
     
     Futbolcular da yanacak 
     YÖNETİMİN kötü gidiş nedeniyle iki üç futbolcuya da fatura çıkaracağı, bu isimlerin de pazartesi günü açıklanacağı öğrenildi. Diyarbakır dönüşü kimsenin ağzını bıçak açmazken, İstanbul Emniyeti Atatürk Havalimanı’nda geniş güvenlik önlemleri aldı. Kafileyi protesto etmek için gelen 300’e yakın taraftar polis tarafından bir süre gözaltına alındı, daha sonra serbest bırakıldı. 
     
     Silahlı adamı polis umursamadı 
     MAÇ için Atatürk Stadı’na gelen gazetecilerin yolda bir vatandaşı, elindeki silahın şarjörünü doldurup, cebine koyduğu ve stada yöneldiğini gördü. Orada bulunan bir polis memuruna olayı anlatan basın mensupları, silahlı vatandaşa müdahale edilmesini istedi. Ancak polis, bu durumun kendi görev alanına girmediğini söyleyerek, gazetecilerin isteğini geri çevirdi. 
     
Sahada kavgaGünlerdir üzeri kapatılmaya çalışılan futbolcular arasındaki huzursuzluk, sahaya da yansıdı. Önce Fatih Oğuz ve Steviç, ardından da Ortega, Ceyhun ile tartıştı 
     Oğuz’a fırça attı 
     FENERBAHÇE’DEKİ üzeri kapatılmaya çalışılan, futbolcular üzerindeki huzursuzluk, artık saha içinde de kendini gösteriyor. Diyarbakırspor maçında da önce Fatih, Oğuz ve Steviç ile, ardından da Ortega - Ceyhun ikilisi birbiriyle kavga etti. 23. dakikada Oğuz’un topu taca göndermesine kızan Fatih, pozisyonu takip etmek yerine kalecisine bağırdı. Bunun üzerine Steviç yanlarına kadar gelip müdahale etti. 
     
     Ortega’ya "sus" dedi 
     OLAYLAR bununla da bitmedi. Karşılaşmanın 31. dakikasında Ceyhun’un fazla çalıma kaçıp, ayağında top tutmasını hazmedemeyen Ortega, bağırmaya başladı. Ceyhun ise parmağıyla "sus" işareti yaparak onu yatıştırmaya çalıştı. Daha sonra da bu kez Ceyhun, Ortega ile tartıştı ve ona top atmadığı için ağzına geleni söyledi. Kısacası Sarı - Lacivertliler rakipleriyle mücadeleyi bırakıp, birbirleriyle bir yumruklaşmadıkları kaldı. 
     



 SPOR 






























</TEXT>
</DOC>
