<DOC>
<DOCNO> 135032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/soneko25.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro kuşağında enflasyon oranı yüzde 2.1 
</HEADLINE>
<TEXT>

     Euro kuşağında, Ocak ayı için enflasyon oranı yüzde 2.1 olarak hesaplandı. 
     Avrupa Birliği İstatistik Ofisi verilerine göre, Ocak ayı enflasyon oranı, Aralık ayında yüzde 2.3 oranında belirlenen yıllık enflasyon oranından daha düşük gerçekleşirken, öngörülen yüzde 2.2'lik enflasyon oranının da altında kaldı. 
     Öte yandan, Euro'nun dolar karşısında değer kazanması ve ekonomik büyümenin yavaşlaması, yüksek enerji fiyatlarının dengelenmesine ve enflasyonun kontrol altında tutulmasına neden oldu. 
     Tüketici taleplerindeki düşüş, üreticilerin fiyatları yükseltmesine engel olarak enflasyonu dizginleyen bir başka etmendi. 
     Ekonomistlerin bazıları, enflasyonun 2003 yılında daha düşeceğini ve faiz hadlerini düşürmesi için Avrupa Merkez Bankası'na AMB baskıların artacağını tahmin ediyor. 
     Bununla birlikte, ekonomistlerin çoğunluğu Irak'a olası bir müdahale sonucu ortaya çıkacak kriz ve olası savaşın küresel ekonominin üzerindeki etkisinden dolayı AMB yönetim kurulunun Perşembe günkü toplantısından faiz düşürme kararının çıkmayacağına inanıyor. 
     





</TEXT>
</DOC>
