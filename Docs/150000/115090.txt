<DOC>
<DOCNO> 115090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sonspo11.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan'dan havuz için yeni öneri... 
</HEADLINE>
<TEXT>

     Gaziantepspor Kulübü Başkanı Celal Doğan, televizyon yayınlarından sağlanan gelirin, kulüplerin puanları dikkate alınarak paylaştırılması gerektiğini söyledi. 
     Gaziantepspor Kulübü ile Gaziantepspor Taraftarlar Derneği'nin, Bayraktar Lisesi'nde düzenlediği ve öğrencilerin yoğun ilgi gösterdiği panele, Kulüp Başkanı Doğan'ın yanı sıra Teknik Direktör Gigi Multescu, Antrenör Nurullah Sağlam ile futbolcular Maxim, Erdal ve İbrahim katıldı. 
     Doğan, yaptığı konuşmada, yayın gelirinin paylaşımında adaletsizlik yaşandığını belirterek, şöyle devam etti 
     ''Yaşanan adaletsizliğe bir an önce son verilmesi gerekir. Televizyon yayınlarından elde edilen gelirin yarısını 4, diğer yarısını 14 kulüp paylaşıyor. Havuzdan aslan payı alan kulüpler büyük küluplermiş. Evet bu kulüpler kuruluş tarihleri itibarıyla eski olabilirler. Ama büyüklük maziyle değil sahayla ölçülmeli. Madem büyük kulüpler, çıksınlar er meydanı olan sahaya, oynayalım, büyüklüklerini kanıtlasınlar.'' 
     
     ''BAKKALIN EKMEK VERMEDİĞİ GAZİANTEPSPOR'' 

     Doğan, Gaziantepspor olarak günlük başarılar peşinde koşmadıklarını, hedeflerinin, ayakları üzerinde durabilen bir Gaziantepspor yaratmak olduğunu ve bu yolda önemli mesafe aldıklarını söyledi. 
     ''Bakkalın ekmek, kasabın et, çaycının çay vermediği tavan arasında kalan bir Gaziantepspor devraldık'' diyen Doğan, sözlerini şöyle sürdürdü 
     ''Bu Gaziantepspor, o Gaziantepspor değil. Şimdiki Gaziantepspor modern tesislere, futbolcu ordusuna ve sağlam bütçeye sahiptir. Gaziantepspor'u uzun vadeli programlar sayesinde buraya taşıdık. Yaptıklarımız sürdürüldüğü takdirde Gaziantepspor, Avrupa'daki kulüpler gibi yüzyıllarca yaşayacak bir kulüp olur. Gaziantepliler'e şampiyonluk sevinci yaşatacak Gaziantepspor'un temelini attık. Benim çocukluğumda top oynamak suçtu, top oynayan çocukları babaları döverdi. Şimdi futbol bir sektör oldu. Şimdi binlerce baba elinden tutup çocuğunu futbol seçmelerine götürüyor.'' 
     
     ''ZİRVEDE KALMAK DAHA ZOR'' 

     Teknik Direktör Gigi Multescu da oynadıkları 9 karşılaşma sonrasında puan cetvelinde ikinci sırada yer aldıklarını anımsatarak, genç futbolcularla çalışmayı sevdiğini ifade etti. 
     Futbolcular gibi teknik direktörlerin de her maçı kazanmak için sahaya çıktığını vurgulayan Multescu, şu değerlendirmeyi yaptı 
     ''İyi bir performans ortaya koyarak zirveye çıktık. Bulunduğumuz yeri sürpriz olarak görmüyorum. Zirvede kalmak zirveye yükselmekten daha zor. Zor maçlarımız var. Sizlerden destek bekliyorum. Genç ve çok koşan bir ekibiz. Ligde zirve, Türkiye Kupası'nda final hedefliyoruz.'' Futbolcular İbrahim ve Erdal, Gaziantepspor altyapısından yetiştiklerini ve kırmızı-siyahlı formayı uzun yıllar başarıyla giymek istediklerini, Maxim ise Gaziantepspor'da mutlu olduğunu ifade etti. 
     Konuşmacılar, öğrencilerin sorularını da yanıtladılar. 
     





</TEXT>
</DOC>
