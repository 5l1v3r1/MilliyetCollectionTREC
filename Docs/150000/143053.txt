<DOC>
<DOCNO> 143053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sontur12.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan Dünyanın gözü üzerimizde, güçlü olmalıyız 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ''Dünyanın bütün gözleri Türkiye'nin üzerindedir. Onun için Türkiye'nin toplumuyla, devletiyle çok güçlü olması gerekir'' dedi. 
     Erdoğan, partisinin İstanbul İl Başkanlığı'nca, Mydonose Showland'de düzenlenen ''9. İl Danışma Meclisi'' toplantısına katıldı. 
     Salona saat 11.40'ta Ayten Alpman'ın ''Memleketim'' adlı şarkısı eşliğinde giren Erdoğan, AK Partililer tarafından ayakta alkışlanarak karşılandı. 
     Erdoğan konuşmasını yapmak üzere kürsüye çıkarken, konfetiler ile sarı, lacivert ve beyaz renkli balonlar atıldı, ayrıca salonda AK Parti Maltepe Gençlik Kolları tarafından üzerinde ''Bu şarkı burada bitmeyecek'' yazısı bulunan afiş açıldı ve çeşitli sloganlar atıldı. 
     Partilileri selamlayarak sözlerine başlayan AK Parti Genel Başkanı ve Başbakan Erdoğan, İstanbul ile birlikte yıllar önce uzun ve meşakkatli bir yolculuğa çıktığını vurgulayarak, çıkılan yolun kendilerini yeni bir menzile getirdiğini bildirdi. 
     Yaklaşık 20 ay önce kurulan AK Parti'nin Türkiye'nin özlemleri ve talepleri ile buluştuğunu, bu buluşmanın da Türkiye'nin her tarafında büyük bir heyecan dalgasını harekete geçirdiğini kaydeden Erdoğan, ''Şimdi bu heyecanı, yıllardır ertelenen hizmetler için seferber etme zamanıdır. Toplumla devlet arasında hiçbir mesafe kalmayıncaya kadar adaletle, hakkaniyetle çalışma zamanıdır'' diye konuştu. 
     Erdoğan, bu çabaya hız veren herkesi minnet ve şükranla andığını söyledi. 
     ''Varılan bu noktanın nihai gayeleri olmadığını'' özellikle ifade ettiğini anlatan Erdoğan, ''Hem kendimiz, hem arkadaşlarımız, bu makamların sürekli olmadığını akıllarından çıkarmasın'' dedi. 
     
     ''İCRAATIMIZLA GÖSTERMEYE MECBURUZ'' 

     Erdoğan, kendilerinden önce de hükümetler kurulduğunu ve bu ülkenin insanları arasından başbakanlar, bakanlar ve bürokratlar çıktığını dile getirerek, şunları kaydetti 
     ''Biz bu yolu, bilmeyene makamlar kazandırmak için, hizmet ve ikbal için yürümediğimizi hep söyledik. Şimdi icraatımızla göstermeye mecburuz. Bu nedenle geldiğimiz yer, durup oturacağımız yer değildir. Öncülerimizin açtığı yolda yeni ufuklara yürüyeceğiz. Büyük ülkemize, büyük milletimize, layık olmak için gecemizi gündüzümüze katıp çalışacağız. 
     Geldiğimiz yere kolay gelmedik. Bu yolda hepimiz bireysel, kolektif hikayeler yaşadık, yazdık. Her birimiz ayrı ayrı bir şiire mısra, bir şarkıya beste olduk. Yaşanan bütün öyküler, yazılan bütün şiirler ve besteler, saygındır, ama tüm öyküler, şiirler ve bu yolculuk sadece milletimize aittir. Buradan bir itibar, güven, istikrar çıkarabilirsek, bu şeref de milletin olacaktır. Çabalarımız bunun içindir. 
     Milletimize ait olan bu yürüyüşte ayaklarımızın sürtmemesi, dillerimizin dolaşmaması için, ayak bastığımız yolu, çıktığımız zemini asla unutmamamız gerekiyor. Bu nedenle geleceğimiz, kendi zeminimizde sabit kalmamıza bağlıdır. Bu zemin, bu ülkedir, bu topraklardır, bu vatandır.'' Kendilerinin de tek tek bu ülke için sorumluluklarını yerine getirmek zorunda olduklarına işaret eden AK Parti Genel Başkanı ve Başbakan Erdoğan, ''Dünyanın bütün gözleri Türkiye'nin üzerindedir. Onun için Türkiye'nin toplumuyla, devletiyle çok güçlü olması gerekir. Onun için herkesin üretime, istihdama, toplumsal barışa, bölgesel adalete katkı sağlaması gerekir'' diye konuştu. 
     
     "YENİ UFUKLARA BAKACAĞIZ" 

     Başbakan Erdoğan, kendilerinin dünyaya bu topraklardan bakacaklarını ve buradan dünya ile konuşacaklarını belirterek, birey, aile, toplum ve devlet olarak yeni ufuklara bakılacağını söyledi. 
     ''Her birimiz bu ülkenin aklı ve vicdanıyız. Hep birlikte de ortak aklı ve vicdanı oluşturuyoruz'' diyen Erdoğan, bu nedenle olup biten her şeyden de herkesin sorumlu olacağını bildirdi. 
     Türkiye'nin uzun yıllar enerjisini toprağa verdiğini ve üretim heyecanı ile teşebbüs gücünün kırıldığını kaydeden Erdoğan, ''Gerilimden, öfkeden şiddetten medet umanlar oldu, ama AK Parti'nin siyasette açtığı 'ak sayfa' ile artık gerilim tüccarları tasfiye oldu'' dedi. 
     Erdoğan, 3 Kasım seçimleriyle milletin herkese bir ders verdiğini dile getirerek, halkın verdiği bu dersten sadece siyasetçilerin değil, bürokratından tüccarına kadar herkesin sonuçlar çıkarması gerektiğini söyledi. 
     ''Geçmişte emek harcanmadan, alınteri dökülmeden, risk alınmadan, üretmeden kazanma kapılarının ardına kadar açık olmasının halk ile devlet arasındaki güven zeminini yaraladığını'' ifade eden Erdoğan, sözlerini şöyle sürdürdü 
     ''Siyasi alan daraldı, siyasetçi itibar kaybetti. Siyasi kriz, yönetim krizine dönüştü. Kriz bununla da kalmadı, bireyin ve toplumun kendine olan güveni zayıfladı. Bu nedenle şimdi her alanda kollarımızı sıvamamız gerekiyor. Eksikliklerimizi gidermemiz, yanlışlarımızı düzeltmemiz gerekiyor. Tam bir demokrasi için, tam bir hukuk devleti için tüm vatandaşlarının başının dik olması için halkımızın onuru için çok çalışmak gerekiyor. '' 
     
     ''ÜLKEYİ MAMUR KILMAK BOYNUMUZUN BORCU'' 

     Erdoğan, ''Diyarbakır'dan İzmir'e, Siirt'ten Bursa'ya, Kars'tan Denizli'ye, İstanbul'dan Van'a bu ülkeyi mamur kılmanın boyunlarının borcu olduğunu'' vurgulayarak, ''Bunun için kaynağımız vardır. Bu kaynak Türkiye'dir'' dedi. 
     Bu hedef için herkese yeni sorumluluklar ve görevler düştüğünü anlatan Erdoğan, ''partinin ve devletin hangi kademesinde bulunursa bulunsun herkesin yarınki Türkiye'nin inşasına omuz vermekte yükümlü olduğunu'' söyledi. 
     Partililerden ''ayrımcılığın bütün izlerini silmeleri'' ricasında bulunan AK Parti Genel Başkanı ve Başbakan Recep Tayyip Erdoğan, şöyle devam etti 
     ''Bu ülke ile birlikte büyümek için, gücümüz oranında geniş ufuklara hep birlikte bakalım. Bugün ülke olarak maddi zorluklarımız var, ama bilelim ki insanlığın selameti için dünyaya söyleyeceğimiz çok sözümüz var. İnsanlığın mutluluğu sadece güç ve iktidar ilişkisiyle anlaşılamaz, anlatılamaz. Biz bu coğrafyada büyük badireler yaşadık, ama büyük medeniyetler de kurduk, büyük şölenlere tanıklık ettik. Bu nedenle kimse bizi medeniyet tarihindeki yerimizden, devlet geleneğimizden, adalet anlayışımızdan, kimliğimizden soyutlayarak, istatistiklerle, grafiklerle anlatmaya kalkmasın, çalışmasın.'' 
     
     AK PARTİ'NİN FELSEFESİ... 

     Konuşmasında, ''AK Parti'nin felsefesi ve idealinin dünyaya Türkiye'nin tezlerini anlatmak olduğunu'' belirten Erdoğan, ''AK Parti'nin felsefesi, onurlu ve tok insanların ülkesi olarak Türkiye'nin dünyadaki yerini almasıdır'' dedi. 
     Erdoğan, vazgeçilmez hedeflerinin ''her alanda ve her platformda Türkiye'nin itibarını yükseltmek'' olduğunu vurgulayarak, şunları kaydetti 
     ''AK Parti, milyonların ortak vicdanı olarak doğmuş ve iktidar olmuştur. Bu vesileyle AK Parti iktidarının bütün vatandaşlarımıza hayırlı olmasını diliyorum. 
     Ülkemizin her alanda zor günlerden geçtiği hepimizin malumudur. Ama buna rağmen size umutsuzluktan bahsedecek değilim. Halkımız bizi, Türkiye'nin birikmiş ve güncel tüm problemlerini çözmek için görevlendirmiştir. 
     Türkiye bize güvenmiştir. Biz de Türkiye'ye güvendiğimiz için tüm problemlerin, her türlü zorluğun üstesinden geleceğimize inanarak, bu yoldayız. Hiç şüpheniz olmasın ki hükümetimiz, Irak krizi konusunda da, Kıbrıs meselesinde de Türkiye devleti ve milleti için her türlü hassasiyetini gösterecektir, göstermektedir.'' 
     
     VAZGEÇİLMEZ ÖNCELİKLER... 

     Erdoğan, ekonomik alanda da gereken tedbirleri eksiksiz alacaklarını ve hükümetin önümüzdeki dönemde enflasyonun düşüş sürecinin devam etmesine yönelik politikaları kararlılıkla uygulayacağını dile getirdi. 
     Fiyat istikrarına yönelik politikaların aksaksız sürdürülmesi, kamu borç stoğunun azaltılması ve özlenen hızlı ekonomik büyümeye ulaşılmasının ''vazgeçilmez öncelikleri'' olacağına dikkat çeken Erdoğan, ekonomi için yeni ''sürpriz kaynaklar'' hazırladıklarını belirtti. 
     Böylece ülke ekonomisinin gelişmesinin yaşanarak, hep birlikte görüleceğini ifade eden Erdoğan, şöyle dedi 
     ''Öncelikleri iyi tespit edilmiş, kararlı ve sabırlı adımların sonunda reel faizlerin düşmesi, büyüme hızının artması mutlaka gerçekleşecektir. Gelirdeki Şubat ayı tahmini 400 trilyon artmıştır. Bu bir gerçeği gösteriyor, bu tahminler artarak devam edecektir. 2003 yılı bütçesi, yüzde 6.5 faiz dışı fazla hedefine uygun olarak hazırlanmıştır. Bu durum çok güçlü bir mali uyuma işaret etmekte olup, bütçe hedeflerinin gerçekleşmesini teminen gerek gelir artırıcı, gerek harcamalarda israfı önleyici tedbirlerin ayrıntılarıyla gösterildiğinin çok açık ve net bir göstergesidir. 
     Hükümetimiz, bölgemizde ortaya çıkabilecek muhtemel gelişmeler karşısında veya bütçe gerçekleşmeleri gerektirdiği takdirde her türlü tedbiri alacaktır, almaya muktedirdir. '' 
     
     ''HÜKÜMETİMİZ MALİ DİSİPLİNİ UYGULAMAKTA KARARLIDIR'' 

     Erdoğan, hükümet olarak kamu borç stoğunu düşürmekte kararlı olduklarını ifade ederek, böylece reel faizlerin hızla düşeceğini, ekonomik ortamın da daha fazla yatırım, daha fazla tüketim ve daha çok istihdam için uygun hale geleceğini söyledi. 
     ''Hükümetimiz mali disiplini uygulamakta kararlıdır'' diyen Erdoğan, ancak mali disiplinin yapısal reform ve kamuda verimliliği artıracak tedbirlere dayandırılması gerektiğine işaret etti. 
     Bu sayede bir süre sonra vergi yükünün azaltılması, kamu fiyatlarının makul seviyede tutulması ve adil dağılımın sağlanabileceğini kaydeden Erdoğan, ''Bunun için kamu hizmetlerinde verimlilik ve etkinliğin arttırılması amacıyla kamu yönetimi reformu gerçekleştirilecektir'' dedi. 
     Erdoğan, kamuda mali yönetim ve kontrol disiplininin yeniden yapılandırılacağını anlatarak, bankaların aracılık faaliyetlerine geri dönmesi ve kredilerinin işler hale getirilmesinin sağlanacağını bildirdi. 
     Ekonomi anlayışlarının temelinde insan ve insana hizmetin bulunduğunu belirten Erdoğan, AK Parti iktidarı ile Türkiye'nin siyasi ve sosyal alanda yakaladığı istikrar ile güven ortamının ekonomik alanda da canlanmayı sağlayacağını söyledi. 
     
     ''HER ŞEY TÜRKİYE İÇİN'' 

     AK Parti teşkilatının millete borçlu olduğunu dile getiren AK Parti Genel Başkanı ve Başbakan Recep Tayyip Erdoğan, şunları kaydetti 
     ''İstanbul, iş görme biçimimizi, hizmet üretme ve kaynakları değerlendirme yöntemimizi çok iyi bilir. Şimdi bu geleneği, millete hizmet anlayışımızı ve bu sevdamızı bütün Türkiye'ye yaymak istiyoruz. Bu azmimizi hiçbir engel kırmaya çalışmasın. Herkesten istikrara, adalete, kalkınmaya, güvene omuz vermesini istiyorum. 
     Yaşadığımız dünya adalet kavramını insana unutturacak kadar katı bir dünya olsa da, şiddet ve öfke üreten, birey ve toplumun manevi dinamiklerini yıkan bu dünyaya karşı kendi öz dinamiklerimize, insani olana yaslanmak zorundayız. Ben bu duygularla size geldim. İstanbul'dan güç almaya ve İstanbul'a teşekkür etmeye geldim. Tabandan tavana, 7'den 70'e, kadın ve erkeği ile hep birlikte omuz omuza tek bir şey söylüyoruz, 'her şey Türkiye için'. Allah yardımcımız olsun.'' Erdoğan, daha sonra milletvekili seçildiği Siirt seçimlerine ilişkin çalışmalarda emeği geçen partililere hediye verdi. 
     AK Parti İstanbul İl Başkanı Mehmet Müezzinoğlu da, Erdoğan'a, günün anısına mektup açacağı ve çiçek sundu. 
     Recep Tayyip Erdoğan, daha sonra ''Başbakan Erdoğan'' sloganları arasında toplantı salonundan ayrılarak, AK Parti İstanbul İl Başkanlığı'na gitti. 
     





</TEXT>
</DOC>
