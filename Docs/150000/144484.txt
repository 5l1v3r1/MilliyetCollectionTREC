<DOC>
<DOCNO> 144484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/son/sondun07.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya'da ABD karşıtı gösteriler... 
</HEADLINE>
<TEXT>

     Brezilya'nın Sao Paulo ve Brasilia kentlerinde, ABD karşıtı gösteriler yapıldı. 
     Brasilia kentinde, ABD Büyükelçiliği'nin önüne gelen yaklaşık 500 kişilik bir öğrenci grubunun, ABD bayraklarını yakarak ve ellerindeki ABD Başkanı George W. Bush'un, ''Adolf Hitler stili bıyıklı, Drakula dişli veya yılan vücutlu'' resimlerini sallayarak, ABD'nin Irak'a saldırısını protesto ettikleri gözlendi. Öğrencilerden bazılarının da büyükelçilik binası taşlar fırlattıkları belirtildi. 
     Ayrıca, Sao Paulo kentinde yaklaşık 2 bin kişilik bir grubun, ABD Konsolosluğu önünde gösteri yaptıkları kaydedildi. Brezilya'da, iktidardaki merkez sol partinin, ABD'nin Irak'ta yaptığı savaşı gayrimeşru olarak nitelendirmesinin ardından Brezilyalı pek çok milletvekillinin ABD ürünlerinin boykot edilmesini istedikleri bildiriliyor. 
     Brezilya'nın dışında Arjantin ve Ekvador gibi Latin Amerika ülkelerinde de dün, ABD ve savaş karşıtı protesto gösterileri düzenlediği belirtiliyor. 
     Arjantin'in Buenos Aires kentinde yaklaşık 3 bin kişilik bir grubun, kentteki ABD Büyükelçiliği'nin önünde protesto gösteri düzenlediği, önce sakin başlayan gösteride küçük bir grubun taşkınlıkta bulunarak büyükelçilik binasına taşlarla saldırması üzerine polisin müdahale ettiği bildirildi. 
     Arjantin ve Ekvador'daki protesto gösterilerinde polisin, göstericileri dağıtmak için göz yaşartıcı gaz ve basınçlı su kullandığı kaydedildi. 
     





</TEXT>
</DOC>
