<DOC>
<DOCNO> 136463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/son/sonspo05.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe dernekleri Oğuz Çetin için ikilemde kaldı 
</HEADLINE>
<TEXT>

     Fenerbahçe'de teknik sorumluluk görevine getirildikten sonra başarılı olup olmayacağı tartışılan Oğuz Çetin konusunda, Anadolu'daki Fenerbahçeli dernekler de ikilemde. 
     A.A muhabirinin görüşlerini aldığı 18 dernek yöneticisinin bir bölümü sarı-lacivertli takımın yeni çalıştırıcısına, yabancı teknik adamlara gösterilen sabrın daha fazlasını göstermek gerektiği görüşünü savunurken, bir kesim de takımın Çetin ile başarıya ulaşacağına inanmadığını belirtti. 
     
     ''EN AZ 2 YIL MÜSADE EDİLMELİ'' 
     Bafra Fenerbahçeliler Derneği Başkanı Erdal Hancıoğlu, Oğuz Çetin'e en az 2 yıl müsade edilmesi gerektiğini, gösterilecek sabrın neticesinde Fenerbahçe'nin Oğuz ile kalıcı başarılara imza atabileceğini vurguladı. 
     Bandırma Derneği Başkanı Mustafa Özçakır ise Oğuz Çetin konusunda kesin karar vermek için zaman tanımak gerektiğini anlatarak, ''Umuyorum başarılı olur. Çünkü o futbolculuğunda da kişilik olarak ortalama futbolcu kalitesinin üstündeydi'' diye konuştu. 
     Manisa Dernek Başkanı Ahmet Kurşun, Oğuz Çetin'in başarısının dışarıdan müdahaleler yapılmamasına bağlı olduğunu kaydederek, ''Çetin Fenerbahçe'ye yararlı olacak. Teknik kadroya da dışarıdan müdahalelerin önlenmesi gerekir. Oğuz Çetin'in başarısı da buna bağlıdır'' dedi. 
     
     ''ADAM AKILLI BİR HOCA GETİRİLEBİLİRDİ'' 
     Oğuz Çetin ile başarının geleceğine inanmadığı fikrini savunan Afyon Dernek Başkanı Ömer Altınay ise teknik sorumlu Oğuz Çetin ile beklenen başarının yakalanamayacağını iddia ederek, ''Ortega'ya 22 milyon dolar para verileceğine, bu paranın yarısıyla adam akıllı bir hoca getirilebilirdi. Kulüpte tesisleşme iyi, ama sportif başarı lazım. Oğuz Çetin ile de başarıya inanmıyorum. Şampiyonluğa gitti gözüyle bakıyorum.'' Fethiye Fenerbahçeliler Derneği Başkanı Nazmi Tellioğlu da Çetin'in sportif başarıyı getiremeyeceği inancında olduğunu savundu. 
     Sarı-lacivertli takımın aldığı kötü sonuçlar ve istikrarsızlık nedeniyle sokakta gezemediklerini anlatan Tellioğlu, şöyle konuştu 
     ''Fethiye'de bir mağlubiyette sokakta gezemiyoruz. Fenerbahçe çok sabırsız. Uzun vadede yatırıma girmeyi kabul edemiyoruz. Biz şampiyonluk istiyoruz. Oğuz Çetin konusunda olumlu düşünmek istiyorum, ama sanmıyorum. Samandıra'ya gidip futbolculara verilen imkanları gördüm. Yazıklar olsun o futbolculara.'' Fenerbahçeli diğer derneklerin yöneticilerinin sarı-lacivertli takım hakkındaki görüşleri şöyle 
     Servet Sipahioğlu Alanya-Başkan Yardımcısı ''Teknik kadroyu yetersiz buluyorum. Şampiyonluk Beşiktaş maçında teslim edildi.'' Yılmaz Beşevli Ayancık-Başkan ''Yönetim kurulunun teknik direktör seçiminde hatası var. İkinci devrenin sonunda en kötü şartla ikinci oluruz. Şampiyonluktan az da olsa umudum var. Transferler yerinde. Ben olsam Ali Güneş'e amatör kümede top oynatmam.'' Zeki Şahbaz Balıkesir-Başkan ''Yönetimin sonuna kadar arkasındayız. Gelecek için atılımlar yapıldı. Önümüzdeki yıllarda başarının geleceğine inanıyorum. Transferde hata oluyor, ama bu seferkiler fevkalade olumlu.'' Seyfi Özgen Bilecik-Başkan ''Takım bu sezon şampiyon olmayabilir, ama yabancı hocalara gösterdiğimiz tahammülü Oğuz'a tanırsak, birşeyler yapabileceğini görebiliriz.'' Tamer Çizmecioğlu Bolu-Başkan ''Oğuz Çetin ile şampiyonluk bu sezon zor. Fatih Terim de futbolcuydu şimdi başarılı bir teknik direktör. Oğuz'a hak tanınmalı.'' İbrahim Tarkan Çorlu-Başkan Sportif anlamda başarıyı bir türlü yakalayamadık. Oğuz konusunda sabretmemiz lazım. Transferler yeterli ama şampiyonluk şansını kaybettik gibi görünüyor.'' Şahin Baysak Çerkezköy-İkinci Başkan ''Yönetimi sportif başarı hariç, diğer yönlerden son derece başarılı buluyorum. Günü kurtarmak için değil, gelecek için çalışıyorlar. Beşiktaş maçında takımın performansını gördükten sonra Oğuz Çetin'e daha da çok güvendik. '' Ahmet Mahmut Usluer Didim-Başkan ''Takım Beşiktaş maçındaki gibi oyununu sürdürürse, başarılı olur. Transferler uyum sağlarsa, takımı başarıya taşır'' Mehmet Efe Eskişehir-Başkan ''Oğuz'a inanıyoruz. Transferler de yerinde'' Arslan Coci Gümüşhacıköy-Başkan ''Sportif başarı da var, tesisleşme başarısı da. Oğuz Çetin'e güveniyoruz. Ama biraz sabretmek lazım.'' Osman Özkebapçı İzmir-Başkan ''Başarılar kısa sürede elde edilemez. İstikrarlı yol çizilmeli. Bu yönetim de bunu gerçekleştiriyor. Fenerbahçe'de teknik direktörlük çok zor bir görev. Oğuz Çetin'in hem taraftarı, hem eski sporcuları, hem de yazarları idare etmesi gerekiyor. '' Mehmet Diltemiz Malatya-Başkan Yardımcısı ''Fenerbahçe'de tesisleşme mükemmel ama sportif açıdan biraz eksiğiz, ama geleceğine inanıyorum. Oğuz Çetin'in de bekleneni vereceğini düşünüyorum. Ara transfer döneminde iyi futbolcular alındı. Keşke bu isimler sezon başında alınsaydı.'' Şadan Doğan Biga-Başkan ''Oğuz Çetin'in de başarılı olacağına herkes gibi ben de inanıyorum. Transferler iyi, ama Ortega'yı alana kadar Kemal'i sezon başında transfer etseydik çok daha iyi olacaktı.'' 
     





</TEXT>
</DOC>
