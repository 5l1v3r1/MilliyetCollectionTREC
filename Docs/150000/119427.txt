<DOC>
<DOCNO> 119427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/ekonomi/eko03.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatçılardan mektupla AB lobisi 
</HEADLINE>
<TEXT>

Türkiye’nin AB’den tarih alması için lobi atağını sürdüren TİM, onbinlerce Avrupalı firmaya mektup gönderip destek isteyecek 
     Kopenhag Zirvesi’ne sayılı günler kala Türk şirketleri lobi için Avrupalı şirketlere mektup yağdırıyor. Türkiye İhracatçılar Meclisi TİM de 34.5 milyar dolarlık ihracata imza atan üyeleri aracılığıyla Türkiye ile iş yapan onbinlerce Avrupalı şirkete yarından itibaren birer mektup gönderecek. Mektupta, Türkiye’nin AB üyeliğine destek istenecek. 
     TİM Başkanı Oğuz Satıcı, mektubun, Avrupa’da iş yapılan tüm şirketlere ve yöneticilerine bugünden itibaren gönderileceğini belirtti. Satıcı, şunları söyledi 
     
     Amaç, kamuoyu desteği yaratmak 
     "Buradaki amacımız, bizi en iyi tanıyan insanların, bizim arzu ettiğimiz AB sürecine kamuoyu desteği yaratarak yardımcı olmalarını sağlamak. Bu mektup sayesinde, Avrupalı işadamlarının hükümetlerini de ikna etmesini bekliyoruz." 
     Satıcı, Avrupalı işadamlarının Türkiye’nin AB tam üyeliğine bakışına ilişkin olarak, "Onlarla yaptığımız görüşmelerde, Türkiye’nin niye AB içerisinde olmadığını merak ediyorlar. Türkiye’nin 1996’da katıldığı Gümrük Birliği ile ekonomik olarak AB ile bütünleştiğini düşünüyorlar" dedi. 
     Satıcı, Avrupalı işadamlarına gönderdikleri mektuptan sonuç almayı ümit ettiklerini kaydetti. 
     
Türkiye’yi destekleyin’      TİM’in mektubunda, Avrupalı iş ortaklarına hitaben şöyle deniliyor 
     "Değerli iş ortağımız, yirmi yılı aşkın bir süredir çok güçlü bir iş ilişkisinin avantajlarını birlikte yaşadık. Türkiye önemli bir tedarikçi ülke olarak ve sizin ülkeniz de ciddi bir alıcı pazar olarak, verimli bir iş ortaklığının zeminini oluşturup firmalarımıza da karşılıklı yararlar sağlamıştır. Türk iş dünyası bu eşsiz iş ortaklığının başarısını, politik platforma da taşımak istemekte ve AB’nin tam üyesi olabilmeyi hedeflemektedir. 
     Ülkemizin yönünü Batı’ya çevirmek için büyük mücadeleler veren politikacılarımızın pozisyonunu güçlendirmek için belli bir hedef tarih almamız gerektiği bir gerçektir. Sosyal ve ekonomik konularda eksiklerimizin olduğu açıktır. Bunların giderilmesi, ancak kesin bir tarih alabilmemizle mümkün olacaktır. 
     Sizlerden, Türkiye’nin müzakerelerin başlatılması için yaptığı girişimlerin desteklenmesini rica ediyoruz. Desteğinizin fark yaratıp, Türkiye’ye AB üyesi olmada ciddi yardımı olacağından eminiz." 
     



 EKONOMİ 














</TEXT>
</DOC>
