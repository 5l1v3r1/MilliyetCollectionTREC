<DOC>
<DOCNO> 138567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/son/sonspo03.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor-Elazığspor karşılaşması ertelendi... 
</HEADLINE>
<TEXT>

     Gaziantepspor ile Elazığspor arasında bugün saat 13.30'da başlaması gereken Birinci Süper Futbol Ligi karşılaşması, olumsuz hava koşulları nedeniyle yarın aynı saate ertelendi. 
     Yoğun kar yağışının sürdüğü Gaziantep'te, karşılaşmadan 1 saat önce Kamil Ocak Stadı'na gelen orta hakem Mutlu Çelik, sahada inceleme yaparak, maçın yapılması karar verdi. Bunun üzerine futbolcular hazırlanmaya başlarken, saha çizgilerinin kömür tozuyla çizilmesi için çalışmalara başlandı. 
     Karşılaşmanın başlayacağı saat 13.30'da futbolcularla birlikte sahaya çıkan hakem Çelik, yeniden yaptığı incelemenin ardından takım kaptanlarını yanına çağırarak, görüşlerini sordu. 
     Gaziantepspor Kaptanı ve Kalecisi Ömer Çatkıç, yoğun kar yağışının görüşü engellediğini ve çizgilerin belli olmadığını söyledi. Elazığsporlu futbolcuların da aynı yönde görüş bildirmeleri üzerine Çelik, karşılaşmayı yarın aynı saate ertelediğini bildirdi. 
     Çelik, ''Saha zemini futbol oynamaya elverişli, ancak yoğun kar yağışını nedeniyle çizgiler kapanıyor ve görüş açısı çok düşüyor. Bu nedenle karşılaşmayı ertelemek zorunda kaldım'' dedi. 
     Gaziantepspor Kulübü yetkilileri de bugün alınan biletlerin yarın da geçerli olduğunu bildirdiler. 
     





</TEXT>
</DOC>
