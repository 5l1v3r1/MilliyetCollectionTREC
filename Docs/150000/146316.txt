<DOC>
<DOCNO> 146316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/spor/spo01.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cordoba müjdesi 
</HEADLINE>
<TEXT>

B.Juniors ile sözleşmesi Aralık ayında bitecek olan tecrübeli kaleci, Haziran’dan sonra da yuvada kalacak. Beşiktaş dört aylık boşluk için yine kira ödeyecek 
     ORHAN YILDIRIM 

     Serbest kalacak 
     BEŞİKTAŞ ile Haziran’da kiralık anlaşması sona erecek olan Cordoba’nın, Kolombiya’ya geri dönmemesi için başlatılan hukuksal araştırmalar, mutlu sonla bitti. Uluslararası hukukçularla bağlantıya geçen Beşiktaş, Haziran’dan sonra Cordoba’yı kaçırmamak için formül buldu. Siyah - Beyazlılar, FIFA’ya başvurup, aradaki 4 aylık fark için kiralık bedeli belirlemesini talep edecek. 
     
     Gizli tutuluyor 
     FIFA’NIN belirleyeceği rakam karşılığında Kolombiyalı kalecinin geri dönüşü önlenecek. Boca Juniors ile olan sözleşmesi sona erdikten sonra ise Cordoba bonservisini bedelsiz olarak alabilecek. Bu formülü oldukça gizli bir çalışmayla hayata geçirmeye hazırlanan Siyah - Beyazlılar, konuyu Cordoba’ya da iletti. Başarılı eldiven, Beşiktaş’ta kalmak istediğini söyledi. 
     
Luce’den uyarı      TEKNİK Direktör Mircea Lucescu, kalan 10 maç öncesinde futbolcularıyla toplantı yaptı. Bundan sonraki karşılaşmaların çok büyük önem taşıdığını hatırlatan Rumen hoca, oyuncularının hepsinden hazır olmalarını istedi. Lucescu’nun, "Artık maça göre kadro ve taktiksel değişiklikler yapmamız gerekecek. Her sınava oynayacakmış gibi hazırlanın" dediği öğrenildi. 
     
Transfer askıda      SON günlerde gündeme gelen transfer dedikoduları Beşiktaş’ta keyifleri kaçırdı. Asbaşkan Yıldırım Demirören, söylentilerin takıma zarar verdiğini dile getirip, "Mayıs ayına kadar transfer dondu. Bu konuda hiçbir çalışma yapılmayacak. Konsantrasyonun transfer iddialarıyla bozulmasına izin vermeyeceğiz. 100. yılda herkes bizden şampiyonluk bekliyor" diye konuştu. 
     
Beşiktaş’tan gollü prova      LUCESCU’NUN bir ilke imza atıp basına kapattığı özel maçta Beşiktaş, Kocaelispor’u 3 - 1 yendi. Siyah - Beyazlılar’ın gollerini Yasin 2 ve Ali Cansun, Körfez ekibinin tek sayısını ise Lazarov kaydetti. İlginç karşılaşmada hakemlikleri iki takımın yardımcı hocaları yaptı. Öte yandan genç kaleci Göksel’in bir pozisyon sonrasında sakatlandığı açıklandı. 
     


SPOR 



























</TEXT>
</DOC>
