<DOC>
<DOCNO> 102224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sondun13.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan eriyor, nüfus giderek azalıyor... 
</HEADLINE>
<TEXT>

     Bulgaristan'ın, nüfusu giderek azalan ve kritik duruma ulaşan 7 ülkeden birisi olduğu bildirildi. 
     Amerikan Population Refferands Bureau sivil toplum örgütünün raporunu yayınlayan 24 Çasa 24 saat gazetesi, nüfusu gittikçe azalan Bulgaristan'ın 2050 yılında yok olabileceğini yazdı. 
     Raporda, ''eriyen'' diğer ülkelerin Botsvana, Estonya, Japonya, Rusya, Ukrayna ve Güney Afrika Cumhuriyeti olduğu belirtildi. 
     Bu arada Bulgaristan Milli İstatistik Enstitüsü NSİ , Mart 2001 sayımına göre ülke nüfusunun 7 milyon 891 bin 95 olduğunu hatırlattı ve yılda ortalama 22 bin kişinin yurtdışına göç ettiğini bildirdi. 
     NSİ tarafından Bulgaristan'da yapılan son araştırmalara göre, her 3 kişiden biri fakir, halkın sadece yüzde 1'i refah içinde yaşıyor. 
     Yıllardır 8 milyon nüfusa ulaşmayı hayal eden ülkede yaşanan demografik sorunlar, özellikle gençlerin yurtdışına gitmesine neden oluyor. NSİ araştırmalarına göre, 1 milyon Bulgar genci, ileride yurtdışına gitmeyi planlıyor. 
     Ülke nüfusu 1992 yılından buyana 1 milyon azaldı, doğum oranında istikrarlı bir düşüş, ölüm oranında da istikrarlı bir artış kaydedildi. 
     





</TEXT>
</DOC>
