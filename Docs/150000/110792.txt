<DOC>
<DOCNO> 110792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sonspo15.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat Özdemir "Taraftarımızın desteğiyle 2. tura çıkacağız" 
</HEADLINE>
<TEXT>

     Şampiyonlar Ligi'ne katılamayarak, Avrupa kupalarındaki mücadelesini UEFA Kupası'nda sürdüren Fenerbahçe'yi yarın AIK Solna ile oynayacağı 1. tur rövanş maçının heyecanı sardı. 
     Feyenoord engeline takılıp Şampiyonlar Ligi'ne katılamayan ve Birinci Süper Lig'in ilk haftalarındaki başarısız performansıyla hayal kırıklığı yaratan sarı-lacivertli takım, İsveçli rakibi karşısında oynayacağı 2. maçta turu geçerek moral bulmaya çalışacak. 
     
     ''TEK DÜŞÜNCEMİZ İKİNCİ TUR'' 
     Fenerbahçe Kulübü İkinci Başkanı Nihat Özdemir, yarınki maçı kazanarak taraftarlarına büyük bir sevinç yaşatmak istediklerini belirterek, ''Tek düşüncemiz ikinci tura yükselmek'' dedi. 
     İkinci tur için futbolcularına güvendiklerini vurgulayan Özdemir, şöyle konuştu 
     ''UEFA Kupası'nda gözümüzü çok yukarılara diktik. Bugüne kadar birçok sorun yaşadık ama bu kadronun bunu gerçekleştireceğine inanıyoruz. AIK Solna iyi bir takım. Bunu ilk maçta gösterdi. Seri futbol oynayan bir ekip. İlk maçta 3-1 galipken skoru 3-3 beraberliğe taşıdık. Ama bu mücadelenin iki maçlı olduğunu unutmayalım. İlk maçta attığımız 3 gol bizim için rövanş öncesi iyi bir avantaj. Taraftarımızın da büyük desteğini alarak ikinci tura yükselmek istiyoruz.'' 
     
     ''İŞİ SIKI TUTACAĞIZ'' 
     Beraberliğe rağmen ilk maçta elde ettikleri avantajlı skorun takımı rehavete sokmadığını anlatan Özdemir, ''Futbolcularımız maçın önemini biliyor. Bu defa işi sıkı tutacağız'' dedi. 
     Sarı-lacivertli taraftarları Fenerbahçe Şükrü Saracoğlu Stadı'na davet eden İkinci Başkan Özdemir, ''Kadıköy'de hiçbir zaman bizi yalnız bırakmayan taraftarlarımızın yarın stadı dolduracağına inanıyorum. Takımımız yarın taraftarımızın büyük desteğini bekliyor. İnşallah güzel bir futbol sergileyerek galibiyetle turu geçen taraf oluruz ve bu mutluluğu taraftarımıza yaşatırız'' diye konuştu. 
     





</TEXT>
</DOC>
