<DOC>
<DOCNO> 127692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/siyaset/siy01.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
YAŞ’a muhalefet demokratik haktır’ 
</HEADLINE>
<TEXT>

AKP Genel Başkanı Erdoğan, Başbakan Gül ile Milli Savunma Bakanı Gönül’ün YAŞ kararına muhalefet şerhi koyması için Yapılan iş tamamen kurallara uygundur’ dedi 
     ELİF DEMİRCİ İzmir DHA 

     AKP Genel Başkanı Recep Tayyip Erdoğan, dün Aydın - Denizli duble yolunun temelini attı. Gazetecilerin sorularını yanıtlayan Erdoğan, Başbakan Abdullah Gül ve Milli Savunma Bakanı Vecdi Gönül’ün, Yüksek Askeri Şura YAŞ kararına muhalefet şerhi koymasını "demokratik bir hak" olarak değerlendirdi. Erdoğan, "Yapılan iş tamamen kurallara uygundur. Olumsuzluk söz konusu değil" dedi. 
     Türkiye’nin karanlık bir dehlizden geçtiğini savunan Erdoğan, "Şimdi tünelin ucu göründü. Sabır ve gayretle bu tüneli aşacağız" diye konuştu. Türkiye’nin beklenen sıçramayı gerçekleştireceğini söyleyen Erdoğan, bundan sonra sözünün arkasında durmayan yönetim döneminin kapandığını bildirdi. 
     
     KAVŞAK DEĞİL MERKEZ 
     Türkiye’nin bugüne kadar "kavşak noktası" ya da "köprü" olarak tanımlandığını belirten Erdoğan, Türkiye’yi sınırlayan bu tanımların tereddütler yarattığını kaydederek şöyle konuştu 
     "Ufukları sınırlı olanlar, kendi ufuksuzluklarını ülkeye mal etti. Ancak bu ülke ne kavşak, ne köprü. Bu ülke medeniyet havuzunda yoğrulan ülkelerin özetidir. Türkiye, tarihin ve bugünün tayin edici merkez ülkelerinden biridir. Yaşanılan krizler nedeniyle Türkiye, emsal ülkelerle rekabet etmek bir yana, geriye düştü, belirsizlik ortamında özgüvenini kaybetti ve içe kapandı." 
     
     BİTİŞ TARİHİ ALDI 
     Törende açılış tarihini de belirlemek istediklerini kaydeden Erdoğan, yolun müteahhidi FERNAS İnşaat Yönetim Kurulu Başkanı Nejat Nasıroğlu’nu kürsüye çağırdı. Erdoğan’ın söz istemesi üzerine Nasıroğlu, 1 Eylül 2003’te yolu bitireceğine söz verdi. 
     Bayındırlık Bakanı Zeki Ergezen de, 88 kilometrelik yolun maliyetinin 30 trilyon lira olacağı bilgisini verdi. 
     Karayollarının ardından düz arazilerde demiryolu ağını da süratle hayata geçirmeyi planladıklarını kaydeden Erdoğan, "Hayallerimizin genişliği ölçüsünde gerçekçiyiz" dedi. 
     
Yeni yıldan barış istedi      Temel atma törenindeki konuşmasında vatandaşların yeni yılını kutlayan Erdoğan, "Yeni yılın tüm insanlık için barışa ve hayırlara vesile olmasını temenni ediyorum. Savaşın değil, barışın küreselleştiği bir dünya için koşuyoruz" dedi. Tören alanında kendisi için hazırlanan protokol koltuğuna oturmayan Erdoğan, koltuğunu, diğer davetlilerin oturduğu daha küçük bir koltukla değiştirtti. 
     



 SİYASET 

















</TEXT>
</DOC>
