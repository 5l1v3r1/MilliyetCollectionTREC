<DOC>
<DOCNO> 118923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sontur13.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Solana Ankara'da... Gündemde AGSP ve Kıbrıs var... 
</HEADLINE>
<TEXT>

     AB Ortak Dış Politika ve Güvenlik Yüksek Temsilcisi Javier Solana, günübirlik ziyaret için Ankara'ya geldi. 
     Solana, Esenboğa havalimanında yaptığı açıklamada, AK Parti Genel Başkanı Recep Tayyip Erdoğan'ın daveti üzerine geldiğini ve bu çerçevede Türkiye ile AB'nin temas içinde olmasının önemli olduğunu söyledi. 
     Temaslarında AB-Türkiye ilişkileri, Türkiye'deki son gelişmeler ve özellikle de Türkiye'nin Avrupa Güvenlik ve Savunma Politikası'ndaki AGSP rolü hakkında görüş alışverişinde bulunacağını belirten Solana, ''AGSP'de bir çözüm görüyor musunuz '' sorusuna, ''Sadece AGSP'de değil, birçok konuda çözüme yakın olmalıyız'' diye yanıt verdi. 
     Solana, Kıbrıs süreci netlik kazanmadan AGSP'de çözüme ulaşılıp ulaşılamayacağına ilişkin bir soru üzerine de ''Siyasi irade olduğu sürece her şey mümkün. Bu irade bizde mevcut. Umarım siz de bu iradeyi göstereceksiniz'' dedi. 
     AB Yüksek Temsilcisi Solana, Ankara ziyaretinin hükümet kurulmadan önceki bir döneme rastlamasının hatırlatılması üzerine, Erdoğan'ın daveti üzerine geldiğini bir kez daha tekrarlayarak, bunun AB tarafından yapılacak ne ilk ne son ziyaret olacağını söyledi. 
     Solana, havalimanında Danimarka'nın Ankara Büyükelçisi Christian Hoppe tarafından karşılandı. 
     Dışişleri Bakanlığı Müsteşarı Uğur Ziyal ile çalışma yemeğinde bir araya gelecek Solana, daha sonra AK Parti lideri Erdoğan ile görüşecek. 
     Temaslarını değerlendireceği basın toplantısının ardından Ankara'dan ayrılacak Solana'nın temaslarındaki öncelikli konu AGSP. Solana, 21-22 Kasım'da Prag'da yapılacak NATO zirvesi öncesinde Ankara'nın nabzını yoklayacak. 
     AB, Brüksel zirvesinde AGSP konusunda yeni kararlar almış ve bu çerçevede, AGSP'nin NATO ülkelerinden herhangi biri aleyhine kullanılamayacağı, buna karşılık NATO'nun da bir AB üyesine karşı kullanılamayacağı belirtilmiş ve BM sözleşmesinin kurallarına aykırı operasyonlara başvurulamayacağı bildirilmişti. 
     Solana, bu zirvenin hemen ardından aday ülkelerle düzenlenen Kopenhag toplantısında, Brüksel önerisinin Türkiye'deki ciddi politikacılar tarafından değerlendirileceğini umduğunu söyleyerek, gerektiği takdirde bu konuyla ilgili Türk yetkililerle görüşmek üzere Ankara'ya gidebileceğini belirtmişti. 
     Türkiye ise ABD ve İngiltere ile ortaklaşa hazırladığı Ankara Belgesi'ni esas alıyor. 
     Dışişleri Bakanlığı, konuya ilişkin yaptığı açıklamada, Ankara Belgesi'nin, Türkiye'nin bu konudaki kabul edebileceği şartları optimum şekilde yansıtmakta olduğunu ifade etmişti. 
     Solana'nın Ankara temaslarında ayrıca, BM'nin Kıbrıs planının da ele alınması bekleniyor. 
     





</TEXT>
</DOC>
