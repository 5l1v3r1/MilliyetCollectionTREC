<DOC>
<DOCNO> 129740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sondun16.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
The Times ''Türkiye karar verene kadar savaş bitecek'' 
</HEADLINE>
<TEXT>

     İngiliz The Times gazetesi, Türkiye'nin Irak operasyonu konusunda kararsız olduğunu ve Ankara kararını verene kadar, Irak'ta savaşın ilk aşamasının tamamlanmış olacağını savundu. 
     Irak'a müdahale öncesinde komşu ülkelerin operasyona desteğini alabilmek için ikna çabalarının sürdüğü belirtilen Richard Beeston imzalı yorumda, inatçı tutumlarıyla tanınan Suriye ve Suudi Arabistan da dahil, tüm bölge ülkelerinin Irak Devlet Başkanı Saddam Hüseyin'in yanında yer almak istemedikleri, gönülsüzce de olsa, Washington'a destek vermeye yakın oldukları öne sürüldü. 
     Irak'ın komşularından Türkiye, Kuveyt ve Ürdün'ün operasyonda son derece kritik rol oynayacakları kaydedilen yorumda, Kuveyt'in operasyona destek vermek konusunda çok istekli olduğu, savaş kayıpları dikkate alındığında İran'ın da aynı şeyi isteyebileceği görüşüne yer verildi. 
     Bahreyn ve Katar'ın Amerikan askerlerine evsahipliği yapmaya hazır oldukları, Suudi Arabistan'ın bazı hava üslerinin kullanılmasına izin vereceği öne sürülen yorumda, Ürdün'ün, kamuoyunun tepkisine rağmen ABD'yi engellemeyeceği garantisi verdiği hatırlatıldı. 
     Yalnızca Türkiye'nin henüz kararsız olduğu öne sürülen yorumda, Türk ordusunun ABD'ye destek sözü verdiği, yeni hükümetin ise müttefik ABD ile savaş karşıtı kamuoyunun yoğun baskısı arasında kaldığı görüşü savunuldu. 
     
</TEXT>
</DOC>
