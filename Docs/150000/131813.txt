<DOC>
<DOCNO> 131813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/sondun17.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere, Talibon militanına siyasi sığınma hakkı verdi... 
</HEADLINE>
<TEXT>

     İngiltere hükümeti, daha önce İngiliz ve Amerikan askerlerine karşı savaşan bir Taliban militanına siyasi sığınma hakkı verdi. 
     Avukat Hanif Bhamjee, ismini açıklamaktan kaçındığı müvekkilinin, Taliban rejiminin devrilmesinden sonra Afganistan'dan kaçtığını belirtti. 
     Bhamjee, müvekkilinin, ülkesine dönmesi durumunda hayatından endişe etmesinden dolayı 8 ay önce İngiltere'de kalma hakkı aldığını söyledi. 
     Avukat Bhamjee, basına Afgan militanın, kol ve bacaklarındaki Taliban için savaştığı günlerden kalma yaralarını da gösterdi. 
     Bahamjee, biri Taliban, diğeri Taliban ve Kuzey İttifakı için savaşmış iki militan olmak üzere, benzer durumda iki müvekkili daha olduğunu söyledi. Ancak Bhamjee, bu kişilerin siyasi sığınma hakkı kazanabilmelerinden kuşku duyduğunu belirtti. 
     İngiliz makamları, Afganistan'daki durumun istikrara kavuşması ve bu ülkenin yeniden inşası için insan gücüne ihtiyaç duyduğu düşüncesiyle Afganistan vatandaşlarına siyasi sığınma hakkı vermeye pek yanaşmıyor. 
     Muhafazakarlar ise İngiltere'ye karşı savaşmış kişilere sığınma hakkı verilmesine şiddetle karşı çıkıyor. 
     





</TEXT>
</DOC>
