<DOC>
<DOCNO> 146527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sondun24.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Başbakanı "ABD çok tehlikeli bir süper güç" 
</HEADLINE>
<TEXT>

     Belçika Başbakanı Guy Verhofstadt, Amerika'yı, ''çok tehlikeli bir süper güç'' olarak nitelendirdi. 
     Basına yaptığı açıklamada, ''ABD, 11 Eylül'de derinden yaralanmış bir güç, bu nedenle çok tehlikeli bir hal aldı ve bütün Arap dünyasını kendine mal etmek istiyor'' diyen Verhofstadt, ABD Başkanı George Bush'un savaş mantığını kesinlikle paylaşmadığını, Arap dünyasını terörizmin yuvası olarak görmediğini anlattı. 
     ''Uluslararası adli düzenin ABD tarafından ayaklar altına alındığını, bu duruma çözüm gerektiğini'' söyleyen Verhofstadt, Avrupa savunmasının geliştirilmesi yoluyla ''denge oluşturmak'' gereğinden söz etti. 
     Verhofstadt, Belçika'nın hava sahasını, kara ve demiryollarını, limanlarını Amerikalıların hizmetine açık tuttuğunun hatırlatılması üzerine, bunun ''antlaşmalardan kaynaklanan yükümlülük'' olduğunu anlattı ve ''Zaten bizim yollarımızdan, havaalanı ve limanlarımızdan geçenler, Hollanda veya Çek Cumhuriyeti'nden de geçebilir'' diyerek, ABD'ye Belçika yollarının açık kalacağını söyledi. 
     Belçika'nın liberal başbakanının açıklamaları, 18 Mayıs'ta yapılacak genel seçimler öncesinde, bu ülkedeki onbinlerce Arap asıllı seçmene yönelik mesaj olarak nitelendiriliyor. 
     Öte yandan, kamuoyu yoklamaları, ABD ve savaş karşıtı beyanların ''seçmenin hoşuna gittiğini ve oy kazandırdığını'' gösteriyor. 
     





</TEXT>
</DOC>
