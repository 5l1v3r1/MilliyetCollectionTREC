<DOC>
<DOCNO> 143598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sondun10.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz Avam Kamarası'ndan savaşa onay... 
</HEADLINE>
<TEXT>

     İngiltere Avam Kamarası'nda hükümet tarafından verilen ve Irak'ta bir savaşa olanak tanıyan önerge, 412 milletvekilinin evet oyuyla kabul edildi. 
     Hükümetin Irak'ın silahsızlandırılması için gereken bütün yolların kullanılması, savaş sonrasında Irak'ta yeni bir yönetimin kurulmasına yardımcı olunması, Irak'ın yeniden yapılandırılması için çaba harcanması ile Ortadoğu barış sürecinde aktif ve yapıcı bir rol oynanması gibi pek çok başlığı bir arada içeren önergesinin oylamasında ''hayır'' oyu kullanan savaş karşıtı cephenin oyları ise 149'da kaldı. 
     Avam Kamarası'nda yapılan bu iki oylamanın sonucuyla Başbakan Tony Blair'in Avam Kamarası'ndan beklediği destek verilmiş oldu. 
     Siyasi gözlemciler alınan sonuçların Blair'in olası harekat için beklediği rahatlamayı getireceği görüşünde birleşiyor. 
     
     İngiliz basını "Son engel de kalktı" 

     İngiliz basını, Avam Kamarası'nda Başbakan Tony Blair'in Irak politikasına destek veren önergenin kabul edilmesini, ''savaşın önündeki son engelin de kalktığı'' şeklinde yorumladı. 
     The Times gazetesi, ''Blair'in Avam Kamarası'nı kendi savaş fikri etrafında topladığını, desteğe rağmen, İşçi Partisi'nden 139 milletvekilinin Blair'e karşı oy kullanmasının ise parlamento tarihinde başbakana karşı en büyük başkaldırı'' olduğunu yazdı. 
     Gazete, Blair'in kısa vadede amacına ulaştığını, uzun vadede ise bu tablonun kendisine zarar vereceğini belirtti. 
     The Guardian gazetesi ise Avam Kamarası'ndaki oylamaların sonucunun ''öldürücü olmayan rekor başkaldırı'' olduğunu kaydetti ve savaş karşıtlarının mücadeleye devam edeceklerini yazdı. 
     Blair karşıtlarının sayısının arttığını belirten The Independent gazetesi de, Irak savaşında en ufak yenilginin Blair'in sonu olacağı yorumunda bulundu. 
     





</TEXT>
</DOC>
