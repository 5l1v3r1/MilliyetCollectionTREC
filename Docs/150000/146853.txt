<DOC>
<DOCNO> 146853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sontur05.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Karaman milletvekili, haksız kazanç sağlamaktan cezaevinde 
</HEADLINE>
<TEXT>

     Karaman'da faaliyet gösteren KİMPAŞ Holding'in 7 yöneticisi, Sermaye Piyasası Kurulu kararlarına uymamak, kur farkından haksız kazanç elde etmek, holdinge ait fabrikayı kişisel çıkarları doğrultusunda kullanmak iddiasıyla çıkarıldıkları mahkemece tutuklanarak cezaevine konuldu. 
     SPK, geçtiğimiz ay içerisinde Karaman Cumhuriyet Savcılığı'na başvurarak KİMPAŞ Holding hakkında suç duyurusunda bulunmuştu. 
     Yapılan ön incelemenin ardından şirketin üst düzey yöneticileri, ifadelerine başvurulmak üzere Karaman Cumhuriyet Savcılığı'na çağrılarak ifadeleri alındı. 
     20. Dönem Karaman Milletvekili Abdullah Özbey'in de aralarında bulunduğu İbrahim Uzun, Ramazan Böcü, Mehmet Kurşun, Abdül Seyit Saydam, İbrahim Barut ve Ali Topcu isimli yöneticiler, ifadelerinin ardından çıkarıldıkları nöbetçi mahkeme tarafından tutuklanarak cezaevine gönderildi. 
     KİMPAŞ yöneticilerinin SPK kurallarına uymamak, kur farkından haksız kazanç elde etmek, holdinge ait fabrikayı çıkarları doğrultusunda kullanmak iddiasıyla tutuklandıkları, soruşturma kapsamında yeni tutuklama ya da gözaltıların olabileceği bildirildi. 
     Holdingin halktan topladığı paraları geri ödeyemez duruma geldiği, birçok üretim birimini ve alışveriş mağazasını satmak zorunda kaldığı öğrenildi. 
     





</TEXT>
</DOC>
