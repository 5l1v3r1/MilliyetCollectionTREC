<DOC>
<DOCNO> 144027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sontur23.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı Şahin "Türk ekonomisi ayakta kalacaktır" 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ABD'nin kredi vermemesi durumunda Türk ekonomisinin çökeceği yönündeki bir takım değerlendirmeleri reddettiklerini ifade ederek, ''Her şart altında Türk ekonomisi ayakta kalır, kalacaktır. Hükümet olarak bunun tedbirlerini alıyoruz ve almaya devam edeceğiz'' dedi. 
     Şahin, Başbakanlık Merkez Binası'nda gazetecilere yaptığı açıklamada, ABD'nin Irak'a yaptığı operasyonda Türkiye'yi en çok ilgilendiren konunun, bölgeye ve sınırlara gelebilecek olan göçmen ve sığınmacı yığınları olduğunu söyledi. 
     Türkiye'nin 1991 yılındaki Körfez Savaşı'nda karşılaştığı benzer bir sorunla yeniden karşılaşmaması için bir takım tedbirler alındığını ifade eden Şahin, şöyle konuştu 
     ''Bir kriz anında neler yapacağımızı adeta kurumlaştırdık. Bu konuda Başbakanlık'ta Kriz Yönetim Merkezimiz vardır. Ben de kriz koordinasyon kurulu başkanıyım. Uzun süredir bu konudaki hazırlıklarımızı devam ettiriyoruz. Bölgede de Diyarbakır Valimiz koordinasyon valisi olarak atanmıştır. Sınırlarımıza herhangi bir göç olduğu takdirde, bunu sınırlarımızın ötesinde karşılamayı ki, bugünkü tezkereyle doğru orantılıdır. Eğer sınırlarımızın içerisine girecek olursa, bu insanları nerede barındıracağımızı, onlara nerelerde insani yardım yapacağımızı da önceden belirlemiştik. O bakımdan şu anda herhangi bir sorun yok. Kriz Koordinasyon Merkezimiz ve Koordinasyon Valiliğimiz her türlü tedbirleri almış, hazırlıklarımızı yapmışlardır. Hükümetimizin bu konuda her türlü tedbiri aldığının altını çizerek, belirtmek istiyorum. Hiçbir endişeye mahal yoktur.'' Şahin, bir gazetecinin, operasyondan önce ABD'nin Türkiye'ye bilgi verip vermediği konusundaki soru üzerine, ''Onu bilmiyorum, Sayın Başbakan'dan da böyle bilgi almadım. Ancak gelişmeler de dünyanın gözü önünde cereyan ediyor. ABD Başkanı Bush, bizim saatimize göre gece yarısı yaptığı konuşmada, neyi ne zaman yapacaklarını zaten ifade etmişti. Sayın Başbakan'a bu konuda daha önce bilgi verip vermediğini de bilmiyorum'' diye konuştu. 
     Bakan Şahin, Kuzey'den cephe açılması için ABD'nin Türkiye'de asker bulundurmasına ilişkin ikinci bir tezkere hazırlığının olup olmadığına ilişkin soru üzerine ise, ''Şu anda hükümet olarak yaklaşımımız, Meclis'e dün gece sevk ettiğimiz tezkeredir'' dedi. 
     
     ''ÜLKE GÜVENLİĞİ'' 
     Bir gazetecinin, ''AKP iktidarının ABD ile yürütülen mutabakat çerçevesinde hem ekonomik, hem siyasi, hem askeri konularda iyi bir pazarlık yürütemediği ve Türkiye'nin devre dışı bırakıldığı yönünde kamuoyunda bir hava var'' şeklindeki sözleri üzerine de Şahin, şunları söyledi 
     ''Pazarlıkla ifade edilen, genellikle ekonomi, para ve dolar üzerine endeksleniyor. Halbuki biz hükümet olarak bu konuda ülke güvenliğini, yani olayın askeri ve siyasi boyutunu hep ön planda tuttuk. Ekonomik boyutunun arka plana itilmiş olması veya şimdilik gündemden düşmüş olması, hükümetimizin bir zafiyeti olarak değerlendirilemez. Bana göre, ülkenin güvenliğini koruma noktasında ne kadar fedakarca çalışıldığının, bir tutum içerisinde olduğunun bir ifadesidir. Şu eleştirilerin de ne kadar yersiz olduğu ortaya çıkmıştır. 'Türkiye Cumhuriyeti Hükümeti dolar pazarlığı yapıyor' şeklindeki değerlendirmenin bu tezkereyle ne kadar hafif kaçtığı da ortaya çıkmıştır.'' Mehmet Ali Şahin, Türkiye'nin Kuzey Irak'ta nasıl görev yapacağının belli olmadığı ve Türkmenler'in de konseye alınmadığı hatırlatılarak, hükümetin bunlar için bir girişiminin olup olmayacağı yönündeki soru üzerine, ''Türk Silahlı Kuvvetlerimiz Kuzey Irak'ta sadece insani amaçlarla bulunacaktır. Bugünkü tezkere TBMM'de kabul edildiği takdirde, silahlı kuvvetlerimizin başka ülkeye girişine izin verme noktasında hükümet olarak yetki almış olacağız. Öteden beri söylüyoruz Biz bu savaşta taraf değiliz. Biz bir savaşa girmiyoruz. Bu savaştan en az etkilenelim, diye tedbirler alıyoruz'' dedi. 
     
     ''YAPMAMIZ GEREKENİ YAPTIK'' 
     Başbakan Yardımcısı Şahin, bir gazetecinin, ''Hep tedbirler dediniz. 59. hükümet olarak çok mu iyi tedbirler aldınız da Sayın Başbakan operasyondan 6 saat 15 dakika sonra geldi. Siz normal bir saatte mesainize geldiniz. Başbakanlık'ta o teyakkuz yaşanmadı. Yani, askeri, ekonomik ve siyasi anlamda çok mu iyi önlemler alındı'' şeklindeki sözleri üzerine, ''Siz bizim mesaiyi sadece Başbakanlık'ta yaptığımızı mı zannediyorsunuz. Kuşkusuz ki hükümet olarak gündemimizi dakikası dakikasına, saati saatine takip ederiz. Gündemimizdeki meseleleri ve görevlerimizi gerek Başbakanlık'ta gerekse başka mekanlarda mutlaka takip eder ve yerine getiririz. O bakımdan, 'Böyle kritik dönemlerde mesaiye geç geliyorsunuz' şeklindeki bir değerlendirmeye katılmadığımı ifade etmek istiyorum'' diye konuştu. 
     Şahin, ''Bilmediğimiz mesaide Türkiye ne yaptı'' sorusuna ise, ''Ne yapması gerekiyordu'' sorusuyla karşılık verdi. 
     Şahin, aynı gazetecinin, ''Siz ne yapacağını söyleyeceksiniz hükümet olarak. Bu süre zarfında resmi olarak hükümet ne yaptı '' şeklinde soruyu tekrarlaması üzerine, ''Hükümet olarak yapmamız gereken neyse onu yaptık'' dedi. 
     
     ''HER ŞARTTA EKONOMİ AYAKTA KALACAKTIR'' 
     Yeni vergilerin gündemde olup olmadığına ilişkin soru üzerine de Şahin, şöyle konuştu 
     ''Her ihtimale karşı Türkiye imkanları olan bir ülkedir. Dolayısıyla, acaba ABD bize kredi vermezse, bağışta bulunmazsa Türk ekonomisi çöker şeklindeki bir takım değerlendirmeleri reddediyoruz. Her şart altında Türk ekonomisi ayakta kalır, kalacaktır. Hükümet olarak bunun tedbirlerini alıyoruz ve almaya devam edeceğiz. 70 milyonumuza ve piyasamıza buradan sesleniyorum ve ifade ediyorum ki, bir takım spekülasyonlar ve bunların etkisi altında kalmayalım. Türkiye Cumhuriyeti Devleti ve hükümeti, her türlü görevi en iyi şekilde yapmanın gayreti ve çabası içerisindedir.'' ''Yetki alırsanız, ne zaman kullanmayı düşünüyorsunuz'' şeklindeki bir başka soruyu da Şahin, ''Yetkiyi alalım, ondan sonra gereken neyse yapalım. TBMM bize yetkiyi versin, gereken her adım atılır'' şeklinde yanıtladı. 
     Bakan Şahin, bu süreçte ABD ya da bölge ülkeleriyle telefon görüşmesi yapılıp yapılmadığı yönündeki bir soruyu yanıtlarken, Dışişleri Bakanlığı'nın bu konudaki temasları sürekli yaptığını söyledi. 
     Dışişleri Bakanlığı ve Başbakan Yardımcılığı'nın sürekli olarak Başbakan Recep Tayyip Erdoğan'a bilgi verdiğini ifade eden Şahin, gerekirse Bakanlar Kurulu'nun her an olağanüstü toplanabileceğini de kaydetti. 
     Şahin, başka bir soru üzerine, İngiltere'nin Türk hava sahasını kullanma talebini gündeme almadıklarını söyledi. Bu konunun tamamen hükümeti ilgilendiren bir konu olduğunu ifade eden Şahin, ''Orada konuşur, tartışırız, gerekli kararı alırız'' dedi. 
     
     ''SAVAŞIN KISA SÜRECEĞİNİ TAHMİN EDİYORUM'' 
     ''Mevcut tezkere buna imkan tanımıyor mu'' sorusu üzerine Şahin, şöyle konuştu 
     ''Tanıyor ama bu tezkere kabul edilirse, TBMM hükümete yetki veriyor. Bu yetkiyi kullanıp kullandırmama tamamen hükümetimizin inisiyatifindedir. Kime kullandıracak kime kullandırmayacak buna hükümet karar verir.'' Bakan Şahin, Türkiye'nin Kuzey Irak'taki askeri varlığının sayı olarak ne kadar olacağı sorusuna, güvenlik gerekçesiyle yanıt veremeyeceğini söyledi. Hükümetin operasyon hakkındaki tepkisinin ne olduğunun sorulması üzerine Şahin, ''Savaşın ne kadar süreceğini ölçecek elimizde hiçbir makinamız yok ama kişisel olarak kısa süreceğini tahmin ediyorum'' dedi. 
     





</TEXT>
</DOC>
