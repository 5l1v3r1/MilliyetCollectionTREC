<DOC>
<DOCNO> 143372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sondun08.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap Birliği Bush'un ültimatomunu reddetti... 
</HEADLINE>
<TEXT>

     Arap Birliği, ABD Başkanı George Bush'un dün akşam Irak lideri Saddam Hüseyin'e verdiği ültimatomu reddetti ve ABD'yi uluslararası meşruiyete aykırı davranmakla suçladı. 
     Arap Birliği sözcüsü Hişem Yusuf, ''Arap Birliği böyle bir nihai uyarıyı kabul edemez. BM Güvenlik Konseyi'nin 1441 sayılı kararı zaman sınırlamasını içermemektedir ve dünya Irak'ın bu karara uygun olarak silah denetçileriyle işbirliği yaptığına tanıktır'' dedi. 
     Sözcü Yusuf, ''ABD'nin BM Güvenlik Konseyi dışında ve uluslararası meşruiyete aykırı şekilde hareket etme kararından üzüntü duyuyoruz. Öyle görünüyor ki, ABD, bütün dünyanın barış isteğine rağmen, diplomatik girişime bir son verdi'' diye konuştu. 
     Sözcü, BM Genel Sekreteri Kofi Annan'ın Irak'tan denetçilerin çekilmesine ilişkin kararından da üzüntü duyduklarını kaydetti. 
     





</TEXT>
</DOC>
