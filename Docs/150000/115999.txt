<DOC>
<DOCNO> 115999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sontur04.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon judocu çıkıkçıya gidince hayatı karardı 
</HEADLINE>
<TEXT>

     Türkiye dereceleri bulunan bir zamanların başarılı judocusu Ayşe Kayhan'ın, doktor yerine çıkıkçıya gitmesi yıllar sürecek bir dramın başlangıcı oldu. Yatağa bağlı yaşayan felçli eski sporcu, kendisine yürüme şansı verecek iğneleri 2 milyar lirası olmadığı için alamıyor. 
     Konya'da hamallık yaparak ailesini geçindiren bir babanın çocuğu olarak dünyaya gelen Ayşe Kayhan 37 , okul yıllarında derslerinin yanı sıra, büyük ilgi duyduğu judo sporunda da gösterdiği başarılarla çevresinin ve öğretmenlerinin takdirini kazandı. 
     Liseyi bitirdikten sonra da tüm maddi sıkıntılara rağmen bu spora devam eden Kayhan, kilosunda Türkiye 3'üncüsü oldu. Bir çok bölgesel ve ulusal yarışmaya katılarak madalyalar alan Kayhan'ın kaderi, bir gün antrenman sırasında belini incitmesiyle bir kabusa dönüştü. 
     
     ÇIKIKÇI KADERİNİ DEĞİŞTİRDİ- 

     Bu sırada babasını da kaybeden Kayhan'ın ailesinin maddi sıkıntısı artmaya başladı. Belindeki rahatsızlığın artması üzerine parası olmadığı için doktora gidemeyen Kayhan'ın, komşularının tavsiyesiyle gittiği çıkıkçıdan sonra sağlık durumu iyice ağırlaştı. Yürümekte güçlük çeken talihsiz genç kız, sporu bırakmasından sonra başladığı Tapu ve Kadastro Müdürlüğü'ndeki işinden de kendisini götürecek kimse olmadığı için ayrılmak zorunda kaldı. 
     Hiçbir maddi güvencesi olmayan eski judocu, annesi Emine Kayhan ile beraber babasından kalan tek mal varlığı olan eski bir apartman dairesinde çevreden gelen yardımlarla yaşamını sürdümeye çalıştı. 
     10 yıldan fazla bir zaman bacakları kendisini taşımadığı için köhne evlerinde tüm gününü yatağa bağlı olarak geçiren Kayhan'ın yardımına bir yardımsever yetişti. Hayırsever tanıdığı sayesinde yeşil kart sahibi olan Ayşe Kayhan, ilk defa 5 ay önce doktorlar tarafından muayene edildi. 
     Doktorlar, MS hastalığına yakalandığını belirlenen Kayhan'ın yurt dışından getirilen iğneleri yaptırması durumunda tekrar yürüme şansının olabileceğini söylediler. Yıllardır yürüme hayaliyle yaşayan Kayhan'ın sevinci 1 ay süreyle kullanması gereken iğnelerin fiyatının 2 milyar lira olduğunu öğrenmesiyle sona erdi. Kayhan'a, yeşil kart sahipleri için bu iğnelerin yurt dışından getirtilemediği söylendi. 
     
     AŞEVİNDEN BİR ÖĞÜN YEMEK 

     Umutları tükenen Kayhan'ın başına gelenler bununla da sınırlı kalmadı. Babasından kalan evde çok zor koşullarda, aşevinden gelen 1 öğün yemekle yaşamını sürdüren Kayhan'ın 2 erkek kardeşi de, miras olan evden hisselerini almak için mahkemeye başvurdu. 
     Yaşadığı tüm sıkıntılara rağmen gülümsemeye çalışan Ayşe Kayhan, bu kışı sokakta geçirmekten korktuklarını söyledi. Kendisini yaşama bağlayan en önemli kişinin annesi olduğunu vurgulayan Kayhan, sokaklarda özgürce dolaştığı, judo yaptığı günleri ve bir de sağlığı ile beraber yitirdiği babasını çok özlediğini söyledi. 
     Bütün gününü yatakta geçirmekten bıktığını anlatan Kayhan, yürümesini sağlayabileceği söylenen iğnelerin temin edilmesi için hayırsever yardımlarını beklemekten başka çaresinin olmadığını belirtti. 
     





</TEXT>
</DOC>
