<DOC>
<DOCNO> 144973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sondun14.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam ''Zafer yakın, arkalarında ölüler bırakıyorlar'' 
</HEADLINE>
<TEXT>

     Irak Devlet Başkanı Saddam Hüseyin, savaşın 5. gününde ulusa seslendi. 
     Saddam Hüseyin, ''Allah'ın selamı üzerinize olsun'' diyerek başladığı konuşmasında, ABD'nin giriştiği savaşın ''Allah'ın ve insanlığın düşmanı olduğunu'' bildirdi. Irak'ın başkenti Bağdat'ta, Devlet Başkanı Saddam Hüseyin'in televizyondan yayımlanan konuşması sona ererken, yeni bombardıman sesleri duyuldu. 
     Saddam, ''Zafer yakın. Arkalarında ölü bırakıyorlar'' dedi. 
     Irak televizyonundan ulusa seslenen Saddam Hüseyin, Iraklıların yiğitçe direndiğini söyledi ve Amerikan güçlerinin bu durum karşısında tuzağa düştüklerini kaydetti. 
     Askeri üniforma giydiği dikkat çeken Saddam, Irak askerlerinin verdiği mücadeleden duyduğu memnuniyeti vurgulayarak, ABD'nin öncülük ettiği işgal kuvvetlerinin büyük kayıplar verdiğini belirtti. 
     Savaşın uzun süreceğini söyleyen Saddam Hüseyin, Amerikan-İngiliz birliklerinin ''çıkmazda'' olduklarını ifade etti ve düşmana ''kuvvetle vurulmasını'' istedi. 
     ''Özverili Irak ulusunun birlikleri, Amerikalı düşman güçlerini tuzağa düşürmüştür'' diyen Saddam, ''Allah'ın emrettiği gibi düşmanın boynunu vurun'' şeklinde konuştu. 
     Koalisyon kuvvetlerinin, Irak topraklarında ilerledikçe çıkmaza girdiklerini kaydeden Saddam, halkından ve silahlı kuvvetlerden düşmana ''daha sert ve isabetli'' vurmalarını istedi. 
     Saddam, Iraklılara sabırlı olmalarını söyleyerek, ''Amerikalılar, ne kadar çok kaybederlerse o kadar çok bombalayacaklar'' dedi. 
     Saddam Hüseyin, 20 dakika süren konuşmasını, ''Allah insanlığın simgesi olan Irak halkı ve Filistin halkını korusun'' sözleriyle tamamladı. 
     




</TEXT>
</DOC>
