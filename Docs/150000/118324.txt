<DOC>
<DOCNO> 118324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/dunya/dun03.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak’a karşı sıfır tolerans 
</HEADLINE>
<TEXT>

ABD, Irak’a karşı askeri eyleme geçmek gerekirse BM’den onay beklemeyeceğini ilan etti 
     YASEMİN ÇONGAR Washington 

     BM Güvenlik Konseyi’nin Irak konusundaki Amerikan tasarısını oybirliğiyle kabulü ardından, Bağdat’ın yedi gün içinde vermesi gereken yanıtı bekleyen Washington’da bütün planlar "savaşın kaçınılmaz olacağı" varsayımına göre yapılıyor. 
     Bush yönetimi, Irak lideri Saddam Hüseyin’in, BM kararına harfiyen uyarak tam olarak silahsızlanacağına inanmıyor ve Bağdat’ın bu süreçte, en ufak bir aksamaya yol açması halinde, bunu "askeri harekat gerekçesi" saymaya hazırlanıyor. ABD’nin bu "tavizsiz" tutumu, Bush’un Ulusal Güvenlik Danışmanı Condoleezza Rice tarafından "sıfır tolerans" diye tanımlandı. 
     
     BM’ye gideriz ama... 
     Rice, Irak’ın 11 yıldır izlediği BM’ye karşı gelme politikasının devamına göz yummayacaklarını vurgularken, ABD Dışişleri Bakanı Colin Powell da, askeri eylem gerekirse BM’den onay beklemeyeceklerini söyledi. Powell, "Eğer Irak, bu yeni kararı ihlal ederse BM’ye gideriz. Ancak buradaki tartışma bir sonuca ulaşmıyorsa ve eğer BM eyleme girişmeme eğilimindeyse, biz, bizim gibi düşünen ülkelerle birlikte eyleme girişme yetkimizden vageçmiş değiliz" dedi. 
     Başkan George W. Bush da dün "Artık oyun oynama zamanı bitti. Ya tümden silahsızlanacaksın ya da seni biz silahsızlandıracağız" ifadesini kullandı. 
     



 DÜNYA 











</TEXT>
</DOC>
