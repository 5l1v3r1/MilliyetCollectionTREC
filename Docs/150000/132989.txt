<DOC>
<DOCNO> 132989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sontur24.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı "6 ülkenin ortak zemini bu kadar oldu" 
</HEADLINE>
<TEXT>

     Dışişleri Bakanı Yaşar Yakış, ABD'nin terör örgütü PKK ile temasa geçtiğine ilişkin iddialara Dışişleri Bakanlığı'nın ilgili dairelerinin baktığını söyledi. 
     Yakış, İstanbul'dan Ankara'ya dönüşünde basın mensuplarının sorularını yanıtladı. 
     ABD'nin terör örgütü PKK ile temasa geçtiğine ilişkin basında çıkan haber ve fotoğraflarla ilgili Dışişleri Bakanlığı'nın bir çalışma yürütüp yürütmediğinin sorulması üzerine Yakış, ''Bu işe ilgili dairelerimiz bakıyor tabi'' yanıtını verdi. 
     Yakış, ABD'nin Ankara Büyükelçisi Robert Pearson'un iddiaları yalanlayan yöndeki açıklamalarını henüz görmediğini de belirterek, ABD ile temas halinde olduklarını ifade etti. Yakış, ''ABD ile her zaman temas halindeyiz, diyalog kanallarımız her türlü açık'' diye konuştu. 
     Söz konusu fotoğrafın doğruluk ihtimalinin sorulması üzerine de Yakış, ''Onu biraz inceledikten sonra bakmak lazım. Öyle ayak üstü olur veya olmaz diye bir şey söylemek doğru değil'' dedi. 
     Dışişleri Bakanı Yakış, bir başka soru üzerine, İstanbul'da Irak konusunda düzenlenen barış toplantısının amacına ulaştığını söyleyerek, ikinci bir toplantının olup olmayacağına ilişkin kararın, silah denetçilerinin raporlarını BM'ye sunmalarının ardından ortaya çıkacak durumun değerlendirilmesiyle verileceğini, gerekirse ikinci bir toplantının yapılabileceğini bildirdi. 
     Ortak deklarasyonun, ''Saddam Hüseyin'in bile imzalayacağı kadar yumuşak olduğu'' konusundaki eleştirilerin hatırlatılması üzerine de Yakış, ''6 ülkenin ortak zemini bu kadar oldu, bizi tatmin etti'' diye konuştu. 
     Yakış, Saddam Hüseyin'in olası bir ikinci toplantıya davet edilme ihtimali olup olmadığının sorulması üzerine de, ''Hayır şu an böyle bir şey yok'' yanıtını verdi. 
     Almanya Dışişleri Bakanı Joschka Fischer'le görüşmesi hatırlatılarak, Türkiye ile Almanya'nın Irak konusunda aynı noktada olup olmadığının sorulması üzerine de Yakış, ''Onlar tabi daha güçlü bir mesaj gönderilmesini arzu ederlerdi. Ama dediğimiz gibi 6 ülke biraraya gelince, ortak olarak gelebilecekleri nokta neresiyse oraya kadar gidilir'' dedi. 
     Dışişleri Bakanı Yaşar Yakış, Pazar günü başlayacağı KKTC ziyaretine ilişkin bir soruya karşılık da, şunları söyledi 
     ''Bir Türk Dışişleri Bakanı'nın önce KKTC'ye gitmesi gerekir, ilk ziyaretinin KKTC'ye olması gerekir. Ben, başka ülkelere henüz yalnız başıma ikili ziyaret için gitmeye başlamadım. İlk ziyaretim Kıbrıs'a olması gerektiği için gidiyorum. Bu, arada tabii ki son durumları da görüşeceğiz.'' 
     





</TEXT>
</DOC>
