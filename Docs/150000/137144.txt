<DOC>
<DOCNO> 137144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sontur04.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan AİHM'in verdiği kararın hiçbir önemi yok 
</HEADLINE>
<TEXT>

     Kapatılan RP'nin Genel Başkanı Necmettin Erbakan, siyaset yasağının bitmesine bir hafta kaldığı için Avrupa İnsan Hakları Mahkemesi'nin AİHM kararının hiçbir önemi kalmadığını söyledi. 
     Beykoz'daki Hıdiv Kasrı'nda gazetecilerle yemek yiyen Erbakan, yaptığı konuşmada, AİHM'in, kapatılan RP ile ilgili karar almasının 4 yıl sürdüğüne dikkati çekti. 
     Mekanizmanın çok ağır işlediğini belirten Erbakan, ''Bu karar münasabetiyle insanlık adına üzüntülerimi açıklıyorum. AİHM'in verdiği kararın hiçbir değeri, kıymeti kalmamıştır. Zaten siyasi yasakların bitmesine bir hafta var. Dolayısıyla müspet bir karar alsalardı dahi hiçbir faydası olmayacaktı'' diye konuştu. 
     Erbakan, AİHM'in, konjonktürel siyasi düşüncelerin, özellikle de 11 Eylül saldırısının etkisi altında RP'yi tamamen devre dışı bırakarak, İslamı yargılamaya kalktığını savundu. 
     ABD'nin olası Irak müdahalesine de değinen Erbakan, ''Bu savaş İsrail'in emniyeti için yapılıyor. Bu savaş müslüman ülkeyi ezmek, Türkiye'yi parçalamak için yapılıyor'' dedi. 
     Bu hareketleri önlemek için silahlı mücadelenin şart olmadığını kaydeden Erbakan, şunları söyledi 
     ''Her ne kadar güçlü gibi görünüyorsa da Amerika en zayıf ülkelerden biri. İnsanlar barış istiyorsa bunu kolaylıkla sağlayabilir. Amerikan mallarına boykot konması, Amerikan dolarının tedavülden kaldırılması gibi birtakım tedbirler, bu hareketleri önlemek için fazlasıyla yeter.'' Gazetecilerin, ''Siyasi yasakların kalkmasından sonra nasıl bir Erbakan bulacağı '' ve ''SP'nin başına geçecek misiniz'' soruları üzerine de Erbakan, ''Siyasette her gün büyük mana taşır. 5 yıl sabrettik, 1 hafta daha sabredin. 23 Şubat'ta ne yapacağımızı açıklayacağız'' dedi. 
     





</TEXT>
</DOC>
