<DOC>
<DOCNO> 113973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/guncel/agun.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus savaş gemileri boğazlardan geçti 
</HEADLINE>
<TEXT>

Karadeniz Donanması’na bağlı iki savaş gemisi, Türk Boğazları’ndan geçti. Rusya, Sovyetler dağıldığından bu yana ilk kez bu kadar büyük güçle Akdeniz’e inmiş oldu 
     CENK BAŞLAMIŞ Moskova 

     Sovyetler Birliği’nin dağılmasından sonra Akdeniz’deki donanma varlığı sona eren Rusya, bölgeye tarihi bir dönüş yaptı ve bu ülkenin Karadeniz Donanması’na bağlı savaş gemileri, dün İstanbul Boğazı’ndan geçti. Karadeniz Donanması’ndan yapılan açıklamaya göre, 183 metre uzunluğundaki Moskova kruvazörü Slova Masusa ile 122 metre uzunluğundaki devriye gemisi Krivak Pitlıvy - 2’ye Ivan Bubnov tankeri eşlik ediyor. 
     Rus savaş gemileri 24 - 27 Ekim arasında Fransa’nın Toulon kentindeki donanma üssünü ziyaret edecek ve düzenlenen ortak tatbikata katılacak. Rus gemileri sonra da Suriye’nin Lazkiye Limanı’nı ziyaret edecek. Donanma Sözcüsü, Sovyetler Birliği’nin dağıldığı 1991 yılından bu yana Karadeniz Filosu’nun ilk kez bu kadar büyük bir güçle Akdeniz’e indiğini bildirdi. 
     
     TARİHİ BİR ÖNEM TAŞIYOR 
     Gemilerin denize açılması nedeniyle düzenlenen törende konuşan Karadeniz Donanması Komutanı Amiral Vladimir Masorin, uzun bir aradan sonra Akdeniz’e dönülmesinin Rusya açısından tarihi önem taşıdığını söyledi. 
     Masusa ile Pytlıvy - 2 dün sabah Trafik Düzen Başkanlığı ile irtibata geçerek geçiş yapacaklarını bildirdi. Uygun zaman belirlenerek geçiş izni verildi. 07.00’de İstanbul Boğazı’na giriş yapan iki savaş gemisi, Boğaz geçişini 09.00’da tamamladı. Gemiler, Çanakkale Boğazı’ndan geçiş yaparak Akdeniz’e açılacak. 
     
     GEÇİŞ ÖNCEDEN BİLDİRİLİYOR 
     Savaş gemileri, Türk Boğazları’ndan geçiş yapıyor ancak Montrö Sözleşmesi gereği İçişleri Bakanlığı ve Genelkurmay Başkanlığı’na önceden müracaatta bulunuyorlar. Müracaatta belli aralıklı bir tarih ve geçiş yapacak gemiler deklare ediliyor. Geçiş bilgisi Trafik Düzen Başkanlığı’na iletiliyor. 
     



 GÜNCEL 


















</TEXT>
</DOC>
