<DOC>
<DOCNO> 143257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sontur16.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçilerin gözü Cumhurbaşkanı'nda... 
</HEADLINE>
<TEXT>

     DİSK Genel Başkanı Süleyman Çelebi, İş Güvencesi Yasası'nın ertelenmesininin kabul edilemez olduğunu söyledi. Çelebi, Cumhurbaşkanı Ahmet Necdet Sezer'in yapılan yanlışın düzeltilmesi için yasayı Meclis'e geri göndereceğine inandıklarını bildirdi. 
     DİSK Genel Başkanı Süleyman Çelebi yaptığı yazılı açıklamada, TBMM Genel Kurulu'nda İş Güvencesi Yasası'nın yürürlük tarihinin ertelenmesini eleştirdi. Ertelemenin yanlış ve kabul edilemez olduğunu söyleyen Çelebi, bunun anayasal bir hakkın kullanılmasının engellenmesi anlamına geldiğini ve ILO ilkelerinin çiğnendiğini söyledi. Çelebi "Gerek anayasal düzlemde, gerekse ILO ilkeleri açısından yanlış olan bu uygulamanın sorumluluğunu sendikaların üzerine yıkmaya kalkanlar yanılgı içindedir" dedi. 
     Konunun ILO Genel Kurulu'nun gündeminin önemli bir maddesi haline geldiğinde Türkiye'nin uluslararası platformda hukuk dışı davranışla itham edileceğini belirten Çelebi, bunun sorumlusunun ertelemeyi yapanlar olduğunu söyledi. Meclis Genel Kurulu'ndaki görüşmeler sırasında meclis içi ve dışı muhalefetin tavrını umut verici olarak niteleyen Çelebi açıklamasını şöyle sürdürdü 
     "İş Yasa Tasarısı'nın Meclis'teki görüşmelerinin durdurulması, haklı ve kararlı bir duruşun sonucudur. Bu noktadan itibaren yapılması gereken çalışma yaşamını ilgilendiren tüm yasaların asgari ILO normları çerçevesinde demokratikleştirilmesi yönündeki çalışmaların eş zamanlı Meclis'e taşınması ve yasalaşmasıdır. İş Güvencesi Yasası'nın yürürlüğünü 30 Haziran 2003 tarihine erteleyen yasanın Cumhurbaşkanımız tarafından bir hukukçu kimliğiyle de titizlikle inceleneceğine, yapılan yanlışın düzeltilmesi için Meclise iade edileceğine inanıyoruz." 
     





</TEXT>
</DOC>
