<DOC>
<DOCNO> 110783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sonspo06.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Psikolog Konter "Nouma'nın desteğe ihtiyacı var" 
</HEADLINE>
<TEXT>

     Spor psikoloğu Erkut Konter, ''duygusal zeka''nın futbolda başarı için önemli bir unsur olduğunu belirterek, Fenerbahçeli Ariel Ortega ile Galatasaraylı Ergün Penbe'nin bu konuda ''örnek bir görüntü'' sergilediklerini, Beşiktaşlı Pascal Nouma'nın ise ''desteğe ihtiyaç duyduğunu'' kaydetti. 
     ''Türk futbolcusu çok duygusaldır'' biçimindeki kanının, futbol yorumlarında sık sık dile getirildiğine dikkati çeken Erkut Konter, ''Oysa dünyadaki bütün futbolcuların duyguları vardır. Ancak duyguları yönetme ve kontrol etmede farklılıklar sözkonusu olabilir'' dedi. 
     Futbolcuların içinde bulundukları duruma göre duygularını kontrol etme ve yönetmede gösterdikleri başarının, performanslarını, dolayısıyla da takımın başarısını doğrudan etkilediğini kaydeden Konter, şunları söyledi 
     ''Bu da duygusal zekayla ilişkilidir. Bugün üst düzey futbol karşılaşmaları, stres ve baskı yüklüdür. Duygusal zekası üst düzeyde olan, duygularını yönetebilen, kontrol altında tutabilen futbolcular sorumluluk üstlenir, sürekli bahaneler üreterek kendini ve arkadaşlarını zor durumda bırakmaz. Futbolcular zekalarını kullanma, duygularını, davranışlarını kontrol etme konusunda, altyapıdan itibaren sistemli bir eğitim-öğretim almalıdır. Kulüpler bu konuda spor psikologlarından yardım istemelidir.'' 
     
     ORTEGA, ERGÜN, NOUMA 
     ''Duygusal zeka ve duyguları kontrol etme yönetme'' konusunda bazı oyuncuların özellikle dikkatleri çektiğini belirten Konter, şunları kaydetti 
     ''Ariel Ortega ile Ergün Penbe, rakiplerinin tüm baskı, zorluk ve sıkıştırmalarına rağmen duygularını kontrol etmede başarılı örnekler olarak dikkati çekiyor. Pascal Nouma ise bu konuda zorlanmakta, sık sık ceza alarak kendini ve takımını zor durumda bırakmakta, olumlu yüksek enerji durumundan olumsuz yüksek enerji durumuna çok çabuk kaymaktadır. Nouma'nın duygularını kontrol etme konusunda, uzman yardımına gereksinimi vardır.'' Konter, özellikle zorluk derecesi yüksek, stresli, üst düzey maçlarda ''duygusal zeka''nın öneminin ön plana çıktığını belirterek, ''Futbolcuların duygusal zekalarını geliştirmek için yatırım yapmak, takımın başarısına ve kazancına yatırım yapmaktır. Hem kişisel ölçekte hem takım ölçeğinde duygusal zekanın değerlendirilmesi, geliştirilmesi önemlidir'' dedi. 
     





</TEXT>
</DOC>
