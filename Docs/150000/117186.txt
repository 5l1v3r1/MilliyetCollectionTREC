<DOC>
<DOCNO> 117186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sonspo08.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe - Galatasaray 344. kez karşı karşıya... 
</HEADLINE>
<TEXT>

     Fenerbahçe ile Galatasaray, yarın yapacakları Birinci Süper Futbol Ligi erteleme maçıyla birlikte, tarihlerinde 344. kez karşı karşıya gelecek. 
     17 Ocak 1909 tarihinde, şimdiki Fenerbahçe Şükrü Saracoğlu Stadı'nın bulunduğu ''Papaz'ın Çayırı'' diye adlandırılan yerde yapılan ve Galatasaray'ın 2-0 kazandığı özel maçla başlayan 93 yıllık ezeli rekabette, Fenerbahçe'nin üstünlüğü göze çarpıyor. 
     Sarı-lacivertliler, geride kalan 343 maçtan 126'sını kazanırken, sarı-kırmızılı ekip bu süre içinde 110 kez galip geldi. Ezeli rakipler 107 maçta da eşitliği bozamadı. 
     ''Sarı Kanaryalar''ın attığı toplam 475 gole, ''Cim Bom'' 441 golle karşılık verdi. 
     
     LİGDE DE FENERBAHÇE ÜSTÜN 

     Ezeli rakipler, 44 yıllık geçmişi bulunan Birinci Futbol Ligi'nde şimdiye dek 88 kez karşı karşıya geldi. 
     Genel toplamdaki üstünlüğünü lig maçlarına da yansıtan Fenerbahçe, ezeli rakibine galibiyet sayısında 32-26 üstünlük kurdu. Ligdeki 30 maç da berabere sonuçlandı. 
     Lig maçlarında sarı-lacivertlilerin attığı 106 gole, sarı-kırmızılılar 91 golle karşılık verebildi. 
     
     SON MAÇ TARİHE GEÇTİ 

     Fenerbahçe ile Galatasaray arasında yapılan son maç Türk futbol tarihine geçti. 
     16 Şubat 2002'de Kadıköy'de yapılan lig maçını Fenerbahçe Milan Rapaiç'in 27. dakikada attığı golle 1-0 kazanırken, hakem Ali Aydın, Galatasaraylı futbolculara gösterdiği kırmızı kartlarla maça damgasını vuran isim olmuştu. 
     Hakem Aydın, 62. dakikada Emre Aşık, 76. dakikada Joao Batista ve Hasan Şaş, 80. dakikada da Bülent Korkmaz'ı kırmızı kartla oyun dışı bıraktı ve Galatasaray maçı 7 kişiyle tamamladı. 

     
</TEXT>
</DOC>
