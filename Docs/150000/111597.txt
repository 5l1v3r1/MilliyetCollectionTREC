<DOC>
<DOCNO> 111597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sondun10.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Figaro ''Raporu ele geçirdik, AB Türkiye'ye tarih vermiyor'' 
</HEADLINE>
<TEXT>

     Avrupa Birliği Komisyonu'nun aday ülkelerle ilgili 9 Ekim'de açıklanacak ilerleme raporunu ele geçirdiğini belirten Le Figaro gazetesi, Brüksel'in Türkiye'ye tam üyelik müzakereleri için tarih vermediğini yazdı. 
     Le Figaro'ya göre, AB Komisyonu, Rum Kesimi'nin de aralarında olduğu 10 ülkenin ekonomik ve siyasi kriterleri yerine getirdiği gerekçesiyle 2004 yılı başından itibaren AB'ye girebileceklerini bildirdi. 
     Haberde, TBMM'de yapılan reformların övüldüğü raporda, bununla birlikte Türkiye'nin siyasi kriterlere uymadığı ve ekonomik alanda sorunları olduğu ifade edildiği belirtildi. 
     
     ''TÜRKİYE ZİRVESİNE DÖNÜŞEBİLİR'' 

     Fransız gazetesi, Brüksel'de görevli bir diplomatın ''Türkiye'ye tarih verilmesi, Ankara'nın tam üyeliğinde artık dönüşü olmayan bir yola girildiği anlamına gelir'' yorumuna yer verdi. 
     Türkiye'ye tarih verilmesi konusuna başta Almanya olmak üzere bazı Avrupa ülkelerinin karşı çıktığını belirten gazete, ''Türkiye'nin önemli ölçüde baskı yaparak, Kıbrıs ile Avrupa Güvenlik ve Savunma Politikası konularını kullanmasının beklendiğini'' ifade etti. 
     Le Figaro, Sevilla zirvesinde Lüksemburg Başbakanı Jean Claude Juncker'in ''Kopenhag Türkiye zirvesi olmasın'' uyarısının aksine, Aralık ayında yapılacak zirvenin ''Türkiye zirvesi'' olması ihtimalinin belirdiğini yazdı. 
     
     MADDİ YARDIM GÜNDEMDE 

     Le Figaro gazetesi, Brüksel'in KKTC'ye büyük ölçüde maddi yardım yapmaya hazır olduğunu yazdı. 
     Gazeteye göre, Rum kesiminin tam üyeliğine yeşil ışık yakan AB Komisyonu'nun raporunda, bu yıl sonuna kadar Kıbrıs'ta çözüm bulunmasının ümit edildiği bildiriliyor. 
     Raporda, Brüksel'in Güney Kıbrıs ile arasındaki farkı kapatmak amacıyla KKTC'ye büyük ölçüde para yardımı yapmaya ve hızlı bir biçimde AB müktesebatını Kuzey Kıbrıs'a geçirmeye de hazır olduğuna işaret ediliyor. 
     AB Komisyonu'nun raporunda Türkiye'ye tam üyelik müzakereleri için tarih verilmeyeceği belirtilen gazetenin haberinde, bununla birlikte AB'nin Ankara'ya da yapılan maddi desteği artırmasının beklendiği ifade edildi. 
     
</TEXT>
</DOC>
