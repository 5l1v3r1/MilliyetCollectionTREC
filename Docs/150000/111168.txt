<DOC>
<DOCNO> 111168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/soneko21.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, Irak'a operasyon yapılırsa oluşacak zararı hesaplıyor... 
</HEADLINE>
<TEXT>

     Ekonomiden sorumlu Devlet Bakanı Masum Türker, Irak'a muhtemel bir ABD operasyonun Türkiye'ye vereceği zararın ortaya çıkarılması amacıyla Hazine Müsteşarlığı'nda bir çalışma başlattıklarını söyledi. 
     Türker, Cumhurbaşkanı Ahmet Necdet Sezer tarafından Çankaya Köşkü'nde kabul edildi. 
     Devlet Bakanı Türker, yaklaşık 45 dakika süren görüşme ardından Çankaya Köşkü'nden ayrılırken gazetecilere yaptığı açıklamada, Cumhurbaşkanı Sezer'e IMF ve Dünya Bankası'nın olağan yıllık toplantısı nedeniyle ABD'de yaptığı temaslar hakkında bilgi verdiğini söyledi. 
     Türker, gazetecilerin Irak'ta son gelişmeler hakkındaki görüşlerini sormaları üzerine, Irak'ta muhtemel bir savaş halinde Türkiye'nin finansman açığı değil, zarara uğrayacağını, bu zararın karşılanması konusunda gerekli çalışmaların yapılması gerektiğini söyledi. 
     Bu konuda Hazine Müsteşarlığı'nda Müsteşar başkanlığında bir çalışma grubunun oluşturularak gerekli çalışmaları yapacağını belirten Türker, çalışmada ''böylesi bir savaş halinde Türkiye'nin uğrayacağı zararların ne olacağı ortaya konulacak'' dedi. 
     Zarar kavramı içine sadece parasal değerlerin alınmaması gerektiğini belirten Türker, en önemli sorunun 2 milyona yakın mültecinin gelmesi olduğunu kaydetti. 
     Türker şöyle devam etti 
     ''Hem bu mültecilerin neden olacağı sosyal zarar. Hem de o mültecilerin bulunduğu bölgede 1990 Körfez savaşından deneyimimiz var. Oradaki işsizliği daha da derinleştireceği ve ekonomik dolarak da olumsuzluğa neden olacağını söylüyoruz. Bu konuda çalışmalar yapılacak.'' 1990 Körfez savaşından Türkiye'nin uğradığı zarar konusunda '' her kafadan bir ses çıktığını'' kaydeden Türker, artık Körfez savaşı ile ilgili bugüne kadar uğradığımız zararların miktarını sağlıklı bir şekilde ortaya çıkarılmasının gerektiğini bildirdi. Türker, bu konuda önümüzdeki günlerde çalışmaları tamamlayıp kamuoyuna en azından Körfez savaşında Türkiye'nin zararın ne olduğunu söyleyeceklerini bildirdi. 
     Türker, ''Cumhurbaşkanı Sezer'e, Türkiye'nin uğraması muhtemel zararın genişliği ve yapısı hakkında bir çalışma yapıldığını, tamamlandığında kendilerine bilgi arz edeceğimizi söyledim'' dedi. 
     
     ABD'DEKİ TEMASLAR 
     ABD'de yaptığı görüşmelerin tamamının kriptoya bağlandığını hatırlatan Türker, gazetecilerin bir sorusu üzerine daha önceki görüşmelerin kriptoya bağlanıp bağlanmadığını bilmediğini söyledi. 
     Cumhurbaşkanı Sezer'e IMF ve Dünya Bankası'nın uygulanan programın gidişatından memnun olduğunu, bu konuda program ile ilgili ödemelerin programa uygun olarak yapılan çalışmalar çerçevesinde devam edeceğini, bu konuda IMF ve Dünya Bankasının görüşlerini arz ettiğini ifade eden Türker, ABD'de yaptığı temaslarda, Türk müteahhitlerin Afganistan'ın imarı konusunda rol almaları ile ilgili projenin belirli bir şekilde geliştirilmesi konusunda mutabakat sağladıklarını hatırlattı. 
     Türker, ''Bu konuda ikili bir çalışma grubu oluşturulacak. Ancak sevindirici bir haber Afganistan ile ilgili imarda ABD müteahhitleri bizim Türk müteahhitleri ile şimdiden işbirliği ile ilgili ön çalışmalarını başlattı'' dedi. 
     





</TEXT>
</DOC>
