<DOC>
<DOCNO> 129322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sonspo10.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen, Cibona Zagreb'i seyirci desteğiyle yenecek... 
</HEADLINE>
<TEXT>

     Erkekler Avrupa Ligi'nde yarın kendi sahasında Hırvatistan'ın Cibona Zagreb takımıyla karşılaşacak olan Efes Pilsen, rakibinden rövanşı almak istiyor. 
     Antrenör Oktay Mahmuti, ilk maçta deplasmanda Cibona Zagreb'e yenildiklerini anımsatarak, ''Seyircimizin desteğiyle Cibona Zagreb'i yeneceğimize inanıyorum'' dedi. 
     Hırvat ekibinin çok kaliteli ve yetenekli oyunculardan kurulu olduğunu vurgulayan Mahmuti, ''Kolay maç olmayacak. Sakat oyuncularımızın fazla olması canımızı sıkıyor. Ancak bizim için çok önemli olan bu karşılaşmada galibiyeti elde etmek için yeterli kaliteyi ve enerjiyi sahaya yansıtacağımıza inanıyorum. Kendi saha ve seyircimiz önünde galip geleceğiz'' diye konuştu. 
     Bu arada, Efes Pilsen'den Ender, Golemac ve Granger'in sakatlıkları bulunuyor. Ayağı burkulan ve bir süredir takımdan uzak kalan Golemac'ın dün idmanlara başladığı, Granger ve Ender'in ise bugün takımla birlikte idman yapacakları bildirildi. 3 oyuncunun da Cibona Zagreb maçında oynayabilecekleri kaydedildi. 
     Efes Pilsen-Cibona Zagreb karşılaşması Abdi İpekçi Spor Salonu'nda yarın saat 19.00'da başlayacak ve karşılaşma CINE 5'den naklen yayınlanacak. 
     





</TEXT>
</DOC>
