<DOC>
<DOCNO> 133885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/soneko26.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol Ofisi'nden bedelsiz hisse dağıtımı... 
</HEADLINE>
<TEXT>

     Petrol Ofisi ve İş-Doğan Petrol Yatırımları A.Ş. birleşmesinden kaynaklanan bedelsiz hisse dağıtımı, 3-7 Şubat 2003 tarihleri arasında yapılacak. 
     Petrol Ofisi'nden İMKB'ye gönderilen açıklamada, Sermaye Piyasası Kurulu'nun, sermayenin 250 trilyon liradan 252 trilyon 441 milyar 386 milyon liraya artırılması nedeniyle ihraç edilecek 2 trilyon 441 milyar 386 milyon lira nominal değerli 11. tertip hisse senetlerini kurul kaydına aldığı bildirildi. 
     Yüzde 0.98 oranındaki bedelsiz sermaye artırımından, İş Doğan Petrol Yatırımları A.Ş. ortakları olan Doğan Şirketler Grubu Holding A.Ş, Türkiye İş Bankası A.Ş, Camiş Yatırım Holding A.Ş, Camiş Madencilik A.Ş. ve Doğan Enerji Yatırımları Sanayi ve Ticaret A.Ş'nin hissedarlık oranları doğrultusunda yararlanacağı belirtilen açıklamada, şöyle denildi 
     ''Bu durumda her 1 milyon lira nominal değerde İş Doğan Petrol Yatırımları A.Ş. hisse senedine sahip ortağa, bedelsiz sermaye artırımından doğan hakları gereği 7 bin 512 liralık Petrol Ofisi A.Ş. hisse senedi verilecektir. 
     Halk ortakları ise 27 Aralık 2002 tarihinde yapılan İş Doğan Petrol Yatırımları A.Ş. Genel Kurul toplantısında kesinleştiği ve birleşme sözleşmesinde de ilan edildiği üzere, birleşme sonucu Türkiye İş Bankası A.Ş, Doğan Şirketler Grubu Holding A.Ş, Camiş Yatırım Holding A.Ş, Camiş Madencilik A.Ş. ve Doğan Enerji Yatırımları Sanayi ve Ticaret A.Ş'nin kendi hisselerinden karşılanmak üzere, ellerindeki hisse senetlerinin 11 No'lu yeni pay alma kuponları ile birlikte belirtilen yerlere müracaat ederek, yüzde 40'lık ilave hisse senedi alacaklardır.'' Açıklamada, işlemlerin 3-7 Şubat 2003 tarihleri arasında İş Yatırım Menkul Değerler A.Ş'nin acentesi durumundaki Türkiye İş Bankası A.Ş'nin İstanbul'daki Yenicami, Beşiktaş, Kadıköy, Bostancı, Levent, Mecidiyeköy ve Bakırköy, Ankara'daki Ankara, Kavaklıdere ve Yenişehir, İzmir'deki İzmir ve Karşıyaka, ayrıca, Bursa, İzmit, Eskişehir, Adana, Antalya, Samsun, Diyarbakır, Siirt şubelerinde, süre bitiminden sonra ise şirket merkezinde yapılacağı kaydedildi. 
     Bu işlemin bir süre ile sınırlı olmadığı vurgulanan açıklamada, 11 No'lu pay alma kuponlarını kullanma hakkına sadece halk ortaklarının sahip olacakları, diğer ortakların sahip oldukları hisse senetlerinde yer alan 11 No'lu kuponların ise imha edileceği belirtildi. 
     Ayrıca, 31 Ocak 2003 tarihi itibariyle Petrol Ofisi hisse senedine sahip olan halk ortaklarının bu haktan yararlanacakları dile getirildi. 
     Petrol Ofisi'nden yapılan bir başka açıklamada ise söz konusu sermaye artırımı nedeniyle ihraç edilecek 11. tertip hisse senetleri üzerindeki kar payı kuponlarının, 2003 yılından 2012 yılına kadar olduğu belirtildi. 
     Açıklamada, ''Ayrıca şirketimiz, büyük ortaklar tarafından halk ortaklarına verilecek olan yüzde 40 hisse senetleri, ellerinde mevcut bulunan daha önce basılmış olan 7., 8., 9. ve 10. tertip A grubu hisse senetlerinden verilecek olup, yeni basılan 11. tertip hisse senetlerinden dağıtılmayacaktır'' denildi. 
     





</TEXT>
</DOC>
