<DOC>
<DOCNO> 130049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sonspo25.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rapaiç Fenerbahçe'den anlaşarak ve dost olarak ayrılıyorum... 
</HEADLINE>
<TEXT>

     Fenerbahçe'de sözleşmesi karşılıklı olarak feshedilen Hırvat futbolcu Milan Rapaiç, sarı-lacivertli takımdan dostça ayrıldığını söyledi. 
     Kamp yapılan Arcadia Oteli'nde, önce takım arkadaşlarıyla vedalaşan Rapaiç, daha sonra basın toplantısı düzenledi. 
     Hırvat futbolcu, başta kulüp başkanı Aziz Yıldırım olmak üzere, futbol şubesi sorumlusu Sadettin Saran ve basın mensuplarına teşekkür ederek başladığı konuşmasında, ''Fenerbahçe'den anlaşarak ve dost olarak ayrılıyorum. Bu formayı taşıdığım için onur duydum. Bir şampiyonluk yaşadım. Bir tane daha yaşamak isterdim ama olmadı'' diye konuştu. 
     Uzun süredir ilk 11'e giremediği için rahatsızlık duyduğunu ifade eden Rapaiç, ''Bu hem benim için hem de takımım için kötüydü. İki taraf için de ayrılma kararının doğru olduğuna inanıyorum. Oynamamak beni ve takımımı etkiliyordu'' dedi. 
     
     ''GALATASARAY'A GİTMEM'' 
     Basın mensuplarının ''Galatasaray'a gidebilir misin '' sorusuna Rapaiç, ''Galatasaray'a kesinlikle gitmeyeceğim'' yanıtını verdi. 
     Hırvat futbolcu, özellikle kulüp başkanı Aziz Yıldırım ve taraftarlara bunu yapamayacağının altını çizdi. 
     Rapaiç, Fenerbahçe'nin sezon sonunda şampiyon olacağına inandığını ve kendisinin de şampiyonluk kutlamaları için İstanbul'a geleceğini bildirdi. 
     Bundan sonra futbol yaşamını sürdüreceği ülke konusunda henüz karar vermediğini kaydeden Rapaiç, oynamak zorunda olduğunu ve kısa sürede bir takım bulacağını sözlerine ekledi. 
     





</TEXT>
</DOC>
