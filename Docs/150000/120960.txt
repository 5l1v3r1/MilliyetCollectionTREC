<DOC>
<DOCNO> 120960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sonspo14.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan ve Emre, Newcastle kadrosuna alındı... 
</HEADLINE>
<TEXT>

     Avrupa Şampiyonlar Ligi 2. turunda A Grubu'nda bulunan FC İnter'in çarşamba günü İngiltere deplasmanında Newcastle ile yapacağı maçın kadrosuna Emre Belözoğlu ve Okan Buruk da alındı. 
     Geçen hafta yapılan Milano derbisinde bacak kaslarındaki çekmelerden dolayı forma giyemeyen Emre, teknik direktör Hector Cuper tarafından açıklanan 19 kişilik kadroda yer aldı. 
     Milan'a karşı alınan 1-0 yenilgi sonrasında taktik hatası yaptığı gerekçesiyle eleştirilere uğrayan Cuper, Vivas, Farinos gibi uzun zamandır forma şansı bulamayan futbolcuları oynatmakla suçlandı. Arjantinli teknik adam, geçtiğimiz hafta içinde oynanan özel milli maçlarda görev yapan Crespo, Almeyda, Emre gibi önemli futbolcularını derbi maçında oynatmamıştı. 
     İnter başkanı Massimo Moratti, basında yer alan demecinde ''Cuper hata yaptı'' derken, yine de teknik direktörlerine güveninin tam olduğunu vurguladı. 
     Şampiyonlar Ligi 2. turuna iyi bir başlangıç yapmak isteyen İnter'de Emre'nin Newcastle karşısında ilk 11'de forma giymesi, Okan'ın ise yedekler arasında bulunması bekleniyor. 
     Avrupa kupalarında bu zamana kadar İngiliz takımlarıyla 12 kez karşılaşan İnter, 1 galibiyet, 8 yenilgi, 3 beraberlik aldı. İnter'in aldığı tek galibiyet 24 Kasım 1993 tarihinde UEFA Kupası'nda Norwich takımına karşı 1-0 oldu. 
     





</TEXT>
</DOC>
