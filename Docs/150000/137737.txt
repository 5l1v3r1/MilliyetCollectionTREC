<DOC>
<DOCNO> 137737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/soneko30.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprü ve otoyol geçiş ücretlerine zam... 
</HEADLINE>
<TEXT>

     Otoyol ücretlerine ortalama yüzde 50, köprü geçiş ücretlerine de yüzde 40 oranında zam yapıldı. Köprü geçiş ücreti otomobiller için 2 milyon liraya çıktı. Zamlı geçiş ücretleri bu gece yarısından itibaren geçerli olacak. 
     Karayolları Genel Müdürü Sabri Erbakan, yaptığı yazılı açıklamada, otoyol ve köprü ücretlerine bu gece yarısından itibaren zam yapıldığını bildirdi. Buna göre, otoyol ücretlerine ortalama yüzde 50, köprü ücretlerine de yüzde 40 oranında zam yapıldı. Erbakan açıklamasında, zammın yıllık enflasyon oranı, işçilik ve malzemelerdeki artışlar, otoyol bakım ve işletme maliyetlerine etkisinin de dikkate alınarak yapıldığını belirtti. Erbakan en son zammın 4 Ocak 2001'de yapıldığını hatırlattı. 2001 yılında 2.10 dolar olan köprü geçiş ücretinin 0.96 dolar seviyesine kadar düştüğünü söyleyen Erbakan, yapılan bu ücret ayarlaması ile 2001 yılındaki seviyesine dahi ulaşılmadığını, 1.21 dolar düzeyinde kaldığını kaydetti. 
     Erbakan, hizmete açıldığından bu yana 2 dolar civarında olan köprü geçiş ücretlerinin Türkiye'nin içinde bulunduğu ekonomik sıkıntı nedeniyle yapılan bu ayarlamalara karşın enflasyon rakamının çok altında kaldığını savundu. 
     Otoyol ücret toplama sistemlerinin yenilenmesi çalışmaları kapsamında 2'nci sınıf araçlar ile 1'inci sınıf araçların geçiş ücretlerinin eşitlendiğini belirten Erbakan, 2'nci sınıf araç ücretlerinde yüzde 50 oranında indirimler yapıldığını kaydetti. 
     Otomatik Geçiş Sistemi OGS kullanıcıları ise geçiş ücretlerini daha önce olduğu gibi yüzde 20 indirimli olarak ödeyecek. 
     
     YENİ TARİFE 

     Zamla birlikte İstanbul Boğaziçi ve Fatih Sultan Mehmet Köprüleri geçiş ücretleri otomobil, motosiklet, kamyonet, pikap, jeep, ambulans, cenaze arabası, küçük otobüs, büyük otobüs ve kamyonlar için 2 milyon lira oldu. 
     Üç akslı otobüs, komyon ve treylerler 5 milyon lira, 4 ve 5 akslı otobüs kamyon ve treylerler 14 milyon lira, 6 ve daha yukarı akslı romorklu kamyon ve treylerler 17 milyon lira ödeyecek. 
     





</TEXT>
</DOC>
