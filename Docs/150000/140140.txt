<DOC>
<DOCNO> 140140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sontur09.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Abant ve Kartalkaya'da doluluk oranı yüzde 100 
</HEADLINE>
<TEXT>

     Abant ve Kartalkaya'da bulunan oteller, Alman ve Rus turistlerin akınına uğradı. Otellerde doluluk oranı yüzde 100'e ulaştı. 
     Kartalkaya'da bulunan Grand Kartal Oteli Genel Müdürü Halit Ergül, olası bir Irak operasyonunun gündemde olmasına rağmen rezervasyonlarında düşüş yaşanmadığını belirterek, ''Otelimizde bayram tatilinden bu yana yüzde 100 doluluk oranıyla hizmet veriyoruz. Yerli ve yabancı kayak severler, adeta Kartalkaya'ya akın etti'' dedi. 
     
     ''DARKVENTURE ON SNOW'' 

     Kartalkaya'da bulunan Dorukkaya Otel'in ve Efes Dark'ın işbirliği ile gerçekleştirilen ''Darkventure On Snow'' snowboard festivaline katılan tatilciler, Boardercross ve Big Air parkurlarında kardan hazırlanan rampalarda nefes kesen gösteriler yaptılar. 
     Yapılan snowboard yarışmalarında dereceye girenlere ise çeşitli ödüller verildi. 
     Kar kalınlığının 2 metreyi geçtiği Kartalkaya Kayak Merkezi'nde tatilciler karın keyfini çıkartırken, Abant'ta tatil yapanlar gün boyu otellerin önündeki şezlonglarda güneşlenip havuza giriyor. 

     
</TEXT>
</DOC>
