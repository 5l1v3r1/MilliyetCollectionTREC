<DOC>
<DOCNO> 123976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sonspo04.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'a kentteki bazı kurumlardan destek... 
</HEADLINE>
<TEXT>

     Gaziantepspor Kulübü asbaşkanları Asım Atmaz ve Bülent Mamatoğlu'na Trabzon Havaalanı'nda yapılan saldırıya, Gaziantep Sanayi Odası GSO , Gaziantep Ticaret Odası GTO ve Gaziantep Organize Sanayi Bölgesi'nden GOSB ortak tepki geldi. 
     ''Spor Kamuoyuna'' başlığıyla yayımlanan açıklamada, ''Geçen hafta içinde Çaykur Rizespor ile yapacağı Türkiye Kupası maçı için Rize'ye giden Gaziantepspor'un yöneticilerine, Trabzon'da yapılan çirkin saldırı, spor ahlakı açısından 'utanç verici', Türk sporunun geleceği adına da 'kaygı' verici bir olaydır'' denildi. 
     Gaziantepspor forması altında ter dökmüş, bu kulüpten para kazanmış bir futbolcunun bu çirkin tutumuna kayıtsız kalınmasının, 'kötü örnek' oluşturmasından kaygı duyulduğu ve bu olaya kayıtsız kalınması durumunda benzeri olayların artarak süreceğinden endişe edildiği belirtilen açıklamada, şu görüşlere yer verildi 
     ''Her sporcu 'zeki' ve 'çevik' olabilir, ancak önemli olan Ulu Önder'in anlamlı sözünde değindiği gibi, aynı zamanda 'ahlaklı' olmaktır. Ama görülüyor ki söz konusu futbolcu, bu konuda ciddi bir 'zaafiyet' içindedir. Bu esef verici olay, barış, kardeşlik ve sportmenlik ruhu içerisinde yapılması gereken sporun amacını aştığını, kin ve intikam gibi 'primitif' duygulara alet edildiğini göstermektedir. 
     Türk sporunun önündeki en büyük tehlikelerden biri olan futbol terörüne karşı olması gereken bir futbolcunun bu tavrı, yangına körükle gitmenin ötesinde, bizatihi 'yangın çıkarmak'tır. Spor ahlakı açısından 'küme düşen' bu anlayış karşısında, Türk futbolunun güzide kulüplerinden biri olan Trabzonspor yönetiminin kayıtsız kalmasını anlamakta ise güçlük çekmekteyiz. Bu olayın üstünü kapatmaya çalışmak, 'suçu tasvip etmek' ve hatta 'suça ortak olmak' sonucunu doğurur ki, bunu da Trabzonspor kulübüne yakıştıramayız.'' 
     
     ''DOSTLUĞA LEKE SÜRÜLMEMELİ'' 
     Bir futbolcunun, iki camianın yıllara dayanan dostluğuna leke düşürmesine izin verilmesi istenilen açıklamada, şunlar kaydediliyor 
     ''Bu anlamda fair-play anlayışını temelinden sarsacak bu olaya karşı tepki göstermenin, Trabzonspor Kulübü yönetiminin, 'kulüplerinin tertemiz tarihine bir borcu' olduğunu da düşünmekteyiz. Türk futbolunu fanatizmin tehlikelerinden uzak tutmak ve sportmenlik ruhunu aşılamak hedefindeki Futbol Federasyonu'nun da konuya gereken hassasiyeti göstermesini bekliyor ve federasyonun ilgili kurullarını göreve davet ediyoruz. 
     Aksi halde federasyonun bundan sonra yapacağı fair-play çağrıları inandırıcı olmayacağı gibi, bundan sonra söyleyeceği sözler de 'lafı güzaf' olmanın ötesine gitmeyecektir. Bugün bu tür olaylara 'kayıtsız' kalanlar, yarın olabilecek daha kötü olayların 'baş sorumlusu' olacaktır. Trabzon'da yaşanan çirkin olaylar karşısında, emniyet güçlerinin de sorumluluk duygusu içinde hareket edeceğine inancıyla kendilerini 'göreve davet' ediyoruz.'' 
     
     ''SPOR ARAÇTIR'' 
     Sporun bir ''amaç değil'', barış ve kardeşlik için eğlenceli bir ''araç'' olduğuna dikkat çekilen ortak açıklamada, şu çağrı yapılıyor 
     ''Bugüne kadar centilmenliği, skor tabelalarındaki geçici üstünlüklere tercih etmeyen Gaziantepspor camiası, bundan sonra da sportif başarıyla birlikte fair-play anlayışının bayraktarlığını yapmaya devam edecektir. Gaziantepspor camiasının bu anlayışının bütün kulüplere örnek teşkil etmesini yürekten diliyoruz. Türk futbolunda yıllardır özlem duyduğumuz fair-play anlayışının yerleşmesini sağlamak ve futbol terörünü yeşil sahalardan uzak tutmak için, herkesi 'sağduyulu' olmaya ve konuyla ilgili kişi ve kurumları da 'göreve' davet ediyoruz.'' 
     





</TEXT>
</DOC>
