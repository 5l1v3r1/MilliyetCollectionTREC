<DOC>
<DOCNO> 111538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/siyaset/siy05.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Başımız dertte’ 
</HEADLINE>
<TEXT>

Başbakan Ecevit, fiili bir Kürt devleti ortaya çıkarsa, bir askeri müdahalenin düşünülebileceğini söyledi 
     ANKARA Milliyet 

     TV 8’de soruları yanıtlayan Başbakan Bülent Ecevit, Kuzey Irak’ta Kürt Parlamentosu’nun toplanmasının, "Türkiye’nin bölgede dikkate alınmadığı" şeklinde yorumlandığı sorusu üzerine, "Türkiye’nin jeopolitik konumunu göz önünde tutarsanız, bizim başımız her zaman dertte olacaktır" diye konuştu. 
     Ecevit, Türkiye’nin bu kez gerçekten ciddi bir sorunla karşı karşıya bulunduğunu söyledi. Ecevit, "ABD’nin girişeceği bir harekata biz katılmasak bile -ki katılmak istemeyiz bu harekatın olumsuz etkileri daima Türkiye’ye yönelik olacaktır" dedi. Ecevit, şu aşamada bir askeri harekata gidilmemesinin mazeretlerinin bulunduğunu ama Bush’un kararlı gibi göründüğünü söyledi. ABD’nin Saddam yönetimine karşı aldığı önlemlerin Kuzey Irak’taki Kürtlerin cesaretini arttırdığını, ayrı bir devlet kurma eğiliminin göründüğünü kaydeden Ecevit, "Kesin değil, fakat adım adım o yolda ilerliyor Kuzey Iraklı Kürt birlikleri. Bu ciddi bir duruma gelirse biz elbette ciddi önlemlerini almak zorunda kalacağız" dedi. 
     
     Derviş’e yüklendi... 
     Başbakan Ecevit, bir "fiili devlet" belirgin biçimde ortaya çıkarsa, bir askeri müdahalenin düşünülüp düşünülmeyeceği sorulunca, "Olmayacağını umarım ama gerekirse elbette düşünülebilir" yanıtını verdi. Ecevit, eski Devlet Bakanı Kemal Derviş hakkında da şunları söyledi 
     "Kendini çok yakışıksız biçimde siyasete attı. Birtakım ilginç tertipler yapmaya başladı." 
     
Ben de faniyim, çekilebilirim...      DHA 

     Bursa’da halka hitap eden Başbakan Ecevit, herkes gibi kendisinin de fani olduğunu belirterek, yapılacak ilk kurultayda görevden çekilebileceğini söyledi. Ecevit, kendi sağlığından önce DSP’ye güvendiğini belirterek "Uzun süre işin başında kalamam. Yeni kurultayda görevden çekilme yolunu seçebilirim. Ben bırakabilirim, ama partimizin emrinde olacağım. Benim için en büyük kıvanç, kütüphanemde, kitapların arasında, DSP’nin başarısını seyretmek olacaktır" dedi. 
     



 SİYASET 



















</TEXT>
</DOC>
