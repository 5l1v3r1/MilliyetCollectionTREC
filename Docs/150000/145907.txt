<DOC>
<DOCNO> 145907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/yazar/zbirand.html </URL>
<DATE> 2003/03/28/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Türkiye bugün AB üyesi olsaydı... 
</HEADLINE>
<TEXT>

     Ülkeler birbirlerine muhtaçtırlar. Herbiri diğerinden etkilenir, alış-veriş yapar ve bu yönden birbirlerine bağımlılaşırlar. 
     Ayrıca ittifaklar gruplarla veya ülkelerle zorunludur. Ülkeler birbirleriyle veya gruplara katılarak, ittifaklar yaparak, ordusunun ihtiyaçlarını karşılar. Yeni teknolojiler elde ederler. Başka türlü ordularını donatamazlar. Hiçbir ülke tek başına bütün teknolojilerini üretemeyeceğinden dolayı, kendilerine yakın gördükleri bu ülke veya gruplardan alırlar. 
     Bu gerçeklerin tartışılacak yönü yoktur. 
     Ne gariptir ki bizde koca koca insanlar ise hala bunları tartışıyor, hatta "bırakalım bu ittifakları. AB bizi bölmeye çalışıyor. ABD ise bizi esir etmeye çalışıyor" diyebiliyorlar. 
     Cehaletinde ötesinde bir mantıkla, Türkiye'nin en önemli ilişkilerini tehlikeye sürüklüyorlar. Ne kadar acıdır ki, bu cehaleti kamuya yansıtanların içinde sadece ideologlar değil, bazı öğretim üyeleri, hatta profesörler dahi var. Gencecik beyinleri bu söylemlerle yönlendiriyorlar. 
     Şimdilik bu saçmalıkları bir yana bırakıp, farklı bir tartışmayı gündeme sokmak istiyorum 
     - " Karşı karşıya kaldığımız manzaraya bakıp, Türkiye'nin önümüzdeki dönemde ne yapması daha doğru olur Avrupa Birliğine tam üyelik konusunda daha fazla mı bastırmalı Yoksa, ABD ile işbirliğini mi ön plana çıkarmalı " 
     Bu tartışmada dikkate alınması gereken diğer bir düşünce de, Türkiye'nin bugünkü durumuyla ilgili. 
     
     Sorular şunlar 
     
     - Acaba Türkiye bugün Avrupa Birliği üyesi olsaydı, ABD tarafından böylesine hor görülür ve itilip kakılır mıydı 
     - AB olmadan Amerika ile iç içe bir işbirliği Türkiye'nin başına daha büyük sorunlar yaratmıyor mu 
     - Süper güç ile yaşamak mı, AB gibi çok kocalı bir grubun içine girmek mi daha akılcı bir yaklaşım 
     Bütün bu sorulara gerçekçi yanıtlar ararsak, geleceğimizi belki çok daha kolay şekillendirebiliriz. 
     Bu arada yanlış anlamalara yol açmasın, "Türkiye AB veya ABD'yi mi tercih etsin" sorusunu sormuyorum. Türkiye hem AB'ye üye olabilir, hem de ABD ile yakın işbirliğini sürdürebilir. Önemli olan, Ankara'nın ilerdeki temel politikalarını oluşturmak için hangi adımların atılması gerektiğini bulmak. 
     Yapayalnız, tek başımıza yaşayamayacağımıza göre, ne yapacağımızı şimdiden tartışmamız gerekiyor. 
     
     
     
ATEŞLE OYNUYORLAR      Süleyman Demirel, CNN TÜRK'te Yavuz Baydar'ın sorularını yanıtlarken, bence son derece önemli iki noktaya temas etti 
     1. Amerikan aleyhtarlığı körükleniyor 
     Toplumda, ABD'nin Irak harekatı giderek nefret yaratıyor. Hatta Amerikalıların başarısızlığa uğramalarını, burunlarının sürtülmesini isteyenlerin sayısı giderek artıyor. Bu birikim kontrol altında tutulmazsa, ilerde büyük bir Amerikan aleyhtarlığı patlamasına gidebilir. Hele hükümet bu savruklukla devam ederse, önümüzdeki dönemlerde hiç hoşlanılmayacak gelişmeler yaşanabilir. 
     2. Özkök Paşa ve Kuzey Irak 
     Kuzey Irak konusunda da hükümet çok acemice davrandı. Genelkurmay Başkanlığı sesini yükseltmese, Türkiye'nin ne yapmak istediği dahi anlaşılamayacaktı. 
     Demirel'in bu konudaki uyarısı da önemli Ordu yollayıp Kürtlerin bazı kazanımlarını engelleyemeyiz. "Kürt devleti casus savaş hali belli sayılır" şeklindeki yaklaşımımızın bugünün koşullarına uyum gösterilip yeniden gözden geçirilmesi gerekir. 
     Demirel, Türk Ordusunun Amerikan Ordusuyla karşı karşıya getirilmemesi gerektiğinin altını çizdi. 
     Son bir not.. 
     Genelkurmay Başkanı Org. Özkök'ün Kuzey Irak konuşması son derece netti. Dozu iyi ve özellikle göndermeleri çok yerindeydi. 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







</TEXT>
</DOC>
