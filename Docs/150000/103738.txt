<DOC>
<DOCNO> 103738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/soneko04.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk ineği Konya'da doğacak... 
</HEADLINE>
<TEXT>

     Esmer sığır soyundan en yüksek et ve süt verimi elde edecek ırkı elde etmeyi amaçlayan ''Anadolu Esmeri Projesi''nin hayata geçirilmesi için yapılan hazırlıklarda son aşamaya gelindiği bildirildi. 
     Konya'da bulunan Hayvancılık Araştırma Enstitüsü ve Bahri Dağdaş Araştırma Enstitüsü, tarımsal araştırmalarda daha etkin bir şekilde çalışma yapabilmesi için Bahri Dağdaş Tarımsal Araştırma Enstitüsü çatısı altında birleştirildi. 
     180 personeli ile çalışmalarını Tarım ve Köyişleri Bakanlığı'na bağlı olarak sürdüren enstitü, Türkiye'nin çeşitli yerlerindeki 6 bağlı araştırma istasyonu dışında, Meksika'daki CIMMYT ve Suriye'deki ICARDA uluslararası tarımsal araştırma merkezleri ile de eşgüdümlü olarak çalışıyor. 
     Özellikle büyükbaş hayvanlar ve yem bitkileri üzerinde araştırmalarını yoğunlaştıran enstitü, melezleme ve genetik çaprazlama yönetemlerini kullanarak yüksek et ve süt verimi sağlayan ırkların ortaya çıkarılmasını amaçlıyor. 
     
     GÜN SAYIYORLAR 
     Kamuoyunda ''Türk İneği Projesi'' olarak bilinen projenin sorumluluğunu yüklenen Bahri Dağdaş Tarımsal Araştırma Enstitüsü, tüm altyapı hazırlıklarını tamamlayarak projeyi hayata geçireceği günü sabırsızlıkla bekliyor. 
     Bahri Dağdaş Tarımsal Araştırma Enstitüsü Müdürü Hasan İkiz, ''Anadolu Esmeri Projesi''nin Türkiye'nin tarım alanındaki en büyük atılımlarından biri olduğunu belirterek, ''Türkiye'nin iklim şartlarına uyumlu, hastalıklara karşı son derece dirençli bir büyükbaş hayvan ırkı üretmek için hazırlıklarımıza devam ediyoruz. Yapılacak iş basitçe, embriyo transferi yöntemi ile doğallıktan fazlaca uzaklaşmadan en verimli ırkı ortaya çıkarmaktır'' dedi. 
     
     32 SEÇKİN İNEĞE TOP 20'DEKİ BOĞALARIN SPERMİ 
     Mühendis ve veterinerlerden oluşan 45 kişilik bir araştırma grubunun bu proje için çalıştığını belirten İkiz, şunları söyledi 
     ''Önce Türkiye'deki esmer ırk dediğimiz ülkemiz şartlarına uyum sağlamış Montofon cinsi en iyi 32 inek seçilerek, bu ineklerden yumurtalar alınacak. Dünyadaki 'Top 20' olarak nitelenen en iyi boğalardan alınacak spermler, embriyo oluşumu için yapay bir ortamda yumurtalara tohumlanacak. Bu embriyolar daha sonra da yine son derece yüksek verimli 500 taşıyıcı ineğe nakledilecek. Doğacak 500 yavru arasından en yüksek süt verimini sağlayacak ineklerde aynı işlem defalarca tekrar edilerek, istenilen en verimli Anadolu Esmeri ırkı ortaya çıkmış olacak.'' Bu yöntemde yetiştirilen boğalardan elde edilecek spermlerin ise suni tohumlamada kullanılmak üzere tüm Türkiye'ye dağıtılacağını belirten İkiz, proje için Tarım ve Köyişleri Bakanlığı'ndaki her türlü prosedürün tamamlanıp yetkili kurullardan gerekli onayın alındığını, şimdi ise Devlet Planlama Teskilatı'ndan, 6 trilyon liralık ödenek için olur beklendiğini sözlerine ekledi. 
     





</TEXT>
</DOC>
