<DOC>
<DOCNO> 100968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sondun32.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan ordusundan "robot asker" siparişi... 
</HEADLINE>
<TEXT>

     Amerikan Özel Kuvvetler komutanlarının, ülkenin önde gelen bilim adamlarından, geleceğin komandolarını yaratacak Uzay Çağı'nın silah ve ilaçlarını geliştirmelerini istedikleri iddia edildi. 
     New York Post gazetesinin ele geçirdiği 184 sayfalık ''Özel Operasyonlar Teknoloji Hedefleri'' isimli bir belgeye göre, Amerikan Özel Operasyonlar Komutanlığı, bilim adamlarından, Delta Force, Yeşil Bereliler ve Donanma SAT komandoları gibi gizli birimlerde süper askerler yaratılmasını isteyen ve ''Terminatör ile Minority Report'' filmlerini hatırlatan bir dizi talepte bulundular. Belgeye göre, Amerikalı komutanlar, düşman hatlarının arkasına hiçbir şekilden tespit edilmeden sürünerek, yüzerek ya da uçarak sarkmayı sağlayacak böcekler gibi robot sensörleri, düşman pozisyonlarının her türlü görüntü ve ses verilerini algılayabilecek, gece görüş özellikli hatta duvarların, siperlerin arkasını görebilecek sanal-gerçek savaş miğferleri istediler. 
     Amerikalı komutanların ayrıca, komandoların düşman tarafından tespit edilmesini engelleyecek, vurulduğunda dahi hayatta kalmasını sağlayacak, radara yakalanmayan Stealth uçaklarının teknolojisiyle üretilmiş yeni zırh ve kamuflajlar istediklerini yazan New York Post, bilim adamlarından lazer ve GPS ile hedefini bulan akıllı bombalar gibi akıllı mermi ve el bombaları talep edildiğini de bildirdi. 
     Gazete ele geçirdiği belgede, mermi yerine menzili, isabet oranını artıracak, duvarları ve siperleri delebilecek, düşmanı öldürebilecek ya da yaralayabilecek sessiz ve görünmez lazer ve ses altı dalgalar kullanan tüfekler de istendiğini ileri sürdü. Belgenin en tartışmalı bölümünün, genetik mühendisliği, insan genetiği ve biyokimya alanında araştırmalar isteyen ''Kişisel Performansın Artırılması'' olduğunu yazan gazete, komutanların ''düşünme yeteneğini ve fiziksel dayanıklılığı artıran, ağır yükleri taşımayı, soğuk suda uzun mesafe yüzmeyi sağlayacak haplarla ilgilendiklerini de bildirdi. 
     Gazete, komutanların yaralanan askerlerin daha çabuk iyileşmesini sağlayacak, fizyolojik gücü, uykusuzluğa dayanıklılığı artıran ve savaşın stresine karşı koymayı sağlayan ilaçlar istediklerini de yazdı. 
     Karargahı Florida'daki MacDill Hava Üssü'nde bulunan Özel Kuvvetler Komutanlığı, belgeyle ilgili yorum yapmazken, savunma uzmanları belgenin geliştirmesi yıllar sürecek genel fikirlerden oluştuğunu belirttiler. 
     





</TEXT>
</DOC>
