<DOC>
<DOCNO> 123186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sontur01.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın tanıdığı Türkler... 
</HEADLINE>
<TEXT>

     Müzik, sinema, spor, tıp, edebiyat gibi pek çok alanda başarı kazanan isimler Türkiye'nin adını dünyaya duyuruyor. 
     Tüm dünyanın tanıdığı isimler arasında Türk edebiyatının önemli yazarları da bulunuyor. 
     ''İnce Memed'', ''Demirciler Çarşısı Cinayeti'', ''Yer Demir Gök Bakır'', ''Binboğalar Efsanesi'' gibi eserleriyle yurtdışında çok sayıda ödül alan Yaşar Kemal'in, 29 dilde yayımlanmış kitaplarıyla dünya yazınında çok önemli bir yeri var. 
     ''Beyaz Kale'', ''Kara Kitap'', ''Yeni Hayat'', ''Benim Adım Kırmızı'', ''Cevdet Bey ve Oğulları'' adlı eserleriyle Türkiye'de olduğu kadar dünyada da ilgi gören Orhan Pamuk'un kitapları ise İngilizce'nin yanı sıra Farsça'ya da çevrildi. Pamuk'un son olarak ''Kar'' adlı yapıtı İngilizce çevirisiyle dünya okurlarına sunuldu. 
     Sinema dünyası, 3 yıldır genç bir Türk yönetmenini konuşuyor. 1999 yılında çektiği ''Harem Suare'' ile Cannes Film Festivali'nde ödül alan Ferzan Özpetek, bu filmle İtalya'da gişe rekorları kırdı. Dünyanın pek çok ülkesinde gösterilen filmin ardından ''Cahil Periler'' adlı filme imza atan Özpetek, alanında adeta bir marka. 
     
     DÜNYA ÜNLÜLERİNİ GİYDİREN ELLER 
     Türkiye'nin adını yoğun olarak duyurduğu alanların başında tekstil ve moda geliyor. 
     Türk modacıları tasarımlarıyla dünya podyumlarında yer edinirken, Rıfat Özbek, Hüseyin Çağlayan, Atıl Kutoğlu, Dice Kayek, Cemil İpekçi gibi modacılar dünyaca ünlü sanatçıları giydiriyor. 
     Türk sanatçılar hem popüler, hem klasik müzikte hatırı sayılır bir yere sahip. 
     Pop müzik sanatçısı Tarkan, parçaları ve klipleriyle dünya gençliği tarafından tanınıyor. Klasik müzikte de Türkiye'nin yurtdışında çok sayıda sanat elçisi bulunuyor. Piyanonun harika çocuğu Fazıl Say Gershwin, Stravinsky ve Mozart yorumlarıyla pek çok ülkede ''Yılın CD'si'' ödülünü kucakladı. Sanatçı, Aşık Veysel'e getirdiği özgün yorumla da dikkatleri üzerine topladı. 
     Ünlü piyanist Mehveş Emeç, Ayşegül Sarıca, Gülsin Onay, Burçin Büke, İdil Biret, Güher-Süher Pekinel kardeşler, Verda Erman, keman sanatçısı Suna Kan, Ayla Erduran, flüt virtüözü Şefika Kutluer, operanın divası Leyla Gencer, Belçika Kraliyet Balesi başdansçısı Ayşem Sunal, orkestra şefi Betin Güneş Türkiye'nin yurtdışındaki sanat elçileri... 
     Caz müziğinin iki önemli ismi Kerem Görsev ve İlhan Erşahin de kendi alanlarında Türkiye'yi başarıyla temsil ediyor. 10 yıldır New York'ta yaşayan tenor saksafoncu İlhan Erşahin, Valery Panomaroy, Wallace Rooney, Kenny Garret gibi devlerin topluluklarında çaldı ve tanınmış sanatçılarla aynı sahneyi paylaştı. ''D.J Arkın Allen'', nam-ı diğer ''Mercan Dede'' ise doğuya özgü Sufi müziğini çağdaş müzikle harmanlayarak adını dünyaya duyurdu. 
     Başarılardan ötürü Grammy Özel Ödülü'ne layık görülen Türk müzik yapımcısı Arif Mardin, Amerikan plak sanayii çevreleri tarafından çok iyi tanınan bir isim. Mardin'in çalıştığı ünlüler arasında Bee Gees, Barbara Streisand, Bette Midler, Aretha Franklin, Diana Ross, Ringo Starr gibi devler bulunuyor. 
     Dünya müzik devi Atlantic Records'un eşbaşkanı Ahmet Ertegün de çok sayıda ünlüyü müzik dünyasına kazandıran bir kişi. Time dahil pek çok dergiye konu olan Ertegün, Aretha Franklin'in söylediği ''Spanish Harlem'', Donna Summer'ın seslendirdiği ''There Goes My Baby'' ve dillerden düşmeyen ''Stand By Me'' adlı parçaları meşhur etti. 
     
     DÜNYA 11 TÜRK'Ü KONUŞTU 
     Dünya Kupası'nda üçüncülüğü elde eden A Milli Futbol Takımı, günlerce spor kamuoyunu meşgul etti. 
     Teknik Direktör Şenol Güneş'in yönetimindeki ayyıldızlı takımın Hasan Şaş'tan Rüştü Reçber'e, İlhan Mansız'dan Emre Belözoğlu'na kadar tüm yıldızları bugün dünya kamuoyunca tanınıyor ve sporculardan pek çoğu Avrupa sahalarında top koşturuyor. 
     Basketbol dünyasının ''Oniki Dev Adam''ı da dünya çapında haklı bir üne sahip. Bu ekipten İbrahim Kutluay Yunanistan'ın Panathinaikos takımında oynarken, dünya basketbolunun kalbinin attığı NBA'de Hidayet Türkoğlu Sacramento Kings, Mehmet Okur ise Detroit Pistons'ın formasını giyiyor. 
     Milli atlet Süreyya Ayhan atletizmde, Yasemin Dalkılıç dalmada, Nasuh Mahruki dağcılıkta, Semih Saygıner bilardoda Türkiye'nin gururları... 
     Tıp ve bilim alanında da Türkiye'nin adını dünyaya duyuran çok sayıda isim var. 
     New York Columbia Üniversitesi'nde görev yapan, ABD'nin önde gelen kalp cerrahlarından Mehmet Öz, ''Batı tıbbı ile alternatif tıbbı birleştiren'' çalışmaları ile ünlü. ABD'de yaşayan Prof. Dr. Gazi Yaşargil, alanı nöroşirürjide rakipsiz kabul ediliyor ve Türkiye'yi yurtdışında başarıyla temsil ediyor. 
     





</TEXT>
</DOC>
