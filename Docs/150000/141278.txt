<DOC>
<DOCNO> 141278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/soneko44.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası piyasalarda Türk kağıtlarının değeri arttı... 
</HEADLINE>
<TEXT>

     Olası Irak savaşı yüzünden gelişen ülkelerin kağıtları değer kaybederken, Türkiye'nin piyasaya sürdüğü kağıtların değerlendiği bildirildi. 
     Amerikan finans çevrelerinin gazetesi Wall Street Journal WSJ bunun, Washington'un savaş nedeniyle Türkiye'ye mali ve siyasi destek sağlama taahhhüdünden kaynaklandığını belirtti. 
     Gazetenin haberinde ABD'nin teklif ettiği 30 milyar dolarlık kredinin Ankara'nın döviz rezervlerini arttıracağı, ekonomiye esneklik kazandıracağı ve TL'nin güçlenmesine yol açacağı görüşü de savunuldu. 
     
     YATIRIMCILAR TÜRK KAĞITLARINI TOPLUYOR 

     WSJ gazetesi yatırımcıların ABD'nin, Türkiye gibi stratejik bir ortağın borçlarını ödeyemez duruma düşmesine göz yummayacağı varsayımından hareket ederek Türk kağıtlarını toplamaya başladıklarını da bildirdi. Haberde, aynı düşünceyle hareket eden bir kısım yatırımcının 5 yıl önce Rusya krizi sırasında Rus kağıtlarını topladıkları, ancak sonuçta büyük zarara uğradıkları da hatırlatıldı. 
     WSJ'nin haberinde ABD'nin Türkiye'yi, demokrasi ve laiklik açısından diğer Müslüman ülkelere örnek gösterdiği de vurgulandı, ayrıca ABD'nin Irak operasyonu sırasında Türkiye'deki üslere ihtiyaç duyduğuna dikkat çekildi. 
     Ancak gazeteye açıklamada bulunan New York merkezli Heckman Global Advisers LLC adlı finans kuruluşunun piyasa uzmanı Briand Brian Gendreau, ''verilen garantilerin açık hükümet garantileri olmadığını, daha ziyade zimni garanti niteliğinde olduğuna'' dikkat çekti. 
     Gazetenin haberinde herşeye rağmen Türkiye'de Rus stili bir ekonomik erimenin gerçekleşmediği ve yüzde 58'i bulan faiz hadlerine rağmen Türkiye'nin şu ana kadar borç ödemelerini hiçbir şekilde aksatmadığı vurgulandı. 
     





</TEXT>
</DOC>
