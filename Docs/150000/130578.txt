<DOC>
<DOCNO> 130578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sonspo19.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor, Efes yenilgisini unutmaya çalışıyor 
</HEADLINE>
<TEXT>

     Efes Pilsen'e yenilerek Türkiye Basketbol Ligi'nde hem liderliğini hem de yenilmezlik unvanını yitiren Ülkerspor, bu maçı unutmaya çalışıyor. 
     Genel Müdür Lütfi Arıboğan, basit hatalardan dolayı yenildiklerini belirterek, ''Oyuncularımız kazanmak için gerekli mücadeleyi gösterdi. Pota dibi atışlarını şanssız bir şekilde kaçırdık ve yenildik. Basketbolda böyle şeyler olur'' dedi. 
     Avrupa Ligi'nde Adecco ASVEL ile yaptıkları zorlu deplasman maçından sonra Efes Pilsen ile oynadıklarını kaydeden Arıboğan, ''Fransa'da Blair'in ayağı burkulmuştu. Booker ve Blair dünkü maçta kötü oynamadılar, ama daha iyi olabilirlerdi. Bu yenilgi çok önemli değil. Lig devam ediyor. Biz şimdi Avrupa Ligi'nde Real Madrid'i yenmeyi hedefliyoruz'' diye konuştu. 
     
     ÖNGÖREN ''ÇEKİŞMELİ BİR MAÇ OLDU'' 
     Antrenör Tolga Öngören ise Efes Pilsen ile çekişmeli bir maç oynadıklarını belirterek, ''Mücadele seviyesi, oynama ve kazanma arzusu yüksek bir maçtı. İki takımın da savunma anlayışlarından dolayı skor 90'lara ulaşmadı'' dedi. 
     Maçı ufak tefek hatalarla kaybettiklerini vurgulayan Öngören, şöyle konuştu 
     ''Maçın son 5 dakikasında 3-4 hata yapmasaydık, biz kazanabilirdik. Hücumda pota altında önemli sayılar kaçırdık. Ancak Efes Pilsen maçını bugünden itibaren geride bıraktık. Avrupa Ligi'nde Real Madrid ile yapacağımız maçı düşünüyoruz.'' 
     





</TEXT>
</DOC>
