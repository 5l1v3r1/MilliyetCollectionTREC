<DOC>
<DOCNO> 112092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sontur31.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli'den Erdoğan'a uyarı ''Fiskos siyasetini bırakın'' 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, ''arkasında halkın desteği olduğu söylenenlerin yalı ve köşkte birileriyle görüştüğünü'' savunarak, ''Ne işin var yalıda köşkte Ne konuşuyorsunuz Fiskos siyasetiyle Türkiye nereye varacak '' diye sordu. 
     Bahçeli, partisince Çankırı'da düzenlenen mitingte yaptığı konuşmada, 18 Nisan seçimlerinin ardından dünya görüşleri farklı DSP, ANAP ve MHP'nin hükümet kurduğunu anımsattı. Bahçeli, hükümetin, yıllardır biriken sosyal ve ekonomik sorunları uyum ve kararlılık içinde çözmeyi amaçladığını ifade ederek, 1987'den bu yana zamanında yapılamayan seçimleri bu kez ''zamanında yapabilir miyiz'' düşüncesini her zaman koruduğunu söyledi. 
     Siyasi gelişmeler sonucunda 57. Hükümet'in seçim hükümeti niteliğine dönüştüğünü ifade eden Bahçeli, Hükümet'in Türkiye'yi 3 Kasım seçimlerinin sağlıklı, disiplinli ve adaletli bir şekilde yapılmasını görev kabul ettiğini kaydetti. 
     Devlet Bahçeli, köklü yapısal reformlar gerçekleştirilirken, köklü ekonomik önlemler de alındığını ifade ederek, ''Hükümet erken seçime gitmeseydik Türk siyasi hayatında ilk kez koalisyon şartlarında hükümet programında yer alan her şeyi gerçekleştirecekti'' diye konuştu. 
     Bahçeli, Hükümet'in 351 milletvekilinin desteğine sahip güçlü bir iktidar konumunda olduğunu ifade ederek, ''Millet bu güçlü iktidara güven duymayıp da 4 aylık, 11 aylık, içeriden ve dışarıdan destekli 'sen iktidar ol, ben dışarıdan desteklerim' şeklindeki iktidarlara mı güvenecekti '' diye sordu. Erken seçim kararı alma nedenlerini de anlatan Bahçeli, Hükümet'e karşı bir güven bunalımı yaratılmaya çalışıldığını, ardından güvensizlik ve belirsizlik kavramlarının ortaya atıldığını söyledi. 
     MHP Lideri Bahçeli, iktidarı görevden uzaklaştırmak için ''sinsi sinsi yürütülen gayretlerin'' yavaş yavaş açığa çıktığı görüşünü savunarak, MHP'siz bir hükümet arayışları olduğunu öne sürdü. 
     Konuşmasına ezan okunması nedeniyle ara veren Bahçeli, alanda bulunanların ''Başbakan Devlet'' sloganını atması üzerine ''Slogan atmayın ezan okunmakta'' diye uyarıda bulundu. 
     
     ''ŞİMDİ BU SENARYO UYGULANIYOR'' 

     Bahçeli, seçimi erteletme girişimlerini de değerlendirdiği konuşmasında, bu kesimlerin her türlü gayreti ortaya koyduğunu söyledi. Seçim takviminin 1.5 ayının seçimin olup olmayacağı tartışmalarıyla geçirildiğini anlatan Bahçeli, artık seçimden vazgeçilemeyeceğini, milletin 3 Kasım'da herkese layık olduğu değeri vereceğini söyledi. 
     Bazı partilerin barajı aşacağı, bazılarının baraj sınırında olacağının söylendiğini anlatan Bahçeli, konuşmasını şöyle sürdürdü 
     ''Peki ne olacak 'Bir parti var, sağ parti olarak iyi puan topluyor bir de karşısına sol parti çıkarırsak sağda ve solda iki partiyle Türkiye'yi yönetebiliriz.' Şimdi bu senaryo uygulanıyor. 
     Olmayan bir partiyi yavaş yavaş büyüterek, abartarak Türkiye'nin birinci partisi konumuna getiriyorlar. Sonra da bu partinin iktidar olmasının Türkiye'yi sıkıntıya sokacağını söylüyorlar. Solda bir partinin derlenip toparlanması için zaman kolluyorlar. Bu iki partinin güçlü olarak seçimlerden çıkacağını gece gündüz söylüyorlar. Yani milletimize ölümü gösterip sıtmaya razı etmeye çalışıyorlar. 
     Madem bu partiler sağda ve solda halkın desteğini alarak Meclis'e gideceklerse, millet bunların arkasında gözüküyorsa siyasi üslup itibariyle kimseyi incitmek istemiyorum ama, arkasında bu kadar millet desteğine sahip olanlar birisi yalı yerlerinde birileri ile görüşüyor, birisi Bozüyük'te başka birileri ile görüşüyor.'' Bahçeli, bu sözlerinin ardından alanda bulunanların ''Yuh'' çekmesi üzerine, ''kimseyi yuhalamamaları'' uyarısında bulundu. 
     Bu yanlışı herkesin görmesini istediğini söyleyen Bahçeli, ''Millet huzuruna çıkacaksın 'ben varım' diyeceksin, o zaman ne işin var yalıda köşkte Ne konuşuyorsunuz Fiskos siyasetiyle Türkiye nereye varacak Gelin meydan, millet burada, siz de burada olun'' diye konuştu. 
     Alanda bulunanlara partisinin milletvekili adaylarını da tanıtan Bahçeli, parmakla üç işareti yaparak, ''Üç hilale üç milletvekili katarak Ankara'ya göndermelerini'' istedi. 
     





</TEXT>
</DOC>
