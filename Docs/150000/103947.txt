<DOC>
<DOCNO> 103947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/spor/spo04.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba’ya tekzip 
</HEADLINE>
<TEXT>

Trabzonspor’un genç kaptanı Gökdeniz, üzerlerinde gol baskısı ve bundan doğan korku olmadığını savundu, "Sadece tecrübemiz kıt" yorumunu yaptı 
     LİGDE bir türlü belini doğrultamayan Trabzonspor’da, Kaptan Gökdeniz, camiaya kendilerini affetirecekleri mesajını verdi. Genç yıldız, "Evet, henüz golümüz yok. Ama en az gol yiyen iki - üç takımdan biriyiz. Demek ki iyi yoldayız. Gol atmayı da öğrenirsek, hiçbir sorunumuz kalmaz. Gol atamayınca tüm takımlar kendini gole endeksliyor. Artık her arkadaşım golü düşünecek" diye konuştu. 
     TEKNİK Direktör Samet Aybaba’nın, "Oyuncularımın üzerinde gol baskısı ve bundan doğan korku var" sözlerini değerlendiren Gökdeniz, "Hayır, korkumuz yok. Rakipten de, gol atamamaktan da, taraftardan da korkmuyoruz" ifadelerini kullandı. Başarılı oyuncu, "Ama tecrübemiz kıt ve sonunu getiremiyoruz. Tek forvet oynamamız da, beni son iki maçtır oyundan alması da hocamın takdiri" dedi. 
     GÖKDENİZ, Adanaspor maçında yeni bir sayfa açmayı hedeflediklerinin altını çizdi. Trabzonspor’un kaptanı, sözlerine şöyle devam etti "Açıkçası Avni Aker’in bize küseceğini sanmıyorum. Buna izin vermeyeceğiz. Zaten taraftarımız kötü günde takımını daha bir sahipleniyor. Sezonun başındayız. Oturup, konuşacağız. Zaman varken herkes elinden gelenin daha fazlasını yapmak için söz verecek." 
     
     Taraftara mesaj 
     TRABZON Başkan Yardımcısı Ahmet Ağaoğlu, kötü günleri birlikte göğüslemeye çalışacaklarını söyledi. Ağaoğlu, bazı taraftarların yönetimi istifaya çağırmalarıyla ilgili olarak da, "Bedava bilet isteyen ve yarım paket sigara vermeyenlerin nidalarıyla istifa edecek değiliz" dedi. 
     



 SPOR 

























</TEXT>
</DOC>
