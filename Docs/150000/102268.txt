<DOC>
<DOCNO> 102268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sonspo12.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe "Artık, 1-2 kötü sonuçla hoca değiştirme devri yok" 
</HEADLINE>
<TEXT>

     Fenerbahçe Futbol Takımı İdari Koordinatörü Kemal Dinçer, sarı-lacivertli takımda istikrar döneminin başladığını belirterek, ''1-2 kötü sonuçla hoca değiştirme devirleri geride kaldı'' dedi. 
     Çağlayan'daki Damat-Tween giyim firmasında gerçekleştirilen kıyafet tanıtımından sonra basın mensuplarının sorularını yanıtlayan Dinçer, son günlerde eleştirilerin odağı haline gelen teknik direktör Werner Lorant'a destek oldu. 
     Trabzonspor maçının zorlu bir deplasman olduğunu, bu nedenle aldıkları beraberliğin kötü bir sonuç olmadığını vurgulayan Dinçer, Feyenoord maçında sarı-lacivertli takımın taktiğinin de doğru olduğunu dile getirdi. 
     Teknik direktör Lorant'ın medya tarafından eleştirilmesine kulüp başkanı Aziz Yıldırım'ın dün yaptığı toplantıda gerekli yanıtı verdiğini kaydeden Dinçer, ''Eleştirilere saygılıyız, yeter ki kişisel saldırı haline gelmesin'' dedi. 
     Ankaragücü maçı öncesi futbolcuların kendilerine güvenlerinde eksilme olmadığını da belirten Kemal Dinçer, şöyle konuştu 
     ''Hazırlık maçını saymazsak, seyircimizin önünde sezonun ilk maçını Ankaragücü ile yapacağız. Bu bizim için önemli. Hedefimiz ortada. İlk maçta her şeyi yaparak galip geleceğimize inanıyorum. Tribünlerden destek bekliyoruz.'' 
     
     "PROFESYONEL HAYAT BÖYLE" 
     Kemal Dinçer, Ortega'nın Feyenoord maçında oynatılmadığı için küskün olduğu iddialarıyla ilgili sorulan bir soruya da ''Ortega dünya starı bir futbolcu. Kimsenin küsmeye hakkı yok. Profesyonel hayat böyle'' diye yanıt verdi. 
     Sezonun başlamasıyla birlikte uzun bir maratona girdiklerini anlatan Dinçer, takımdaki her futbolcuya çok önemli şanslar verildiğini kaydederek, ''Bunun için herkes her zaman oynayacakmış gibi hazır olacak. Biz futbolcularla aramızda yaptığımız konuşmalarda hep bu konuların altını çiziyoruz. Bırakın oynamayanı, kadroya giremeyen futbolcular bile hırsla çalışıyor'' diyerek sözlerini tamamladı. 
     





</TEXT>
</DOC>
