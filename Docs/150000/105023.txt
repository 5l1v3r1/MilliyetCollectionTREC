<DOC>
<DOCNO> 105023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/son/sontur25.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'u dolandıran Ferrarili sahtekar... 
</HEADLINE>
<TEXT>

     Etiler'de hazineye ait değerli araziyi sahte belgelerle 2 milyon ABD doları karşılığında sattığı ileri sürülen bir kişi yakalandı. 
     Asayiş Şube Müdürlüğü Yankesicilik ve Dolandırıcılık Büro Amirliği'nden alınan bilgiye göre, Etiler'de bulunan hazineye ait kıymetli araziyi ihale yoluyla Milli Emlak'tan almış gibi sahte belge düzenleyerek, 3 ortağa 2 milyon ABD doları karşılığı sattığı ileri sürülen Orhan Cem Baydemir, evine düzenlenen operasyonla gözlem altına alındı. 
     Suadiye'de aylık 3 bin dolar karşılığında kiraladığı evde yakalanan Baydemir'in garajında bulunan Ferrari marka 2 otomobile de el konuldu. 
     Sorgusu süren Baydemir'in, elde ettiği parayla Ferrari, Lombarghini, BMW ve Mercedes marka 12 ayrı lüks otomobil satın aldığının ve bu arabaların çoğunu bir süre kullandıktan sonra değerinin altında sattığının belirlendiği bildirildi. 
     Polis yetkilileri, bu kişinin ayrıca 25 adet kol saatini, toplam 200 bin ABD doları vererek satın aldığı ve lüks bir yaşam sürdüğünün tespit edildiğini belirttiler. 
     Üniversiteden ayrılmış olan Baydemir'in, dolandırdığı kişilere kendisini ''mimar'' olarak tanıttığı, ayrıca Şişli ve Nişantaşı'ndaki 2 ayrı hazine arazisini de aynı yöntemle satmaya çalıştığının belirlendiği kaydedildi. 
     





</TEXT>
</DOC>
