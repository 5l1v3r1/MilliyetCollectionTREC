<DOC>
<DOCNO> 143222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/soneko42.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak harekatından ilk zararı havayolu şirketleri görecek... 
</HEADLINE>
<TEXT>

     Irak'a karşı askeri müdahalenin gerçekleşmesi durumunda bundan zarar görecek ilk sektörün zaten güç günler yaşamakta olan uluslararası havayolu şirketleri olacağı bildirildi. 
     Sert rekabet ve artan maliyetler yüzünden uzun süredir zorluklar yaşayan ve özellikle 11 Eylül'den sonra toparlanamayan, son bir kaç yıl içinde Swissair, American Airlines ve UAL gibi sektör devlerini kurban veren havayolu sektörünün savaş durumunda ciddi bir talep azalmasıyla karşılaşacağı belirtiliyor. 
     Savaş durumunda havayollarını tercih eden yolcu sayısında yüzde 10 ile yüzde 20 arasında bir azalma olacağını bekleyen sektör kaynakları, petrol fiyatlarında görülen yükselişin de sektör için ayrı bir sıkıntı yarattığını vurguluyorlar. 
     Kaynaklar, savaş ve gerginlik durumunun uzaması halinde sektörde devam eden maliyet kısma ve işten çıkarma operasyonlarının hız kazanacağını bildiriyor. 
     Savaşın Türkiye de dahil Irak'a komşu ülkelere olan sefer sayısını ve uçak trafiğini de azaltacağı kaydediliyor. 
     





</TEXT>
</DOC>
