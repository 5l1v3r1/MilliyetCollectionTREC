<DOC>
<DOCNO> 130792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sonspo06.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İnter'de Vieri ve Di Biagio cezalı oldukları için oynamamışlar 
</HEADLINE>
<TEXT>

     Emre Belözoğlu ve Okan Buruk'un formasını giydiği FC İnter takımında geçen pazar günü yapılan Modena maçında yüksek ateşleri oldukları gerekçesiyle kadro dışı bırakılan Vieri ve Di Biagio'nun normalde cumartesi akşamı izinsiz kampı terk ettikleri için Teknik Direktör Hector Cuper tarafından cezalandırıldıkları iddia ediliyor. 
     İtalya'da bugün çıkan tüm gazetelerde, ''Vieri ve Di Biagio'nun disiplinsizlikten dolayı Cuper tarafından cezalandırıldığı'' haberleri yer alırken kulübün konuyla ilgili tüm iddiaları yalanlaması ''polemikten kaçmak istemesi'' olarak yorumlandı. 
     Geçen cumartesi gününe kadar hiçbir sağlık problemleri olmayan Vieri ve Di Biagio, pazar günü oynanan maçta ateşleri çıktığı gerekçesiyle kadro dışında kalmıştı. 
     Basına sızan bilgilerde, iki futbolcunun ''burası çok sıcak, uyunmuyor'' diyerek gece kamp yapılan otelden izinsiz ayrıldıkları ve sabah tekrar geri geldikleri öne sürüldü. 
     Cuper'in takıma karşı disiplinsizlik yaptıklarından Vieri ve Di Biagio'yu hemen kadro dışına aldığı, basına da ''polemik yaratılmasın'' diye ''ateşleri çıktı'' gerekçesinin öne sürüldüğü söyleniyor. 
     İnter Kulübü iddialara karşı konuşma yasağı getirirken bazı gazetelerde Vieri'nin ''Cuper cezalandırmakta haklıydı'' açıklaması yer alıyor. 
     Yöneticilerden Facchetti ise ''Cuper bize iki oyuncunun da ateşi olduğunu söyledi. Biz ona inanıyoruz'' dedi. 
     Bu arada İtalyan basınında yer alan transfer pazarıyla ilgili iddialarda İnter'in sakatlanan Hernan Crespo'nun yerine AS Roma'da oynayan Arjantinli Gabriel Batistuta veya Chievo'dan Marazzina'yı almak istediği ileri sürüldü. 
     BOL-SÇ 12 24 14 01 03 
     





</TEXT>
</DOC>
