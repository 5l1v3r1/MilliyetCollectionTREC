<DOC>
<DOCNO> 146660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/guncel/gun15.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş notları 
</HEADLINE>
<TEXT>

ABD askeri acımasız kovboy ..      Bağdat’ta üst üste 2 kez pazaryerlerini vurarak tepki toplayan ABD askerleri, bu kez silah arkadaşları tarafından yerden yere vuruldu. Önceki gün bir A10 Thunderbolt uçağıyla vurulan 2 İngiliz tankında bulunan askerler "dost ateşi" açan ABD’li pilotu, "İnsan hayatını umursamayan, acımasız bir kovboy" olarak nitelediler. Olay sonrasında "The Times" gazetesine konuşan yaralı askerler Alex MacEwen ile Chris Finney, "Iraklılarla savaşmak fazla sorun değil, esas sorun Amerikalılar" dedi. Söz konusu olayda bir İngiliz asker de ölmüştü. 
     
İki ABD askerini çölde unuttular      Komutanlarının aracını tamir etmek için yola koyulan ancak yolda kendi araçları bozulan 20 yaşındaki uzman Jeffrey Klein ve 22 yaşındaki Çavuş Matthew Koppi, tam bir hafta çölde unutuldu. Çavuşlarının, "Orada bekleyin, en kısa zamanda geleceğiz" sözüne güvenip yiyeceklerinin çoğunu aç sivil Iraklılarla paylaşan iki asker, kuma dev bir SOS çizip beklemeye başladı. Şanssız ikili aç, susuz ve korku dolu bir haftanın ardından bir Chinhook helikopter tarafından bulundu ve Kuveyt’in kuzeyindeki Udairi kampına götürüldü. 
     
Hayatta kalmak için kaçıyorlar      İngilizlerin kuşattığı Basra’da halk perişan. Hayatta kalmanın tek yolunun kentten kaçmak olduğunu anlayan aileler, küçük gruplar halinde Basra’yı terk ediyor. Yuvalarını, mallarını geride bırakıp elleri bomboş kaçan insanları kent çıkışında İngiliz askerler karşılıyor. Iraklılar silahsız olduklarını askerlere kanıtladıktan sonra, bu sonu bilinmeyen yolculuğa devam ediyor. 
     
Musul bombalandı      Bağdat’ı füze ve bomba yağmuruna tutan koalisyon güçleri, Kuzey Irak’taki hedefleri de "ihmal etmiyor." Dün sabah Musul ve Musul’un 40 kilometre doğusundaki Kalak kasabasına bomba yağdıran ABD ve İngiliz uçakları, Kürtlerin denetimindeki bölgeye bakan Irak mevzilerini de vurdu. Gece 4 patlama sesinin duyulduğu bölgede, şafakla birlikte 5 patlama daha oldu. 


GÜNCEL 






















</TEXT>
</DOC>
