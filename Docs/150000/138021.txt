<DOC>
<DOCNO> 138021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sonspo37.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Malatyaspor maçı hazırlıklarını sürdürdü... 
</HEADLINE>
<TEXT>

     Denizlispor'un UEFA Kupası maçı nedeniyle bu haftaki maçı ertelenen Fenerbahçe, Birinci Süper Futbol Ligi'nin 22. haftasında Malatyaspor ile yapacağı karşılaşmanın hazırlıklarını sürdürdü. 
     Dereağzı Tesisleri'nde, teknik sorumlu Oğuz Çetin yönetiminde gerçekleştirilen yaklaşık 2 saatlik antrenmanda, futbolcular uzun süre şut çalıştıktan sonra taktik ağırlıklı çift kale maç oynadı. 
     Teknik sorumlu Çetin, Volkan, Hakan, Mirkoviç, Ümit, Erhan, Ogün, Johnson, Ceyhun, Tuncay, Rebrov ve Beschastnykh'ten oluşturduğu as kadroyu, Oğuz, Fatih, Mustafa, Erman, Abdullah, Kemal, Cem, Yusuf, Ali Akdeniz, Semih ve Ali Güneş'in yer aldığı kadroyla karşı karşıya getirdi. As takım, Ceyhun ve Beschastnykh'in golleriyle 2-0 galip geldi. Oğuz Çetin, maçın ikinci yarısında Ogün'ün yerine yedek takımdaki Yusuf'a as takımda şans tanıdı. 
     Antrenmana, sakatlıkları nedeniyle tedavileri süren Serhat ve Rüştü katılmazken, hafif sakatlığı bulunan Abdullah takımla birlikte çalıştı. 
     Kulüp doktoru İsmail Başöz, kaleci Rüştü'nün ayak bileğindeki sakatlığının ciddi olmadığını belirtirken, Serhat'ın sol dizindeki sorun nedeniyle bir süre daha takımdan ayrı kalacağını söyledi. 
     Bu arada, çift kale maçın sonunda sağ baldırından bir sakatlık geçirdi Mustafa'ya, buz tedavisi uygulanarak ilk müdahale yapıldı. 
     Sarı-lacivertli ekip, yarın sabah Samandıra Tesisleri'nde salonda çalışacak, öğleden sonra da Dereağzı Tesisleri'nde antrenman yapacak. 
     
     WASHİNGTON'UN DURUMU 
     Geçirdiği kalp rahatsızlığı nedeniyle, ABD'de, Fenerbahçe Kulübü'nün istediği klinikte kontrolden geçen Brezilyalı futbolcu Washington'un raporları kulübe ulaştı. 
     Bu futbolcunun sağlık durumuyla ilgili raporları incelediğini kaydeden kulüp doktoru İsmail Başöz, gerekli derlendirmeleri yaparak, kulüp futbol şube sorumlusu Sadettin Saran'a bilgi verdiğini ifade etti. 
     Dr. Başöz, raporlar konusunda herhangi bir açıklama yapma yetkisinin olmadığını, bu konudaki bilgileri yönetimin kamuoyuna açıklayacağını kaydetti. 
     Futbol Şubesi Sorumlusu Saran ise Washington'un durumunu görüşmek için menajerini İstanbul'a çağırdıklarını, ancak henüz gelmediği söyledi. 
     Saran, Ortega konusunda da herhangi bir gelişme olmadığını bildirdi. 
     Öte yandan, Fenerbahçe'nin eski futbolcusu Kennet Andersson, yarın CNR Dünya Ticaret Merkezi'nde optik fuarına katılarak, kendi şirketinin ürün tanıtımını yapacak. Fenerbahçeli bazı futbolcuların da Andersson'un yanında yer alacağı bildirildi. 
     





</TEXT>
</DOC>
