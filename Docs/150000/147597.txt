<DOC>
<DOCNO> 147597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sontur20.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Halil Bezmen'e bir tahliye daha... 
</HEADLINE>
<TEXT>

     ABD'den Türkiye'ye döndükten sonra tutuklanan Halil Bezmen, ''evrakta sahtecilik'' suçlamasıyla yargılandığı davada da tahliye oldu. 
     Bakırköy 3. Ağır Ceza Mahkemesi'ndeki duruşmaya, Halil Bezmen katılırken, diğer 14 sanık gelmedi. 
     Duruşmada savunmasını yapan Bezmen, suçlamayı reddederek, ''Evrakta sahtecilik suçuyla herhangi bir ilgim yoktur. Suçsuzum'' dedi. 
     Olay tarihi olarak belirtilen 27 Mayıs 1993'te Koruma Endüstri Ürünleri Sanayi Ticaret A.Ş'nin Yönetim Kurulu üyesi olduğunu anlatan Bezmen, şöyle devam etti 
     ''Dava konusu yapılan toprak, taş, cevher, mineral madde koruma ve öğüten makinesinin ihracatı konusundaki işlemlerde, sahte ve yanıltıcı düzenleme yapmadım. Hiçbir faturada ve ihracat belgesinde ismim ve imzam bulunmamaktadır. Anonim şirketlerde yönetim kurulu üyeleri cari faaliyetlerde bulunmazlar. Bu faaliyetler ile ilgili şirkette bu işi bilen kişilere yetki verilir. 
     O tarihlerde Türkiye'de medyanın baskısına muhatap olmuştuk. Türkiye'de kalamayacağımı anlayınca, zorunlu olarak ABD'ye gitmek durumunda kaldım.'' Halil Bezmen'in avukatı Balkır Ozan da, müvekkilinin ABD'den kendi isteğiyle döndüğünü ifade ederek, olayla ilgisi olmadığını savundu. Davadaki diğer sanıkların tutuksuz yargılandığını belirten avukat Ozan, müvekkilinin tahliyesini talep etti. 
     Cumhuriyet Savcısı ise Bezmen'in tutukluluk halinin devamı yönünde karar verilmesini istedi. 
     Mahkeme heyeti, üzerine atılı suçun vasfını ve savunmasını yapmış olmasını gözönüne alarak, Bezmen'in bu suçtan dolayı tahliye edilmesini kararlaştırdı. 
     Duruşmayı izleyen Bezmen'in oğlu Destan Bezmen, kızı Alara Malaz ile eski eşleri Selma Türkeş ve Figen Mirel, birbirlerine sarılıp sevinç gösterisinde bulundular. 
     İddianamede, ''ihraç eşyası için gerçeğe aykırı olarak ihraç kıymeti ihtiva eden fatura düzenlemek ve evrakta sahtecilik'' suçundan, TCK'nın 342 1. maddesi gereği 2 ile 9 yıl arasında hapis cezası isteniyor. 
     
     2. TAHLİYESİ 
     Halil Bezmen, yurtdışına gönderilen bazı malların gümrük çıkış beyannamelerinin gerçeğe aykırı şekilde düzenlendiği iddiasına ilişkin Bakırköy 1. Ağır Ceza Mahkemesi'ndeki davanın 2 Nisan 2003 tarihli duruşmasında da tahliye olmuştu. 
     Bezmen'in, Üsküdar 1. Ağır Ceza Mahkemesi'nde, sahte evrak düzenleyerek yurtdışına tarihi eser ve eşya kaçırma girişimi iddiasına ilişkin tutuklu olduğu diğer davanın duruşması da bugün yapılacak. 
     





</TEXT>
</DOC>
