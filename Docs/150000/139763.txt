<DOC>
<DOCNO> 139763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sontur16.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyazıt Camii'nde Cuma namazı çıkışı savaş karşıtı eylem 
</HEADLINE>
<TEXT>

     ABD'nin Irak'a olası askeri müdahalesi, Beyazıt Camii'nden cuma namazından çıkan bir grup tarafından protesto edildi. 
     Cuma namazından çıkan bir grup ile dışarıda bekleyen yaklaşık 100 kadar kadın, Beyazıt Meydanı'nda toplanarak, ''Emperyalist ABD'', ''Savaşa hayır'', ''ABD askeri olmayacağız'' şeklinde slogan atarak, tekbir getirdi. 
     Cami duvarına, ''Müslüman halklar kardeştir'', ''Vahşete ortak olma'', ''ABD'den korkmayın, Allah'tan korkun'' yazılı pankartlar asan yaklaşık bin kişilik grup, ''ABD hegemonyasına karşı küresel intifada'' yazılı dövizler açtı. 
     Grup içerisinden bir temsilcinin yaptığı konuşmada, milletvekillerine seslenilerek, ABD'nin savaş kararına ortak olunmaması istendi. 
     Daha sonra grup, Körfez Savaşı'nda ve Filistin'de ölenler için gıyabi cenaze namazı kıldı. Namazın ardından göstericiler dağıldı. 
     Protesto eylemine katılan gazeteci yazar Abdurrahman Dilipak, ''Yarın savaş kararı alınıp da, buraya bir tek cenaze gelirse kıyamet kopar'' dedi. 
     
     BEYOĞLU'NDA GÖZALTI 

     Öte yandan, İstiklal Caddesi üzerinde Ağa Camii önünde ''Savaşa hayır'' anketi düzenlemek isteyen ve Hak ve Özgürlükler Derneği üyesi oldukları bildirilen 3 kişi, polis tarafından gözlem altına alındı. 
     





</TEXT>
</DOC>
