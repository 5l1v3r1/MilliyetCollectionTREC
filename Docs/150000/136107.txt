<DOC>
<DOCNO> 136107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/dunya/adun.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramdan sonra 48 SAAT 
</HEADLINE>
<TEXT>

ABD ve İngiltere, Saddam Hüseyin’e BM denetçilerinin son raporlarını vereceği 14 Şubat’tan itibaren ülkeyi terk etmesi için iki gün süre tanıyan bir karar çıkartmaya hazırlanıyor 
     DIŞ HABERLER SERVİSİ 

     Birleşmiş Milletler Güvenlik Konseyi’nde veto yetkisine sahip Fransa, Rusya ve Çin’in Irak’a karşı askeri harekata destek vermemeleri yüzünden ABD ve İngiltere’nin BM’den Irak lideri Saddam Hüseyin’e ülkeyi terk etmesi için 48 saatlik süre tanıyan bir karar çıkartmaya hazırlandıkları bildirildi. Karara göre eğer Saddam, BM silah denetçilerinin yeni raporlarını açıklayacakları 14 Şubat’tan itibaren geçerli olacak süre içinde Irak’ı terk etmezse füzeler ateşlenecek. 
     İngiltere’de yayımlanan "The Sunday Telegraph" gazetesinin haberine göre, 48 saat Saddam Hüseyin’in karar vermesi için yeterli olacak. 48 saat, barışçı bir çözüm için diplomatik girişimlerde bulunan Irak’ın Arap komşularına da, Irak liderini ikna etmeleri ve son çabalarını sarfetmeleri için zaman kazandıracak. 
     
     Planı İngiltere önerecek 
     "Eğer bu olmazsa bir darbe yaşanacak" diyen gazete, "Kısıtlı bir zaman aralığına sıkıştırılmış planın son 2 günün tartışmaları sonucunda ortaya çıktığını" öne sürdü. 
     Haberini Amerikan kaynaklarına dayandıran "The Sunday Telegraph", yeni BM kararında Saddam’a yeniden "BM ile tam işbirliğine hazırım" şeklinde bir açıklama yapma şansı tanınmayacağını vurgulayarak, "Bu karar, ABD değil, İngiltere tarafından BM Güvenlik Konseyi’ne önerilecek. Çünkü ABD böyle bir karara muhtaç görüntüsü vermekten dikkatle kaçınıyor" diye yazdı. 
     
     S. Arabistan kabule hazır 
     İngiltere Dışişleri Bakanlığı kaynaklarının, Suudi Arabistan’ın sürgünü kabul etmesi halinde Saddam Hüseyin’i almaya hazır olduğu şeklindeki haberleri doğruladıklarını belirten The Sunday Telegraph, yeni BM kararının Güvenlik Konseyi’nin 15 üyesinden en az 9’unun onayını gerektirdiğini hatırlattı. ABD Savunma Bakanı Donld Rumsfeld daha önce yaptığı açıklamalarda Irak lideri Saddam Hüseyin’in sürgüne gitmesini memnuniyetle karşılayacağını söylemişti. 
     



 DÜNYA 











</TEXT>
</DOC>
