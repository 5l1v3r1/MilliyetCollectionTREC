<DOC>
<DOCNO> 105367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sontur29.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Van'da, Türkiye'ye kaçak yollarla giren 130 kişi yakalandı 
</HEADLINE>
<TEXT>

     Van ve ilçelerinde, yurda kaçak yollarla giriş yapan yabancı uyruklu 130 kişi yakalandı. 
     Alınan bilgiye göre, Erciş'in Görüşlü köyü Yayıktaş mevkiinde devriye görevini sürdüren jandarma ekipleri, şüphe üzerine park halindeki 63 DF 483 plakalı kamyonu aradı. 
     Aramada, kamyonun kasa kısmındaki brandanın altına gizlenmiş ve yurda kaçak yollarla giriş yaptıkları tespit edilen 58 Irak, 1 Bangladeş ve 1 Pakistanlı bulundu. 
     İhbar üzerine Çaldıran'ın Soğuksu Köyü Uzunyol mezrasında oturan Nurettin Baydere ve Nazım Yıldız'a ait evlerde arama yapan jandarma ekipleri, İran'dan yurda kaçak yollarla giriş yapan Pakistan uyruklu 13 kişiyi yakaladı. 
     Çaldıran'ın Hangedik Köyü yakınlarında ise Termal kamera ile gözetleme görevini sürdüren güvenlik güçleri, 180-181 Nolu sınır taşları civarında görüntü tespit etti. 
     Bölgeye gönderilen ekipler, kayalıkların arasından ilçe merkezine gelmeye çalışan 4 Bangladeş ve 1 Pakistanlı ele geçirdi. 
     Başkale'nin Uğurlu, Konuksavar, Esenyamaç ile Van'ın Karaağaç köylerinde gerçekleştirilen arazi arama tarama faaliyetlerinde de 47 Irak ve 5 İranlı yakalandı. 
     Yetkililer, ''Pasaport Kanunu'na Muhalefet ve Sınır İhali'' suçundan gözaltına alınan yabancıların sınır dışı edileceğini, ''İnsan Kaçakçılığı'' suçundan gözaltına alınan 2 kişinin ise mahkemeye sevk edileceğini belirttiler. 
     





</TEXT>
</DOC>
