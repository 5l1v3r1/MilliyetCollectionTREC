<DOC>
<DOCNO> 137173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sontur33.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP AKP'nin Irak konusundaki tutumunu desteklemiyoruz 
</HEADLINE>
<TEXT>

     CHP Genel Sekreter Yardımcısı Bülent Baratalı, ''CHP olarak, AK Parti'nin Irak konusundaki tutumunu desteklemiyoruz''dedi. 
     İzmir'in Bergama ve Dikili ilçelerindeki CHP teşkilatlarını ziyaret eden Baratalı, partililerle sohbet ederek, gündeme ilişkin çeşitli değerlendirmelerde bulundu. 
     CHP Bergama İlçe Örgütü'nde yaptığı konuşmada olası Irak operasyonuna değinerek, hükümeti eleştiren Baratalı, ''Ak Parti'nin Irak notu kırık... CHP olarak Ak Parti'nin Irak konusundaki tutumunu desteklemiyoruz''dedi. 
     Hükümetin 26 Şubat'ta 90. gününü dolduracağını belirten Baratalı, ''Mazota 8, benzine de 13 kez zam yaptılar''dedi. 
     Bir partilinin, yerel seçimlerin zamanından önce yapılmasının söz konusu olup olmadığını sorması üzerine Baratalı, seçimlerin zamanında yapılacağını tahmin ettiğini kaydederek, şöyle dedi 
     ''Aksi halde Anayasa'nın 127. maddesinin değişmesi gerekiyor. Bu maddenin değişmesi için partimize ihtiyaç duyulacaktır. Biz olumlu oy kullanmak için dokunulmazlıkların kaldırılması şartını getiririz. Bu nedenle erken yerel seçim zor görünüyor'' Baratalı, partisinin Dikili ilçe teşkilatını ziyareti sırasında da 3 Kasım seçimlerinde CHP'nin büyük başarı sağladığını ve partisinin her bölgeden milletvekili çıkaracak güçte olduğunu kanıtladığını ifade etti. 
     Seçim döneminde, yerine getiremeyecekleri vaatlerde bulunmadıklarını kaydeden Baratalı, ''Öfkeyi de yönlendirmedik'' dedi. 
     Baratalı, Kıbrıs'taki gelişmeler üzerinde de durarak, Kıbrıs'ta kalıcı bir barıştan yana olduklarını söyledi. 
     





</TEXT>
</DOC>
