<DOC>
<DOCNO> 132728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sontur03.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis dün gece Hacıhüsrev'i bastı... 
</HEADLINE>
<TEXT>

     İstanbul Emniyet Müdürlüğü'ne bağlı çok sayıda polis, hırsızlık ile benzeri suç işleyenlerin barındığı öne sürülen ve Hacıhüsrev olarak bilinen İstiklal Mahallesi'nde geniş çaplı uygulama gerçekleştirdi. 
     Hırsızlık, kapkaç ve benzeri suçları işleyenlerin yoğun olarak yaşadığı iddia edilen İstiklal Mahallesi'ne saat 06.00 sıralarında gelen çok sayıda polis, mahallenin giriş ve çıkışlarında kontrolü sağladıktan sonra operasyona başladı. 
     Asayiş, narkotik ve çevik kuvvet şube müdürlükleri ile ilçe emniyeti ve motorize timlere bağlı ekiplerin yer aldığı operasyonda, birçok evde arama yapıldı. 
     Bazı ev sahiplerinin kapılarını açmamaları üzerine polisler, çilingir yardımıyla içeri girdi. 
     Operasyonda, çeşitli suçlardan dolayı aranan ve üzerlerinde suç unsurları çıkan çok sayıda kişi, gözaltına alınarak emniyete götürüldü. 
     Bazı silah ve suç unsurlarının da ele geçirildiği operasyon, polislerce kamera ve fotoğraf makineleriyle de görüntülendi. 
     Polis yetkilileri, operasyonda gözaltına alınan kişi ve ele geçirilen suç unsurlarına ilişkin bugün basın açıklaması yapılacağını kaydettiler. 
     
</TEXT>
</DOC>
