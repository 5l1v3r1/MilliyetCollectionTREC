<DOC>
<DOCNO> 114075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/son/sonspo02.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da durmak yok... 
</HEADLINE>
<TEXT>

     Birinci Süper Lig'de dün Diyarbakırspor'u zorlu bir maçtan sonra 1-0 yenen Galatasaray'da gözler 23 Ekim Çarşamba günü Club Brugge ile yapılacak Avrupa Şampiyonlar Ligi maçına çevrildi. 
     Sarı-kırmızılılar, izin yapmadan Club Brugge maçının hazırlıklarına bugün başladı. Teknik direktör Fatih Terim yönetiminde Florya Metin Oktay Tesisleri'nde gerçekleştirilen idmanda, futbolcular pas çalışmasının ardından, yarı sahada çift kale maç yaptı. Diyarbakırspor maçında ilk 11'de sahaya çıkan Christian dışındaki oyuncular hafif bir koşunun ardından, çalışmalarını salonda sürdürdü. 
     Antrenman maçında sarı-kırmızılı takımın suskun golcüleri Christian, Baliç ve Pinto attıkları güzel gollerle, Terim'in yüzünü güldürdü. Ayrıca sol kasığındaki sakatlığı nedeniyle bir süredir takımdan uzak kalan Sarr çalışmalara başlarken, Senegalli futbolcu fizyoterapist eşliğinde bir süre koşu yaptı. 
     Galatasaray'da gribal enfeksiyona yakalanan Arif, belinde ağrılar bulunan Vedat ve kasığında ağrıları olan Batista idmana katılmazken, Brezilyalı futbolcunun bugün MR'ının çekileceği açıklandı. 
     Diyarbakırspor maçında aldığı darbe sonucu ayak bileğinde burkulma olan Cihan ise sadece koşu yaptı. 
     Club Brugge maçı için yarın kampa girecek olan sarı-kırmızılılar, akşam basına kapalı olarak antrenman yapacak. Galatasaray, 22 Ekim Salı günü de Club Brugge maçı için Belçika'ya gidecek. 
     





</TEXT>
</DOC>
