<DOC>
<DOCNO> 119258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/son/sonspo06.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet 8 sayı attı... Mehmet Okur sayı atamadı... 
</HEADLINE>
<TEXT>

     ABD Profesyonel Basketbol Ligi NBA'de Sacramento Kings'in Seattle Supersonics'e 111-97 yenildiği maçta Hidayet Türkoğlu, 8 sayı attı. Detroit Pistons'ın Utah Jazz'ı 86-75 yendiği karşılaşmada ise Mehmet Okur, sayı kaydedemedi. 
     Batı Konferansı Pasifik Grubu üçüncüsü Sacramento Kings, aynı grupta lider olan Seattle Supersonics ile Seattle'da karşı karşıya geldi. Oyuna ilk 5'te başlayan ve 37 dakikayla Chris Webber'dan -39 dakika- sonra oyunda en uzun süre kalan Hidayet Türkoğlu, 14 şuttan 3'ünü değerlendirerek 8 sayı attı. Hidayet, 2 sayılık atışlarda 13 şuttan 3'ünü değerlendirirken, 1 kez denediği 3 sayılık atışta isabet kaydedemedi. Hidayet, 2 kez kullandığı faul atışlarında yüzde 100 isabet sağlerken, 2 ribaunt aldı, 3 asist, 1 blok yaptı, 1 top çaldı. 3 maç sonra yenilgiye uğrayan Kings'de Chris Webber 24, Bobby Jackson da 19 ile en çok sayı atan oyuncu oldu. 
     Yüzde 54'lük şut yüzdesiyle oynayan Supersonics'de Gary Payton, 24 sayıyla en skorer oyuncu olurken, yedek oyuncu Desmond Mason 20 sayı ve 17 ribaunt, Brent Barry 14 sayı ve 13 ribauntla takımın galip gelmesinde önemli rol oynadı. Mason, 17 ribauntla kariyerinde bir maçta en fazla ribaunt alma rekorunu egale etti. 
     Doğu Konferansı Merkez Grubu ikincisi Detroit Pistons, Auburn Hills'de, Batı Konferansı Ortabatı Grubu beşincisi Utah Jazz'ı 86-75 yenerek, bu sezon evinde yaptığı 4. maçını da kazandı. 
     Pistons'da, oyuna sonradan giren Mehmet Okur, 2 dakika oynadığı maçta şut denemesinde bulunmadı ve sayı atmadan maçı tamamladı. Mehmet Okur, yalnızca 1 hücum ribaundu aldı. 
     Takımda Richard Hamilton 25 sayı, Chauncey Billups da 17 sayı kaydetti. Ben Wallace, 15 ribaunt aldı. 
     Rus forvet Andrei Kirilenko'dan yoksun mücadele eden Jazz'da, Greg Ostertag 11 sayıyla sayı liderliğini elde ederken, Calbert Cheaney ve Karl Malone da 10'ar sayı kaydetti. 
     Üçüncü çeyreğin başında Karl Malone'un 2 basketi ve 1 asistiyle 8-0'lık seri yakalayan Jazz, skorda eşitliği sağladı ancak son çeyrekte oyunun kontrolünü yeniden ele geçiren Pistons, 21-2'lik bir seri yaparak maçtan galip ayrıldı. 
     





</TEXT>
</DOC>
