<DOC>
<DOCNO> 136456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/son/soneko05.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv, ihracatta yeni rekorlar peşinde... 
</HEADLINE>
<TEXT>

     Türk otomotiv sanayii firmaları bu yıl yeni ihracat rekorları kırmayı hedefliyor. 
     Geçen yıl 17 üretici firmanın toplam ihracatı 2.6 milyar dolar düzeyinde gerçekleşirken, bu yıl sadece Tofaş, Oyak Renault, Ford Otosan, Toyota, Hyundai Assan ve Mercedes-Benz Türk'ün ihracatları 4 milyar dolar sınırını zorlayacak. 
     6 üretici kuruluşun 2003 yılına ilişkin dolar üzerinden hesaplanmış ihracat hedefleri 3 milyar 900 milyon dolar seviyesinde bulunuyor. 
     Sektörde büyük hacimli ihracat yapan Tofaş ve Renault'un ardından, yatırım ve hazırlıklarını tamamlayan Ford Otosan, Toyota ve Hyundai Assan, yatırımlarının meyvelerini ihracat geliri olarak toplamaya başlayacak. 
     Geçen yıl toplam 711 milyon dolarlık ihracatla OSD üyesi 17 firma arasında ilk sırayı alan Tofaş, ihracat çıtasını bu kez 1 milyar Euro'ya yakın bir düzeye çıkardı. 
     2001 ihracatı 683 milyon dolar olan Tofaş, Avrupa ülkeleri ağırlıklı olmak üzere Fiat Doblo'yu 54 ülkeye ihraç etti. Geçen yıl lanse edilen Albea'nın dış pazarlarda tanınmasıyla, bu yıl ihracatının daha da artması bekleniyor. 
     Sektörün diğer devi Oyak Renault da yeni Megane sedanın üretim ve ihracat hazırlıklarını sürdürüyor. 
     Bu modelin yanı sıra Clio Symbol ihracatı da yapacak olan Oyak Renault'un geçen yıl 679 milyon dolar düzeyindeki ihracat düzeyini koruyacağı kaydediliyor. 
     
     İHRACAT PATLAMASI YAPACAKLAR 
     Ford Otosan, Toyota ve Hyundai Assan bu yıl ihracat patlamasına hazırlanıyor. 
     Ford Otosan, yurtdışında çok sayıda ödül kazanan Ford Transit Connect'in yanı sıra Transit ihracatından yaklaşık 800 milyon Euro'luk ihracat bekliyor. 
     Toyota Otomotiv Sanayi Türkiye A.Ş. de bu yıl ihracatını yaklaşık iki kata çıkaracak. Corolla Sedan ve Station Wagon modellerini üreten şirket, 2002'de 325 milyon Euro olan ihracatını bu yıl 600 milyon Euro'ya yükseltecek. 
     Toyota, 2003'de üretimini yüzde 87'nin üzerinde artırmayı ve 180 milyon Euro tutarında ek yatırım yapmayı da öngörüyor. 
     Hyundai Assan da 35.6 milyon dolarlık ihracatını bu yıl, Starex ve Accent Admire ihracatıyla 400 milyon dolara yükseltecek. 
     Tamamlanan Starex projesiyle Hyundai Assan'ın, Starex'lerin bölgedeki tek üretim merkezi haline gelirken, yerli Starex'ler Avrupa ülkelerinin yanı sıra Ortadoğu ve Afrika ülkeleri, Türk Cumhuriyetleri ve Rusya olmak üzere 60'a yakın ülkeye ihraç edilecek. 
     Mercedes-Benz Türk'ün otobüs ve kamyon ihracatının bu yıl 250 milyon dolar seviyesine ulaşması bekleniyor. 
     2002'de 1244 otobüs ve 512 kamyon ihracatıyla 186 milyon dolarlık ihracat geliri sağlayan şirketin bu yılki hedefleri, 1600-1700 adet otobüs ve 950-1000 adet kamyon ihraç etmek. 
     Otomotiv Sanayii Derneği OSD verilerine göre, 17 ana üretici şirketin 2002 yılında taşıt aracı ihracatı 2 milyar 394 milyon 939 bin 203 dolara, aksam ve parça ihracatı 177 milyon 776 bin 368 dolara, ihracat toplamları da 2 milyar 572 milyon 715 bin 571 dolara ulaştı. 
     





</TEXT>
</DOC>
