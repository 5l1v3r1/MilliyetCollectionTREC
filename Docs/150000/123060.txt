<DOC>
<DOCNO> 123060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/dunya/duna.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
2005’e beş bahane 
</HEADLINE>
<TEXT>

AB yetkililerine göre Temmuz 2005 tarihi genişleme sıkıntılarından kaynaklanıyor 
     GÜVEN ÖZALP Brüksel 

     Avrupa Birliği’nin AB iki lider ülkesi ve "neredeyse her dedikleri olan" Almanya ve Fransa’nın, Kopenhag Zirvesi için benimsedikleri ortak yaklaşım, Türkiye konusu ve bu konunun AB’nin genel gidişine yönelik olası olumsuz etkileri nedeniyle besledikleri endişeler ışığında şekillendi. Gerek Alman gerek Fransız yetkililer, ortaya çıkan uzlaşının kendileri açısından "taviz" niteliği taşıdığına dikkat çekiyorlar. Planın ardında ise beş ana etken yatıyor. 
     
     HAZMETMEK İÇİN ZAMAN AZ 
     Kopenhag Zirvesi’nde üye sayısını 15’ten 25’e çıkaracak olan ve 1 Mayıs 2004’ten itibaren fiilen 25’li formatta işlemeye başlayacak olan AB, bu süreci sorunsuz atlatmak istiyor. Bu süreç öncesinde Türkiye’nin devreye sokulmasının, Birlik üyelerinin ve yeni üye olacak ülkelerin Katılım Antlaşmaları’nı onaylama süreçlerinde olumsuz etki yaratabileceğinden endişe ediliyor. Gerek 15’ler gerekse yeni üyeler Türkiye’yi bu sürecin göbeğinde "hazmetmenin" zor olacağı görüşündeler. 
     
     HELE ŞU SEÇİMLER BİR GEÇSİN 
     Avrupa Parlamentosu’nda bir sonraki seçimler Haziran 2004’te gerçekleştirilecek. Türkiye’yle müzakerelere başlama tarihinin bu seçimler öncesine denk düşürülmesi ise "aşırı sağ eğilimlilerin" ve Türkiye’yi aleyhte propaganda malzemesi olarak kullanmak isteyenlerin ekmeğine yağ sürme anlamı taşıyor. Şu an muhalefette bulunan partilerin bu yönde bir gelişmeyi mevcut iktidarların aleyhine kullanmalarına da kesin gözüyle bakılıyor. 
     
     KÜÇÜK ÜLKELERİ ÜRKÜTMEYELİM 
     Genişlemiş AB’nin üzerine oturacağı yeni yapının nihai halini alması 2003 sonu ile 2004 başı arasında gerçekleşecek. Türkiye ise başta nüfusu olmak üzere birçok unsuruyla dengeleri altüst edecek ve hesapların yeniden yapılmasını gerektirecek bir büyüklüğe sahip. Gerek AB’nin büyük ülkelerini rahatsız etmemek gerekse küçük ülkeleri "ürkütmemek" için Türkiye’nin hesaplara bu dönemde katılmasını istemiyor. Örnek verecek olursak Türkiye hesaplara katıldığında gerek oylama sisteminde gerekse AP içinde Almanya’dan sonra ikinci sıraya yerleşiyor. 
     
     MÜZAKEREYE PARA AYIRMADIK 
     AB’nin Türkiye konusundaki en önemli endişelerinden birini Birlik bütçesinde Türkiye’nin müzakerelere başlmasına yönelik olarak ayrılmış bir kalemin bulunmaması oluşturuyor. Hiç kimse de ek kaynak arayışlarına girmek istemiyor. 
     
     ALMANYA CİMRİLİK YAPIYOR 
     Birliğin mali açıdan "dönmesinin" ardındaki en büyük güç olan Almanya, şu aşamada Türkiye açısından mali kaynak yaratmak istemiyor ve buna katkıda bulunamayacağını net bir şekilde ifade ediyor. Alman kamuoyundaki Türkiye karşıtlığı da Berlin yönetimini frenliyor. 
     



 DÜNYA 





















</TEXT>
</DOC>
