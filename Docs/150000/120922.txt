<DOC>
<DOCNO> 120922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/soneko06.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin ilk özel borsası İzmir'de kurulacak... 
</HEADLINE>
<TEXT>

     Vadeli İşlem ve Opsiyon Borsası A.Ş. VOBAŞ Genel Müdürü Hamdi Bağcı, İzmir'de kurulacak borsanın Türkiye'nin ilk özel borsası olacağını söyledi. 
     Bağcı, dünya çapında bir Vadeli İşlem ve Opsiyon Borsası kurmak niyetinde olduklarını belirterek, şirketin ana sözleşmesinin imzalanmasının ardından, faaliyete geçebilmek için bir yıllık süre içinde Sermaye Piyasası Kurulu'na SPK başvurmaları gerektiğini hatırlattı. 
     Bağcı, bu başvuruyu bir yıllık süre dolmadan yapacaklarını, çalışmalarının bu yönde olduğunu kaydederek, şunları söyledi 
     ''Borsada kullanılacak işlem sistemi çok önemli. Elektronik sistem olarak bir İMKB'nin kullandığı sistem var, bir de dünyada kullanılan sistemler var. Öncelikle Türkiye'deki sistem alternatiflerini değerlendireceğiz. Bu belirlenince kesin çalışan sayımız da belli olacak. Borsanın çalışması için gerekli kişi sayısı minimum 30 kişidir. Belki bu sayının üzerine çıkabiliriz. Vadeli işlem sözleşmeleri için güvenli bir ortam sağlanması gerekiyor. Bunun için çalışıyoruz. Bunları belirleyince faaliyet izni için başvuracağız.'' 
     
     YENİ BİNA 
     Dünya çapında bir Vadeli İşlem ve Opsiyon Borsası kurmak niyetinde olduklarını, onun için şimdi çalıştıkları tarihi İzmir Ticaret Borsası binasından başka bir yer bulacaklarını bildiren Hamdi Bağcı, ''Bu konuda henüz bir kararımız yok ama kuracağımız sistem için bulunduğumuz binanın bölümü küçük gelecek'' dedi. 
     Dünyadaki bu tür türev araçlarda her yıl yaklaşık 100 trilyon dolar civarında işlem gerçekleştiğinin tahmin edildiğini bildiren Bağcı, ''Vadeli İşlem ve Opsiyon Borsası'nda, Türkiye'de bir borsanın yaşaması için gerekenin üzerinde işlem hacmi ile karşılaşacağımızı düşünüyoruz'' diye konuştu. 
     Vadeli İşlem ve Opsiyon Borsası'nda sözleşmelerin alınıp satılacağını, amacın herkese açık borsa kurmak olduğunu dile getiren Bağcı, borsaya İMKB'de olduğu gibi aracı kurumlar sayesinde girilebileceğini söyledi. Bu borsanın kurulmasının, tarım politikalarının uluslararası politikalara daha uyumlu olmasına yol açacağını bildiren Bağcı, borsada işlem görecek tarım ürünlerinin spot piyasasının aktif olması gerektiğini kaydetti. 
     Türkiye'de bu borsanın başarılı olması için belirli bir finansal gelişmişlik düzeyine ulaşıldığını da belirten Hamdi Bağcı, ''herkesten bugüne kadar destek aldık. Bu borsa başarılı olacak'' dedi. 
     





</TEXT>
</DOC>
