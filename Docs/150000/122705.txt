<DOC>
<DOCNO> 122705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sonspo13.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepsporlu yöneticilere Trabzon'da saldırı... 
</HEADLINE>
<TEXT>

     Gaziantepspor Kulübü Profesyonel Futbol Şube Sorumlusu Asım Atmaz, Çaykur Rizespor ile bugün yapacakları Türkiye Kupası karşılaşması için uçakla gittikleri Trabzon Havaalanı'nda saldırıya uğradıklarını söyledi. 
     Atmaz, yaptığı açıklamada, bir grup saldırganın, kendilerine küfrederek tekme tokat vurduklarını öne sürdü. 
     Gaziantepspor kafilesinin, Gaziantep Büyükşehir Belediyespor ile Türkiye Kupası karşılaşması yapan Trabzonspor ile birlikte Trabzon'a gittiğini kaydeden Atmaz, ''Saat 00.30 sıralarında havaalanına indik. Geç kalmıştık. Havaalanı otoparkında, bizi otel görevlileri bekliyordu. Ben, araca yöneldiğimde, 4-5 kişi birden tekme, tokat ve yumrukla saldırdılar'' diye konuştu. 
     Kendilerini almaya gelen otel görevlileri ve Trabzonsporlu bir oyuncunun araya girmesi sayesinde saldırganların ellerinden kurtulup kaçarcasına havaalanından ayrıldığını anlatan Atmaz, saldırganlar hakkında davacı olduklarını sözlerine ekledi. 
     Asbaşkan Bülent Mamatoğlu ''havaalanında Atmaz ile kendisine saldıranların, kesinlikle Fatih Tekke'nin organizasyonu ile hareket ettiklerine inandığını'' söyledi. 
     





</TEXT>
</DOC>
