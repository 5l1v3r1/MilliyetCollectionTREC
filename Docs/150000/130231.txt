<DOC>
<DOCNO> 130231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sontur08.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz'dan ANAP Kongresine mesaj... 
</HEADLINE>
<TEXT>

     ANAP eski Genel Başkanı Mesut Yılmaz, partiye zarar verecek bir spekülasyona sebep olmamak için ANAP 3. Olağanüstü Büyük Kongresi'ne katılmadığını bildirdi. 
     Yılmaz'ın Kongre Divan Başkanlığı'na gönderdiği mesaj, Divan Başkanı Şükrü Yürür tarafından okundu. 
     Mesajında, partiye zarar verecek bir spekülasyona sebep olmamak için kongreye katılmadığını belirten Yılmaz, şunları kaydetti 
     ''Uğradığımız ağır seçim yenilgisine rağmen, izlediğimiz politikaların milletimizin geleceği açısından en doğru politikalar olduğuna hiç şüphem yoktur. Ancak, bu politikaların gerektirdiği fedakarlığa katlanmadığı ve popülist partilere oy verdiği için seçmene kızmaya da hakkımız yoktur. Yapmamız gereken, popülizmin çıkar yol olmadığını seçmenin yaşayarak öğrenmesini, görmesini sağlamak, yeni bir heyecanla alternatif oluşturmaktır. 
     Geçecek olan zaman, aynı zamanda hakkımızdaki tüm iddiaların birer iftiradan ibaret olduğunu herkese gösterecektir. Kongremizin bu yolda atılacak bir adım olmasını diliyorum. Anavatan davasına gönülden bağlı olan delege arkadaşlarımın her birine eşit mesafedeyim. Genel başkan adayları arasında en doğru tercihi delegenin yapacağına inanıyorum.'' Yılmaz'ın mesajı, tribünler tarafından alkışlandı. 
     Bu arada, kongre salonunda ANAP'ın 11 yıl süreyle genel başkanlığını yapan Mesut Yılmaz'a ait hiçbir görsel malzemenin yer almaması dikkati çekti. 
     





</TEXT>
</DOC>
