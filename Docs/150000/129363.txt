<DOC>
<DOCNO> 129363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sontur32.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
20 günlük eşe 6 milyarlık dava... 
</HEADLINE>
<TEXT>

     İzmir'de, eşinin evlendikten 20 gün sonra evdeki 2 milyar lira ile ziynet eşyalarını alarak kaçtığını, bu süre içinde sürekli hakarete uğradığını iddia eden koca, eski eşine 6 milyar liralık maddi ve manevi tazminat davası açtı. 
     İzmir 11. Asliye Hukuk Mahkemesi'ne verdiği dava dilekçesinde, eşi Solmaz Şahin'in evlendikten 20 gün sonra evi terkettiğini ve evde bulunan 2 milyar lira ile ziynet eşyalarını aldığını öne süren Ümit Şahin, bu sürede sürekli olarak aşağılandığını bildirdi. 
     Şahin, 3 ay önce boşandığı eşinin evden giderken aldığı ziynet eşyalarının listesine de yer verdiği dilekçede, şunları kaydetti 
     ''Eşim, evli kaldığımız süre boyunca bana Sen lise mezunusun. Ben üniversite mezunuyum. Sen benim yanımda oturma. Benim kararlarım doğrudur diyerek beni aşağılamıştır. Ayrıca, benim Fırsatım olsa astsubaylıktan ayrılırım dediğimi iddia ederek, mensubu olmaktan gurur duyduğum mesleki camiamdaki istikbal ve beklentilerimi tehlikeye düşürmüştür. Bunun yanı sıra ailemin namusuna dil uzatmıştır.'' Ümit Şahin, boşanmalarının ardından eşinin de kendisine karşı dava açtığını, dava sonucunda 3 milyar lira tazminat ödemeye mahkum edildiğini, ancak temyize başvurduğunu kaydetti. 
     





</TEXT>
</DOC>
