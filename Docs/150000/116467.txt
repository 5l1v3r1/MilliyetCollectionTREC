<DOC>
<DOCNO> 116467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/guncel/gun08.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaz saatiyle enerji tasarrufu olur mu 
</HEADLINE>
<TEXT>

ÇAPRAZ ATEŞ 
     BELMA AKÇURA 

Geçen pazar günü yaz saati uygulamasına geçtik. Saatler bir saat geri alındı. Prof. Dr. Fehim Üçışık, yaz saati uygulamasının Türkiye’nin yeterli enerji tasarrufunu sağlayabilmesine olanak vermediğini söyledi. Prof. Üçışık’a göre, sürekli ileri saat uygulamasına geçilmesi daha doğru. Üçışık’ın açıklaması farklı yorumlara neden oldu. 
     AB’ye uyumlu olmalı 
     Ziya Aktaş Eski Enerji Bakanı 

     Türkiye’de her yıl belli aylarda saatlerin bir saat ileri ya da bir saat geri alınmasına ilişkin yaz saati uygulaması, hem belirli bir düzeyde enerji tasarrufu sağlıyor, hem de aynı zamanda Avrupa ülkeleriyle saat açısından uyumu da sürdürmüş oluyor. Avrupa ülkelerinin uyguladığı zamanın dışına çıkmamız, Avrupa’yla Türkiye arasında günlük yaşamla ilgili bazı sorunlar çıkartacaktır. Ülkelerin, enerji tasarrufu sağlamak amacıyla yapılan saat uygulamalarını kendi başlarına yapmak yerine, uluslararası ve bölgesel uyumu gözetmesi gerekir. 
     
     Tasarruf sağladık 
     Mustafa Çetin Enerji İşleri Daire Başkanı 

     Yaz saati uygulaması hem tasarruf sağlıyor, hem de Avrupa Birliği ülkeleri ve Türkiye arasındaki saat uyumunu sağlamak açısından önem arz ediyor. Uluslararası ticaret ve ilişkiler açısından önem arz ettiğinden, AB’ye uyum çerçevesinde başlayış ve bitiş tarihlerini aynı zamanda yapıyoruz. Bu Dışişleri Bakanlığı talimatıyla oluyor. Bakanlar Kurulu da kararnameyle tespit ediyor. Ayrıca doğuyla batı arasında 1 saat 20 dakikaya yakın bir saat farkı var. Geçen yıl bu uygulamadan 568.5 milyon kilovat saat tasarruf sağlanmıştır. Bunun parasal karşılığı 54.5 trilyon lira tutarındadır. 
     
     Tek başına anlamı yok 
     Prof. Dr. Tanay Sıdkı Uyar Yıldız Teknik Ü. 

     Yaz saati uygulası, enerjinin etkin kullanımını tek başına garanti etmiyor. Enerji tasarrufunu, yaz saati uygulamasından önce doğal kaynakların kullanımı, son kullanım teknolojisi ve ihtiyaca göre kullanım noktasında etkin hale getirebiliriz. Mevsimlere ve bölgelere göre yaz saati uygulamasına güneşin yeryüzünü aydınlattığı saatlerle insanların gün ışığına ihtiyaç duyduğu zamanın çakışması için ihtiyaç duyulmuş. Bakanlık bu teknolojileri izlemeli. Yaz saatinden önce yapılması gereken daha verimli yöntemler var. 
     
     Yöntemlerden biridir 
     Gazi İpek Elektrik Mühendisi 

     İşyerlerinin ve konutlardaki aydınlatma ile normal enerjinin kullanımı aynı anda çakıştığı için bir saat ileri alınarak bu çakışma azaltılmaya çalışılıyor. Buradaki temel mantık, puant kayması yani en yüksek enerji ile ilgilidir. Sabah bir saat ileri aldığımızda akşam mesai saati bir saat önce bittiği için aydınlatma ile diğer enerji kullanımlarının çakışması azaltılmaktadır. Enerji tasarrufu için birçok yöntem var. Zaman ayarlaması bu yöntemlerden sadece birisidir. Şüphesiz hepsinin bir arada denenmesi ve uygulanması ile enerji tüketiminde maksimum bir yarar sağlanabilir. 
     



 GÜNCEL 


















</TEXT>
</DOC>
