<DOC>
<DOCNO> 134361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sontur27.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de şiddetli yağış ve fırtına... 
</HEADLINE>
<TEXT>

     İzmir'de dün başlayan, aralıklarla devam eden ve bugün öğle saatlerinde şiddetlenen yağış ve fırtına, kenti etkisi altına aldı. Fırtına nedeniyle Yeşilyurt semtinde yıkılan cami minaresinin altında kalan bir genç, ağır yaralandı. 
     Şiddetli yağış ve fırtına nedeniyle, Konak İlçesi'ne bağlı Yeşilyurt semtindeki Ordu Caddesi'nde bulunan Ulu Camii'nin minaresi yıkıldı. Minarenin altında kalarak, başından ağır yaralanan Özgür Şen 22 , Yeşilyurt Devlet Hastanesi'ne kaldırılarak, ameliyata alındı. Şen'in hayati tehlikesinin bulunduğu bildirildi. 
     
     VAPUR SEFERLERİ İPTAL EDİLDİ 

     Fırtına nedeniyle İzmir Körfezi'nde yapılan vapur seferleri de iptal edildi. İzmir Büyükşehir Belediyesi tarafından yapılan açıklamada, vapur seferlerinin iptal edilmesi nedeniyle vatandaşların mağdur olmaması için, Karşıyaka yönüne ek otobüs seferleri konulduğu bildirildi. ESHOT Genel Müdürlüğü tarafından Karşıyaka yönüne ek otobüs seferi konulduğu ve servis sıklığının artırıldığı bildirildi. 
     
     RÜZGAR HIZI SAATTE 107 KİLOMETRE 

     İzmir Meteoroloji Bölge Müdürü Burhan Babalıoğlu, iki gün önce hava şartları konusunda uyarıda bulunduklarını hatırlatarak, alçak basınç nedeniyle bölgeyi etkisi altına yağmur ve lodosun, bugün en şiddetli noktaya ulaştığını kaydetti. 
     Babalıoğlu, öğlen saatleri itibarıyla rüzgarın hızının saatte 107 kilometreye ulaştığını kaydederek, son 24 saatte metrekareye düşen yağış miktarının, 34 kilogram olduğunu söyledi. Babalıoğlu, şiddetli yağışın ve rüzgarın etkisini yarın da sürdüreceğini sözlerine ekledi. 
     
     İZSU EKİPLERİ ''ALARMDA'' 

     İzmir Su ve Kanalizasyon İdaresi İZSU Genel Müdür Yardımcısı Yılmaz Ayata, geçen hafta sonundan beri dere yataklarında, İZSU ekiplerinin ''alarm'' halinde olduğunu belirterek, ''Dere yataklarını kontrol altında bulunduruyoruz. Ancak yağmur, biraz tufan gibi. Bizi asıl dere yatakları değil, dağlardan inecek sular düşündürüyor'' dedi. 
     İzmir Büyükşehir Belediyesi İtfaiye Daire Başkanı Fuat Barandır, su baskını konusunda en riskli bölge olan Konak İlçesi'ndeki Yeni Mahalle'de by-pass çalışması yapıldığını kaydederek, ''Narlıdere Sahilevleri'nde bir evin bahçesine su girdiği yolunda ihbar aldık ve müdahale ettik. Gereken önlemlerimizi aldık'' dedi. 
     
</TEXT>
</DOC>
