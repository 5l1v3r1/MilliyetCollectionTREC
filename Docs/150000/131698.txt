<DOC>
<DOCNO> 131698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/son/sonspo04.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs "Yüzde 100 demiyorum ama finaller garanti gibi" 
</HEADLINE>
<TEXT>

     A Milli Erkek Basketbol Takımı Başantrenörü Aydın Örs, 33. Avrupa Basketbol Şampiyonası Yarı Final Eleme Grubu'nda son aşamaya geldiklerini belirterek, ''Yüzde 100 demiyorum ama, finallere katılmayı garantiledik gibi'' dedi. 
     Yarı final eleme grubunda gelecek hafta İstanbul'da Hollanda ve Litvanya ile yapacağı son iki maçın hazırlıkları için Abdi İpekçi Spor Salonu'nda toplanan milli takımda, başantrenör Örs, şu ana kadar yaptıkları maçlarda elde ettikleri skorlarla avantaj elde ettiklerini söyledi. 
     Elde ettikleri avantajın kendileri çok önemli olduğunu ifade eden Aydın Örs, idman öncesi yaptığı açıklamada, ''Zaten grup maçları öncesi son iki maça geldiğimizde finallere katılmayı garantilemeyi hedefliyorduk. Şu anda bunu da gerçekleştirmiş durumdayız. Çok çok büyük bir aksilik çıkmaması halinde de finallere katılacağız'' diye konuştu. 
     Hollanda maçına da değinen Örs, ''Bu maç çok önemli. Rakibimizi yenip, finalleri tamamen garantilemek istiyoruz. Bu maçtan sonra Litvanya ile oynayacağımız maç da aynı önemi taşıyor. Böyle üst seviyede bir takımı iyi oynayarak yenmemiz, ilerisi için bize umut verir'' ifadelerini kullandı. 
     
     KADRODAKİ OYUNCULAR 
     Aday kadroda yer alan oyuncular hakkında da bilgiler veren Örs, konuşmasına şöyle devam etti 
     ''Şu anda bir sorun görünmüyor. Kerem'in bir sakatlığı var. Ama doktorlarla yaptığımız görüşmede, tedavisinin yapıldığı ve kesin olmamakla birlikte, tahmini olarak 20 Ocak Pazartesi gününün akşamından itibaren takımla birlikte çalışabilecek. Mirsad ve Hüseyin'in bugün lig maçları var. Bu iki oyuncumuz da yarın akşamki antrenmanda takıma katılacak. Mirsad'ın belinde ağrılar vardı. Ama son yaptığımız konuşmada herhangi bir sorun olmadığı, bugün de maçta oynayacağını söyledi. Kendi takımında oynayacağı maçtan sonra da bu oyuncunun durumu daha netlik kazanacak.'' Kadroya yeni çağrılan oyuncularla birlikte ileriye yönelik bir kadro oluşturduklarını anlatan Aydın Örs, ''Kadroya yeni çağırdığımız oyuncular maçlarda fazla süre almayabilirler. Ama yine de durumlarını görme fırsatı bulacağız. Rasim, Vedat ve Fatih'in iyi bir potansiyel olduğunu düşünüyorum. Bu 3 oyuncunun da ileride Milli Takım'ın değişmezleri olacağına inanıyorum. Ancak bu aşama aşama gerçekleştirilecek bir durum'' diyerek sözlerini tamamladı. 
     
     HAKYEMEZ ''TARAFTARLARIMIZI MAÇA BEKLİYORUZ'' 
     A Milli Erkek Basketbol Takımı Menajeri Doğan Hakyemez de, millilerin Hollanda ve Litvanya maçlarında taraftar desteğine ihtiyaç duyacağını, bu nedenle sporseverleri Abdi İpekçi Spor Salonu'na beklediklerini söyledi. 
     Hollanda maçından galibiyetle ayrılıp, final biletini almak istediklerini kaydeden Hakyemez, ''Bu maçtan sonra Litvanya ile çok önemli bir maç oynayacağız. Rakibimiz, deplasmanda yaptığımız maçta kazanmak için türlü oyunlar çevirmişti. Bu nedenle bu sefer Litvanya'yı yenmek istiyoruz'' dedi. 
     
     ''12 DEV ADAM'' UMUTLU 
     Yarı final eleme grubunda Hollanda ve Litvanya ile karşılaşacak Milli Takım'ın oyuncuları da 2 maçtan galibiyetle ayrılacakları konusunda umutlu olduklarını söylediler. 
     Ömer Onan, 2 maçı da İstanbul'da oynayacak olmalarının avantajlı olacağını vurgulayarak, ''Kendi seyircimizin önünde en iyi oyunumuzu oynamak istiyoruz. İlk maçta Litvanya'ya farklı skorla yenilmiştik. Burada rakibimizi yenip, rövanşı almak istiyoruz'' diye konuştu. 
     Kaya Peker ise, son 2 maça girilirken finallere gitmeye çok yakın olduklarını, ancak yine de Hollanda'yı yendikten sonra Litvanya karşısında da rövanşı kazanmak istediklerini belirtti. 
     Tutku Açık da, 2 maça da en iyi şekilde hazırlanıp, her 2 maçtan da galibiyetle ayrılmak istediklerini dile getirdi. 
     Milli Takım aday kadrosuna yeni çağırılan oyunculardan OYAK Renaultlu Rasim, mutlu olduğunu ifade ederek, ''Kadroda kalıcı olmak için en iyi performansımı ve oyunumu ortaya koymaya çalışacağım. Başarılı olmak için elimden geleni yapacağım'' dedi. 
     





</TEXT>
</DOC>
