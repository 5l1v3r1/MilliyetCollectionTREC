<DOC>
<DOCNO> 134266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sondun15.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da 28 Pakistanlı, "terörist" diye gözaltına alındı... 
</HEADLINE>
<TEXT>

     İtalya'nın Napoli kentinde, terörist saldırı hazırlığında oldukları şüphesiyle 28 Pakistan vatandaşının gözaltına alındığı bildirildi. 
     Jandarmaya bağlı terörle mücadele birimleri tarafından kent merkezindeki bir apartmana düzenlenen baskında tüm bu şüpheli kişilerin birlikte yakalandıkları açıklandı. 
     Evin içinde silah, patlayıcı madde, Arapça yazılı çeşitli belgeler ve kentin haritalarının bulunduğu, gözaltına alınan Pakistanlıların bazılarının ülkede kaçak bulundukları belirtildi. 
     Bu arada, Torino kentinde de, yaklaşık iki yıldır faaliyet gösterdiği öne sürülen El Kaide örgütüne ait bir hücre evinin ortaya çıkarıldığı açıklandı. 
     Verilen bilgiye göre, İçişleri Bakanlığı'na bağlı ''Digos'' olarak adlandırılan gizli servis, Torino Savcılığı'na, hücre eviyle ilgili büyük bir dosya sundu ve dosyada El Kaide'ye bağlı çalışan birçok teröristin geçiş yeri olarak Torino'daki evi kullandığı kaydedildi. 
     





</TEXT>
</DOC>
