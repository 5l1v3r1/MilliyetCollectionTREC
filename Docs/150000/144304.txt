<DOC>
<DOCNO> 144304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sonspo12.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım'dan, Uluç ve Altaylı'ya suçlama... 
</HEADLINE>
<TEXT>

     Fenerbahçe Kulübü Başkanı Aziz Yıldırım, Ali Sami Yen Stadı'nda Galatasaray ile oynadıkları maçın öncesinde ve sonrasında yaşanan bazı olayları gerçeklerin dışına taşıdıklarını iddia ettiği gazeteci Fatih Altaylı ve Hıncal Uluç'a tepki gösterdi. 
     Aziz Yıldırım, kulüp binasında düzenlediği ve barkovizyon gösterimiyle desteklediği basın toplantısında, bu iki gazetecinin Fenerbahçe Kulübü'ne ve yöneticilerine saldırı ile hakaret noktasına varan yazıları olduğunu savunarak, bundan sonra sessiz kalmayacaklarını söyledi. 
     Yıldırım, şimdiye kadar Türk sporunu bir kargaşa ve kavga ortamına sürüklememek için sessiz kaldıklarını ifade ederek, şöyle konuştu 
     ''Fenerbahçeli tek bir yazar Galatasaray'ın gelmiş geçmiş hiçbir başkanına en ufak bir saygısız kelime kullanmazken, Altaylı ve Uluç, son yıllarda kulübümüz başkanlarına sürekli hakaret edip, aşağılamaktadır. Altaylı ve Uluç, yazılarıyla bir futbol stadının içinde kalması gereken sportif mücadeleyi, tribünlerden taşırarak, topluma yansıtmakta ve bu olayları ülke genelinde sosyal bir patlamaya doğru götürmektedirler. Altaylı ve Uluç'un son yıllarda Fenerbahçe Kulübü'ne ve başkanlarına sürekli hakaret etmelerine bundan sonra kesinlikle izin vermeyeceğim.'' Fatih Altaylı'nın Galatasaray ile oynadıkları maçta aşırı alkollü olarak, maç sonrası VIP tribününde Fenerbahçeli yöneticiler ve camiaya ağıza alınmayacak küfürler ettiğini ileri süren Yıldırım, ''Parmaklarının yarılması da bir saldırıya uğramasından değil, kırık camlara takılmasından kaynaklanmıştır'' dedi. 
     
     BARKOVİZYON GÖSTERİSİ 

     Altaylı'nın, derbi maç sonrası Galatasaray'ın eski başkanı Mehmet Cansun ile telefon görüşmesi yaptığı TV görüntüsünü barkovizyondan basın mensuplarına gösteren Yıldırım, Fatih Altaylı'nın burada kullandığı, ''Başkanım, senin talebelerin gördüğün gibi gereğini yaptı'' ifadelerini ve bu bandı, savcılığa suç duyurusu olarak ileteceklerini kaydetti. 
     Aziz Yıldırım, sözlerini, ''Fenerbahçe'ye karşı yapılan her saygısızlığın, her hareketin sert bir tepkisi olacaktır. Büyük Fenerbahçe ailesi bu konuda son derece kararlıdır, artık sabır sınırı da aşmıştır'' diye sürdürdü. 
     Yıldırım'ın basın toplantısına katılan Fenerbahçeli eski futbolcu ve gazeteci Abdullah Çevrim, bir süre önce gerçekleşen kendisinin dövülmesi ile ilgili olayın Aziz Yıldırım'a maledilmesinin yanlış olduğunu dile getirdi. 
     Yıldırım, basın toplantısında, bir süre önce silahlı saldırıya uğrayan eski milli futbolcu ve spor yorumcusu Engin Verel'in toplantıya katılamadığı için gönderdiği yazılı mesajı, medya mensuplarına okudu. 
     





</TEXT>
</DOC>
