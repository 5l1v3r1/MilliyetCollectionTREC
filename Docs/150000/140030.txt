<DOC>
<DOCNO> 140030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/spor/yguven.html </URL>
<DATE> 2003/03/02/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Terim’in şapkası 
</HEADLINE>
<TEXT>

     Takım durgun... Takım bezgin... Yaratıcılıktan yoksun. 
     Yine iş gelip Revivo’nun duran topuna dayandı bir korner ve gol. 
     Aslında Kocaeli’den, Fenerbahçe’ye müjde vardı. Pres yapmayan, yardımlaşmayan, pozisyon ve yer hataları yapan Galatasaray, ligin dibindeki Kocaelispor’u bu kadar zor geçerse, gelecek hafta Terim şapkasından Freddy’nin Kabusu çıkması olası. 
     Karşılaşma başladığında Fatih Hoca’nın planı yalındı. Gol şansı, Lukunku’nun kafa hakimiyeti ile Ümit Karan’ın fırsatçılığına emanet edilmiş, Revivo ise serbest bırakılmıştı. O da bu hakkını sonuna kadar kullandı maç boyunca. Sakat olan Ergün’ü mumla arayan Galatasaray’ın orta sahasına Hakan Ünsal yardım edecekti. Ama yardımı geçin, her gittiği yeri bozdu Hakan Ünsal. Gol umutlarından biri de Ayhan’ın teknik pasları, Batista’nın mücadeleciliğiydi. Ayhan öbür arkadaşlarına uydu, Batista yalnız başına birşey yapamadı. Kısaca evdeki pazar çarşıya uymadı ve Kocaeli’nde beklenen olmadı. 
     İkinci yarının başında Revivo’nun kullandığı korner, Ümit Karan’ın kafasından ağlara gitmeseydi, Kocaeli’nden dönüş hüzünlü olacaktı. Bu golün devamını bekleyenler fena halde yanıldı ve talihsiz Kocaelispor’un boş kaleye gönderemediği iki top maçın kaderini çizdi. 
     Bu maçta eldeki malzemeyi daha verimli kullanan hoca Güvenç Kurtar’dı. Gerçi malzemenin pahalısı iyi olur diye bir kural da yoktu. Ama Kurtar’ın elinden gelen buydu. Güvenç hoca, Kocaeli ceza sahasını bariz bir kalabalıkla yasak bölge ilan etmiş, ileri hatları genç futbolcularının nefesine bırakmıştı. Geçit vermeyen defans ve sürekli Mondragon’u yoklayan Kocaelisporlu futbolcular, sonunda Galatasaraylılar’ın sinirlerini gerdi. Bülent’in klasik itirazlarına ayakları duran Hakan da katıldı. Bazen aralarında, bazen hakemle tartışarak bitirdi maçı Galatasaraylılar. 1 - 0’lık galibiyet Galatasaray’ın haketmediği kadar büyük bir başarıydı Kocaeli’de. Gelecek haftalar Kocaeli’ndeki kadar müsamahakar olmazsa Cim - Bom’un işi zor... 
     



 SPOR 

























</TEXT>
</DOC>
