<DOC>
<DOCNO> 110532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sondun03.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İkiz Kulelerin neden yıkıldığı gizlenebilir... 
</HEADLINE>
<TEXT>

     11 Eylül saldırıları sonucu bir saatten kısa sürede peş peşe yıkılan New York'taki Dünya Ticaret Merkezi'nin ikiz kulelerinin neden yıkıldıkları, sonsuza dek gizli kalabilecek. 
     Bu konuda şimdiye kadar hazırlanan en ayrıntılı ve gerçeklere ışık tutan bir raporun, mahkeme dosyası içinde yer aldığı ve hiçbir zaman açıklanmayabileceği belirtildi. 
     New York Times gazetesi konuyla ilgili haberinde, ''kulelerin kira sözleşmesini elinde bulunduran kişi tarafından tutulan uzman mühendislerin, binaların neden yıkıldığını 3-boyutlu bilgisayar modelleriyle izah eden bir rapor hazırladıklarını'' duyurdu. 
     Şimdiye kadar çok az görülen ayrıntılı fotoğraflar ve video çekimlerinin de eklendiği dosyanın, sigorta ödemeleriyle ilgili dava kapsamında mahkemeye intikal ettiği belirtildi. 
     Gazete, ''dava açısından delil niteliği taşıyan bu dosyanın, kulelerin neden yıkıldıkları konusunda kamuoyunu bilgilendirme amacından çok daha önemli olduğunu, dolayısıyla gizlilik ilkesi çerçevesinde hiçbir zaman açıklanmayabileceğini'' yazdı. 
     -SORUN TAZMİNATIN MİKTARI- İkiz kulelerinin kira sözleşmesini elinde bulunduran Larry Silverstein, binaları sigortalayan şirketlere karşı açtığı davada, ''saldırıların 2 ayrı kuleye yöneltildiğini ve 2 saldırı olarak algılanması gerektiğini'' savunarak, şirketlerden toplam 7 milyar dolar tazminat istiyor. 
     Sigorta şirketleri ise ''2 kule hedef alınsa da tek bir saldırı yapıldığını'' ileri sürüyorlar ve sadece 3.5 milyar dolar tazminat ödeyeceklerini belirtiyorlar. Ancak kaynaklar, mahkeme devam ederken taraflar arasında uzlaşmaya yönelik pazarlığın da sürdüğüne dikkat çektiler. Bu çerçevede, mahkeme dosyasında yer alan kanıtların gizlilik ilkesi kapsamına girdiği belirtilirken, tarafların, mahkeme sonuçlanmadan anlaşmaya varmaları halinde, taraflar arasında parasal konuda varılacak anlaşma gizli olacağı için, kulelerin yıkılışıyla ilgili raporun da sonsuza dek gizli kalabileceği, hatta imha edilebileceği ifade edildi. 
     





</TEXT>
</DOC>
