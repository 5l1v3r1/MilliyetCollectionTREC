<DOC>
<DOCNO> 119406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/son/sontur04.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevleri'nde Bayram'da açık görüş var... 
</HEADLINE>
<TEXT>

     Adalet Bakanlığı'na bağlı cezaevlerinde Ramazan Bayramı dolayısıyla 3-8 Aralık tarihleri arasında açık görüş yaptırılacak. Kınama cezası dışında disiplin cezası almış ve bu cezaları kaldırılmamış olan hükümlü ve tutuklular açık görüşten yararlanamayacak. 
     Adalet Bakanı Aysel Çelikel'in imzasıyla Cumhuriyet başsavcılıklarına gönderilen genelgede, Ceza İnfaz Kurumları ile Tevkifevlerinin Yönetimine ve Cezaların İnfazına Dair Tüzük'ün 154. maddesi gereğince, ceza infaz kurumları ile tutukevlerinde Ramazan Bayramı dolayısıyla belli esaslar çerçevesinde ve belirli günlerde açık görüş yaptırılacağı bildirildi. 
     Genelgede, kınama cezası dışında disiplin cezası almış ve cezaları kaldırılmamış olan hükümlü ve tutukluların, açık görüşten yararlandırılmayacağı kaydedildi. 
     -AÇIK GÖRÜŞ SÜRESİ VE GÖRÜŞME YERLERİ- Genelgeye göre, Bayrampaşa Kapalı Cezaevi'nde kalan hükümlü ve tutuklulara 3-4-5-6-7-8 Aralık 2002 tarihlerinde olmak üzere 6 gün, Adana, Ankara, Antalya, Metris ve İzmir Kapalı cezaevlerinde kalan hükümlü ve tutuklulara 4-5-6-7-8 Aralık 2002 tarihlerinde olmak üzere 5 gün açık görüş yaptırılacak. 
     Aydın, Bakırköy Kadın ve Çocuk, Bayrampaşa Özel, Bursa E Tipi, Gaziantep E Tipi, Kartal, Konya, Mersin ve Paşakapısı Kapalı cezaevlerinde kalan hükümlü ve tutuklulara 5-6-7-8 Aralık 2002 tarihlerinde olmak üzere 4 gün, diğer bütün ceza infaz kurumlarında kalan hükümlü ve tutuklulara 5-6-7 Aralık 2002 tarihlerinde olmak üzere 3 gün açık görüş imkanı tanınacak. 
     Sayıları ve konumları değerlendirilmek suretiyle, adli suçlardan hükümlü ve tutuklular ile 3713 ve 4422 sayılı kanunlara muhalefetten hükümlü ve tutuklular için ayrı gruplar oluşturulup, her grubun görüş günleri ve saatleri Cumhuriyet başsavcılıkları ile cezaevi idareleri tarafından tespit edilecek. 
     Bu grupların, aynı zamanda ve aynı görüş mahallinde birlikte bulundurulmaması sağlanacak. 
     -DİĞER ŞARTLAR- Genelgeye göre, hükümlü ve tutuklular, belgelendirilmek suretiyle sadece ana, baba, kardeş, eş ve çocuklarıyla görüştürülecekler. 
     Ceza İnfaz Kurumları ile Tevkifevlerinin Yönetimine ve Cezaların İnfazına Dair Tüzük'ün 154. maddesinin 3. paragrafı uyarınca özel günlerde yaptırılan açık görüşmelerde Tüzük'ün 152. maddesinin 2. paragrafında belirtilen takdir yetkisi bulunmadığı, bu nedenle belirtilen akrabalar dışında kalan diğer kişilerle görüşme yapılmasına izin verilmeyeceği belirtildi. Genelgede, ''Ancak, ana, baba, eş, kardeş ve çocuğu olmayan hükümlü ve tutukluların, üçüncü dereceye kadar olan akrabaları, büyükbabası, büyükannesi ve torunlarından en çok üç kişiyle, önceden haber verilmesi ve belgelendirilmesi kaydıyla, Cumhuriyet başsavcısının izniyle görüşme yapmaları sağlanacaktır'' denildi. 
     Hükümlü ve tutuklu sayısının, verilen açık görüş günü sayısına bölünmesi suretiyle görüş gününe kadar gruplar oluşturacak. Her grubun görüş günü ve saatleri, ailelerine bildirilmek üzere hükümlü ve tutuklulara tebliğ edilecek, hazırlanan program, ayrıca koğuşlara ve ziyaretçilerin görebileceği uygun yerlere asılmak suretiyle her ziyaretçinin, ziyaret gününde cezaevine gelmesi sağlanarak izdiham önlenecek. 
     Belirtilen gün ve saatler dışında görüş yaptırılmayacak. Bir defa görüş yapan hükümlü ve tutuklular ile ziyaretçilere ikinci defa izin verilmeyecek. 
     İzdihamı, firar ve karışıklıkları önlemek, disiplin ve düzeni sağlamak için Cumhuriyet başsavcılığı ve cezaevi yönetimi, zabıta ile işbirliği yaparak gerekli her türlü önlemi alacak. 
     Açık görüş, açık görüş yeri bulunan ceza infaz kurumlarında bu yerde, açık görüş yeri bulunmayan infaz kurumlarının yapısal durumuna göre koğuşlar hariç, idarenin kurum içinde uygun göreceği bir yerde yaptırılacak. 
     Açık görüşler, kesinlikle genelgede belirtilenlerden başka yerde yaptırılmayacak. 
     Açık görüşler, görüş süresi bir saatten az olmamak kaydıyla, 09.00-17.00 saatleri arasında yaptırılacak. Normal haftalık ziyaretler ile aylık eş, çocuk, anne ve baba ziyaretleri, genelgede belirtilen ziyaret günleri ile art arda geldiği takdirde, bu ziyaretler açık görüş genelgesinde belirtilen ziyaretlerden iki gün sonra yaptırılacak. 
     Genelgede, açık görüş nedeniyle ziyarete gelecek olan hükümlü ve tutuklu yakınlarına, işyurdu bütçesinin gider tablosunda belirtilen çeşitli giderler bölümünden harcama yapılarak, günün anlam ve önemine yaraşır ikramda bulunulacağı kaydedildi. 
     Bakan Çelikel, genelgesinde, kamuoyunda yanlış anlaşılma, tartışma ve polemiklere neden olduğu için açık görüşü izlemek, röportaj yapmak, görüntülemek veya fotoğraf çekmek üzere başvuruda bulunan yazılı ve görsel basın kuruluşları ile mensuplarına izin verilmeyeceğini de bildirdi. 
     





</TEXT>
</DOC>
