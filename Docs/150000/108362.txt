<DOC>
<DOCNO> 108362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/ekonomi/aeko.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan ile Hazine’nin 24 trilyonluk kavgası 
</HEADLINE>
<TEXT>

Florya Tesisleri arazisinin sahibi Hazine ile Galatasaray GS arasında fiyat kavgası yaşanıyor. Hazine 27 trilyon istiyor. Galatasaray ise 2.7 trilyon diyor 
     NEDİM ŞENER 

     Galatasaray Spor Kulübü, Bakırköy Belediyesi’ne yaptırdığı değer tespiti ile Florya Tesisleri arazisini 2.7 trilyon liraya satın almak istiyor. Arazinin sahibi Hazine ise Valilik Takdir Komisyonu’nun tespitine göre araziye 27 trilyon lira istiyor. 
     16 Haziran 2001’de çıkan Hazine taşınmazlarının satışı ile ilgili kanun kapsamında, Florya Tesisleri’nin bulunduğu araziyi satmak isteyen Hazine ile almak isteyen GS arasında, arazinin iki ayrı emlak vergisi’ tespiti rakamı soruna yol açtı. 
     Hazine, asıl yetkili Takdir Komisyonu’nun emlak vergisi için belirlediği metrekaresi 400 milyon lira’ tespitinden hareketle 68 dönümlük arazi için 27 trilyon lira istiyor. GS ise daha önce 49 yıllığına kiralamış olduğu araziyi daha ucuza alabilmek için Bakırköy Belediyesi’ne tespit yaptırdı. Belediye, Takdir Komisyonu’nun metrekare değeri 400 milyon lira dediği aynı arazinin metrekare değerini 10 kat düşürerek 40 milyona indirdi. Böylece toplam 27 trilyon lira ödeyeceği yerde 68 dönüm araziyi 2.7 trilyon liraya alabilmesinin önü açıldı. İki rakam arasında 24.3 trilyon fark bulunuyor. 
     
     Valilik direniyor ama 
     Hazine’nin Takdir Komisyonu’nun tespitinde, GS’nin ise belediyenin ikinci tespitinde direnmesi üzerine konu İstanbul Valiliği’ne gitti. Yasa gereği satışı onaylaması gereken Valilik Merkez Komisyonu, belediyenin belirlediği 40 milyon lira rakamını çok düşük buldu ve satışa itiraz etti. Bakırköy Belediyesi, komisyonun itiraz yetkisi olmadığını savunuyor. Konu halen Valilik kararını bekliyor. 
     
Belediye Sosyal fiyat belirledik      Bakırköy Belediyesi Başkanı Ahmet Bahadırlı adına açıklama yapan basın danışmanı Yılmaz Çetin, metrekare başına 40 milyon liralık fiyatın, GS’nin sosyal amaçlı bir kamu kuruluş niteliğinde olması dolayısıyla belirlendiğini söyledi. Spor kulüplerinin kamusal hizmet ürettiğini söyleyen Çetin, Bakırköy ilçesinin takımı olan GS’nin Avrupa’da da başarılar kazandığı ve Türkiye’nin vitrini olduğunu belirtti. 
     Bu değerin belirlenmesinde bütün bunların göz önüne alındığını anlatan Çetin, ayrıca arazinin arka tarafının da gecekondu bölgesine baktığını ve fiyatının daha düşük olduğunu iddia etti. 
     



 EKONOMİ 


















</TEXT>
</DOC>
