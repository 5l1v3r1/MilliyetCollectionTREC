<DOC>
<DOCNO> 149416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sontur20.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Hükümet Şah İsmail'in tahtını da satar... 
</HEADLINE>
<TEXT>

     CHP Genel Başkanı Deniz Baykal, iktidarın sürpriz kaynağının ormanları paraya çevirmek olduğunun anlaşıldığını kaydederek, ''Bu mantıkla yola çıkarsak, Topkapı Sarayı'ndaki Şah İsmail'in Tahtı'nı da, Kaşıkçı Elması'nı'da satarız'' dedi. 
     Baykal, Tarım Orkam-Sen Genel Başkanı Sezai Kaya'nın başkanlığında Or-Koop'a bağlı 21 bölge birliği ile aralarında sendika, dernek ve birlik gibi kuruluşların yer aldığı 35 kuruluşun yöneticilerini kabul etti. 
     Or-Koop Genel Başkanı Cafer Yüksel, kabulde, ormanlarla ilgili yapılmak istenen Anayasa değişikliklerinden yakındı. Bu değişikliklerin, iddia edildiği gibi orman köylüsüne hiçbir fayda sağlamayacağını belirten Yüksel, değişiklik gerçekleşirse, ''ormanların özel sektörün kar hırsına emanet edileceğini'' ifade etti. Yüksel, yapılan bir başka düzenleme ile de Anayasa'nın ruhuna aykırı olarak ormanları tahrip edenlere dolaylı af getirildiğini ileri sürdü. 
     CHP Genel Başkanı Baykal, amacı doğa ve orman olan bunca kuruluşun ormanları korumak için biraraya gelmesinin ''çok etkileyici'' olduğunu söyledi. Bu kuruluşlardan hiçbirinin siyasal ve parasal çıkar peşinde koşmadığına dikkati çeken Baykal, CHP'nin, bu kuruluşların da desteğiyle ormanlarla ilgili mücadelesini daha güçlü yürüteceğini kaydetti. 
     
     ''CİN FİKİRLİLİK'' 
     Ormanların bugünkü durumundan CHP'nin de memnun olmadığını ifade eden Baykal, ormanların tahrip edildiğini, işletme sorunlarının bulunduğunu ve orman köylüsüyle devlet arasındaki anlaşmazlıkların en önemli nedenleri arasında orman ve Hazine arazilerinin geldiğini belirtti. 
     İktidar partisinin ormanlarla ilgili olarak kimseyle tartışmadan bir Anayasa değişikliğini gündeme getirdiğini anlatan Baykal, daha sonra, asıl amacın ormanların paraya çevrilmesi olduğunun ortaya çıktığını ileri sürdü. ''Tüccar siyaset herhalde bu, yani ormanları paraya çevirmek'' diye konuşan Baykal, ormanın sadece kazanç kapısı olarak görülmesinin, ormanın değerinin gözden kaçırılmasına neden olacağını söyledi. 
     Deniz Baykal, yoksul orman köylüsü ile kent varoşlarında yoksullukla boğuşan insanların orman vasfını kaybetmiş bölgeleri satın almaya gücünün yetmeyeceğini belirtti. Bu yöntemlerin daha önce de denendiğini ancak fiyasko ile sonuçlandığını ifade eden Baykal, ''İşte, Sürpriz, gizli kaynak diyordu ya... Gizli kaynak, herhalde buymuş, Ormanları satalım . Bu mantıkla yola çıkarsak, yarın Topkapı Sarayı'ndaki Şah İsmail'in Tahtı'nı da, Kaşıkçı Elması'nı da satarız'' dedi. 
     
     ORMAN VE 25 YAŞIN BİRLİKTE OYLANMASI 
     Cumhurbaşkanı'nın incelemesinde olan Anayasa değişikliklerinde ''ilginç bir tuzak'' bulunduğunu savunan Deniz Baykal, bunların referanduma götürülmesi halinde ormanlar ve seçilme yaşının 25'e düşürülmesinin birlikte oylanmasının öngörüldüğünü anımsattı. Bunun ''akıldan ve mantıktan uzak'' olduğunu kaydeden Baykal, iktidarın vatandaşa, seçilme yaşının 25'e indirilmesine evet , ancak ormanların satışına hayır deme olanağı tanımadığını söyledi. Baykal, ''Bunlar cin fikirlilik. Cin fikirlilikle devlet yönetilmez'' diye konuştu. 
     
     ''TESLİM OLMAYACAK'' 
     Cumhurbaşkanı'nın değişiklikleri kabul ya da TBMM'ye iade etme hakkının bulunduğunu ifade eden Baykal, şunları söyledi 
     ''Cumhurbaşkanı bu düzenlemeyi parlamentoya iade etse, o zaman üçte iki çoğunlukla çıkması lazım. Üçte iki çoğunlukla çıkarsa, Cumhurbaşkanı isterse onaylar, isterse referanduma götürebilir, isterse bir maddeyi onaylar, isterse öbürünü referanduma götürebilir. Cumhurbaşkanı'nın elinde bu yetki vardır. Cumhurbaşkanı uygun gördüğünü onaylayıp, Resmi Gazete'ye gönderir, onu çıkarır, uygun görmediğini de Bir de halka sorayım der... Böylece İkisini bir arada sunarız da, geçiririz hesabını yapanlar yanılabilirler... Herhalde Türkiye de, bu cin fikirliliklere teslim olmayacaktır.'' 
     
     ''ÖZEL SEKTÖR YATIRIM YAPMAZ'' 
     Orman Mühendisleri Odası Başkanı Salih Sönmezışık da, Dünya Bankası tarafından üç yıl önce hazırlanan bir raporda ormanların kamunun elinden çıkarılmasının öngörüldüğünü söyledi. Sönmezışık, orman için yapılan yatırımın ancak 100 yıl sonra geri döneceğini, bundan dolayı özel sektörün ormana yatırım yapmayacağını belirterek, ''Çok tehlikeli bir deneme içindeyiz'' dedi. 
     





</TEXT>
</DOC>
