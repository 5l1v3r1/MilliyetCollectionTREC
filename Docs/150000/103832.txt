<DOC>
<DOCNO> 103832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/spor/ytan.html </URL>
<DATE> 2002/08/25/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Kaos ortamı 
</HEADLINE>
<TEXT>

     Üç haftada üç farklı kadro... Trabzonspor’un sisteminde ve oyun kurgusunda bir değişiklik yok. Alan savunması yapan dörtlü bir defans bloku ve onların önünde üç kişi... İlk üç haftada on sekiz kişilik kadroda dahi yer bulamayan ön libero Hüseyin ile iki yanında Hasan ve Marco Aurelio. En ilerideki MehmeT Yılmaz’ın hemen arkasında, dönen ve derin top kurgusunun iki uygulayıcısı Gökdeniz ve Hakkı. 
     Trabzonspor’un kenar adamlarından Mehmet ilk yarıyı son derece verimsiz kapattı... Sol kenardaki Lee ise daha çok ofansif özelliğini sergilemeye kalkışınca, görev alanında büyük boşlukların oluşmasına sebep oldu. 
     Trabzonspor’un pas yüzdesi son derece düşük olunca, oyunda kontrolü bir türlü sağlayamadı. Elbette bu tablo, hatlar arasındaki iletişimsizliği de bereberinde getirecekti, öyle de oldu... Beşli Altay savunması arasında boğuşan Mehmet Yılmaz, orta alandan yeterince destek bulamayınca, kendi pişirip, kendisi yemeye kalktı, ancak kaybolup, gitti. 
     Aybaba, ikinci yarıya doğru oyuncu değişikleriyle başladı... Ön liberoda Marco Aurelio oynarken, Hakkı orta alana çekildi... Mehmet Yılmaz’ın yanına da Muzeffer’i monte etti. Bu değişiklik Trabzonspor’u kısmen canlandırdı... Direnci arttı, pas yüzdesi yükseldi, hücümda daha bir etkin gözüktü. Hakkı’nın ilk yarıda kaçırdığını ve Muzaffer’in vuruşunu kalecinin çelişini bir kenara koyuyorum... 77. dakika ise müsabakanın kırılma anıdır. 
     Musa Eryılmaz’ın müsabaka süresince iki kritik düdüğü vardı. Ancak, iki yardımcısının iki ofsayt bayrağı var ki, evlere şenlik. 
     SONUÇ... Altay, ikinci ligden yeni çıkmış bir takım... Hazırlık döneminde iç çatışmalarla boğuştu, hocasını bile güç bela buldu. Trabzonspor ise yarısı yurt dışında olmak üzere iyi bir çalışma dönemi geçirdi. Bir elleri balda, bir diğer elleri yağda... Yedikleri önlerinde, yemedikleri yanlarında. Bu çarpıklığın sahaya yansımaması ve sonuç olarak ortaya çıkmamasını akıl ve mantık izah edemez... Ve bilesiniz ki üç maçtaki yedi puanlık bir kayıp Trabzonspor’da son derece sancılı bir dönemin ve hatta kaos ortamının başlangıcıdır. 
     



 SPOR 





























</TEXT>
</DOC>
