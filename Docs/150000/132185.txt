<DOC>
<DOCNO> 132185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/soneko08.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırlık Bakanı Hedefimiz duble yolu bitirmek 
</HEADLINE>
<TEXT>

     Bayındırlık ve İskan Bakanı Zeki Ergezen, 15 bin kilometrelik duble yol yapımının askıya alınmasının söz konusu olmadığını söyledi. 
     Ergezen, ''Bizim hedefimiz 5 yılda, 15 bin kilometre duble yolu bitirmek'' dedi. 
     Ergezen, ''bütçeden yatırımlara ayrılan pay nedeniyle duble yol yapımının bir süre askıya alınacağı'' yönündeki haberlerle ilgili yaptığı açıklamada, bununla ilgili herhangi bir tartışma olmadığını ve askıya alınması şeklinde bir durumun gündeme gelmediğini söyledi. 
     ''Ama gazeteler neden böyle yazdı bilemiyorum. Birileri öyle arzu ettiği için yazıldı, galiba'' diyen Ergezen, şöyle devam etti 
     ''Hayır, 15 bin kilometrelik duble yol yapımının askıya alınması söz konusu değildir. Daha yatırımlara ayrılacak para görüşülmedi. Yapılan sadece bir bilgilendirme toplantısıydı. Türkiye'nin geçmiş bütçelerinin değerlendirilmesiydi. 2003 yılının muhtemel bütçesiyle ilgili bir bilgilendirme toplantısıydı.'' Ergezen, duble yol yapımı çalışmalarının planlı ve hızlı bir şekilde devam ettiğini kaydederek, bu tür yayınların hiçbir zaman çalışmalarının önüne engel olamayacağını vurguladı. 
     Bugün Çorum'da duble yol çalışmalarına başlanacağını belirten Ergezen, Eskişehir-Sivrihisar istikametindeki yol çalışmalarının da çok ciddi bir şekilde devam ettiğini ve yaklaşık 10 kilometrelik bölümünün tamamlandığını söyledi. 
     Ergezen, Maraş'ta, Diyarbakır'da 2 yerde, Konya bölgesinde 4 yerde, İzmir bölgesinde 3 yerde ve Kırıkkale-Kayseri istikametindeki duble yol yapımı çalışmalarının da devam ettiğini hatırlattı. 
     Duble yol yapımıyla ilgili çalışmalarda beklediklerinin çok üzerinde mesafe alındığını kaydeden Ergezen, ''Bizim hedefimiz 5 yılda 15 bin kilometre duble yolu bitirmek'' dedi. 
     
     DUBLE YOL YAPILACAK 
     Ergezen, duble yol maliyetinin geçmişle mukayese edilemeyecek kadar ekonomik olduğunu ve Türkiye Cumhuriyeti bütçesine geçmişle mukayese edilemeyecek kadar az yük getireceğini söyledi. 
     Duble yolla ilgili Karayolları Genel Müdürlüğü'nün de çalışmalarına devam ettiğini bildiren Ergezen, şunları kaydetti 
     ''Zaten şu anda elimizde para pul yok. Buna rağmen 20 küsur yerde çalışmamız var. Karayolları kışın ilk defa yol yapıyor. Oysa bu mevsimde sadece kar mücadelesi için planlar çalışmalar yapılırdı. 15 bin kilometrelik duble yol yapılacak. Bundan hiç kimsenin endişesi ve şüphesi olmasın.'' 
     
     KAMU İHALE YASASI 
     Zeki Ergezen, Kamu İhale Yasası ile ilgili gelinen noktanın sevindirici olduğunu vurgulayarak, şunları söyledi 
     ''Artık biz Bayındırlık Bakanlığı olarak konuşmuyoruz. Diğer kurum ve kuruluşlar, IMF, Dünya Bankası, müteahhitler ve birçok sivil örgütler yasada eksikliklerin olduğunu, sıkıntıların bulunduğunu ve bunların giderilmesi için gerekli işlerin yapılmasını söylemeye başladı. Dolayısıyla bizim haklılığımızda böylece tescillenmiş, tastiklenmiş oldu.'' ''IMF ve Dünya Bankası evet bu yasada eksiklikler var, değişmesi lazım diyor '' diyen Ergezen, sivil toplum örgütlerinin tümünün de aynı söylemlerde bulunduğunu kaydetti. Yasanın ''Ekonomi Zirvesi''nde de gündeme geldiğini bildiren Ergezen, bugün yasadaki eksiklikler nedeniyle birçok kurum ve kuruluşun zaruri ihtiyaçları olan ihaleleri yapamadığını ve nasıl yapacağını da bilmediğini kaydetti. 
     
     MEVZUAT DEĞİŞİKLİĞİ GEREKİYOR 
     Ergezen, 2 ay önce yasanın birtakım eksiklikleri bulunduğunu ve bunların giderilmesi gerektiğini söylemelerine sıcak bakılmadığını belirterek, ''Ama bugün birçok yetkili kurum ve kuruluş bu yasadan dolayı sıkıntı çekiyor. Herhalde ihtiyaca cevap verecek değişiklikler yapılacak'' dedi. 
     Yasanın özünde bir değişiklik yapılmayacağını vurgulayan Ergezen, yasanın bu haliyle ''emanet ihaleye'' imkan vermediğini, alımlarla ilgili zamanın çok uzun olduğunu ve bu sürenin belli bir seviyeye çekilmesi gerektiğini kaydetti. 
     Ergezen, ayrıca yasada önemli olan konulardan tekelleşmeyi önleyecek değişikliğinde gündemde olduğunu ifade ederek, ''Mevzuatlarda da birtakım değişiklikler yapılması gerekiyor. Mesela şeffaflık. Yani şeffaf olacaksınız ama yaklaşık maliyetleri gizli tutacaksınız diyor. Bu nasıl iş. Önümüzün açılması lazım, şeffaf olmak lazım'' diye konuştu. 
     





</TEXT>
</DOC>
