<DOC>
<DOCNO> 115038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sondun14.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'den mülteciler aleyhinde karar 
</HEADLINE>
<TEXT>

     İngiltere'de yüksek mahkeme, Kosova'dan kaçarak iltica eden bir ailenin açtığı davada, mültecilerin yaşayacakları yeri kendilerinin seçemeyeceklerine karar verdi. 
     Kosovalı ailenin, yaşayacağı yer ve özellikle oturacağı evle ilgili isteklerini gözardı eden İçişleri Bakanlığı'nın en temel insan haklarını çiğnediğine ilişkin iddialarını haksız bulan mahkeme, ortada insan hakkı ihlali bulunmadığına hükmetti. 
     Çok sayıda mülteci ailenin durumunu ilgilendiren bu davayı karara bağlayan yargıç, 1999 yılında düzenlenen Göç ve İltica Yasası'nın hükümlerinin, İçişleri Bakanılığı'na, mültecinin tercihlerini görmezden gelme ve gerçek duruma uygun bir karar verme hakkını tanıdığını belirtti. 
     Avukatların verilen kararın Avrupa İnsan Hakları Sözleşmesi'ne aykırı olduğu yolundaki iddialarını reddeden yargıç, İçişleri Bakanlığı'nın sadece bu kişilere yaşayacak yer sağlamakla yükümlü olduğunu bildirdi. 
     Kosova'dan 1998 yılının Eylül ayında gelen Drita-Tahir Hejota çifti ve üç çocuklarını, haklarındaki nihai karar verilinceye dek küçük bir pansiyonda yaşamaya mahkum eden karar, mülteci haklarını savunan sivil toplum kuruluşları tarafından eleştirildi. 
     





</TEXT>
</DOC>
