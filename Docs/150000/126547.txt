<DOC>
<DOCNO> 126547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sondun11.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar cinsel yönden nasıl uyarılıyor 
</HEADLINE>
<TEXT>

     ABD'nin Illinois eyaletindeki Northwestern Üniversitesi tarafından kadınların cinsel yönden nasıl uyarıldıkları konusunda yürütülen bir çalışma, muhafazakarlar arasında tartışma başlattı. 
     Muhafazakar kesimler, Ekim 2001'de başlayan, 2 yıl sürmesi planlanan ve federal bir kurum olan ''Çocuk Sağlığı Gelişimi Enstitüsü'' NICHD tarafından 147 bin dolara finanse edilen çalışmayla, ''kamu paralarının pornografik film seyrettirilmek için harcandığını'' belirtti. 
     Araştırmada, kadınların hangi tür erotik görsel ve işitsel imajları cinsel açıdan uyarıcı bulduğunun ortaya çıkarılması hedefleniyor. Bunun için de aralarında lezbiyen, biseksüel ve heteroseksüel 180 kadına, piyasada satılan ve lezbiyen, homoseksüel ya da heteroseksüel cinsel ilişkileri görüntüleyen video bantları seyrettirilerek, cinsel organlarına yerleştirilen bir cihazla tepkileri ölçülüyor. Araştırmaya katılan her gönüllüye 75'er dolar ödeniyor. 
     Florida'dan Temsilciler Meclisi'ne seçilen Cumhuriyetçi Dave Weldon, bu akademik çalışmanın yapılmasına karşı çıkarken, ''federal araştırmanın önceliklerinin şüphe uyandırıcı olduğunu'' söyledi. 
     Weldon, 3 yıl önce NICHD'den çocuklardaki otizmin aşıya bağlı nedenlerinin araştırılmasını istediğini belirterek, ''Çocuklarda gerileyen otizm ile kızamıkçık aşısı arasındaki bağlantıyı incelemek için para bulamadılar, ama porno seyrettirmek için 150 bin dolar ödeyebiliyorlar'' dedi. 
     Weldon, ''Federal araştırmanın önceliklerinin dengesizliğini gün gibi ortaya çıkaran bu örnek mide bulandırıcı'' derken, araştırmanın başındaki Michael Bailey çalışmayı savundu ve ''Araştırmalar çok ciddi ve çok önemli'' ifadesini kullandı. 
     





</TEXT>
</DOC>
