<DOC>
<DOCNO> 139535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sontur34.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar durdu, yollar açılıyor... 
</HEADLINE>
<TEXT>

     Yurt genelinde etkisini sürdüren kar yağışının durmasıyla kapanan yollar yeniden ulaşıma açılmaya başladı. 
     Karayolları Genel Müdürlüğü'nde yapılan açıklamada, Ardahan-Şavşat karayolunun, ekiplerin çalışması sonucunda ulaşıma açıldığı belirtildi. 
     Konya'nın Çumra İlçesi'nde, Tahtalı Köyü'nden taşımalı eğitim için Apa Beldesi'ne gelen 7-12 yaşları arasındaki 15 öğrenci, yoğun kar yağışı nedeniyle köylerine dönememişti. Dört gündür Apa'da konuk edilen çocuklar, Köy Hizmetleri ve Karayolları ekiplerinin yolları açmasıyla ailelerine kavuştu. 
     Konya'da 239 köy yolunu açmak için 30 iş makinesi ve 20 kamyondan oluşan 20 ekibin çalışmaları aralıksız sürüyor. Karaman'da kapalı olan 48 köy yolunu açmak için 3 ayrı ekip çalışırken, Aksaray'da kapalı köy yolu sayısı 15'e kadar düştü. 
     Üç gündür yapılamayan Konya-İstanbul uçak seferi de hava şartlarının düzelmesiyle yeniden başladı. 
     Manisa'da, kar yağışı nedeniyle ulaşıma kapanan köy yollarının birçoğunun açıldığı, 10 köy yolundaki çalışmanın ise sürdürüldüğü belirtildi. 
     





</TEXT>
</DOC>
