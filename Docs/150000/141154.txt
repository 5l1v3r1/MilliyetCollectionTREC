<DOC>
<DOCNO> 141154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/spor/spo01.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
SINIFTA KALDINIZ 
</HEADLINE>
<TEXT>

Beşiktaş’ın Rumen hocası Lucescu, Gençlerbirliği maçındaki mücadele nedeniyle oyuncularını önce kutladı, ardından yaptıkları hatalar nedeniyle yerden yere vurdu 
     ORHAN YILDIRIM 

     "Beşiktaşımı istiyorum" 
     BEŞİKTAŞ Teknik Direktörü Mircea Lucescu, soyunma odalarında önce iyi oyun nedeniyle futbolcuları kutladı, ardından da küplere bindi. Rumen hoca, "Ne yazık ki, uyarılarım bir kulağınızdan girip, diğerinden çıkmış. Prag, Göztepe ve Gençlerbirliği maçlarını artık hatırlamak istemiyorum. Ben eski Beşiktaşımı geri istiyorum. Herkes aklını başına toplasın, ayağınız yere bassın. Futbolu bir şekilde çözeriz, önemli olan kafalardaki düşünce" dedi. 
     
     "Hüsrana uğrarız" 
     TAKIMDA gözle görülür bir konsantrasyon eksiliği olduğunu da hatırlatan Rumen çalıştırıcı eleştirilerini şöyle sürdürdü "Özellikle son üç maçta sizleri tanımakta zorluk çektim. Maalesef üç maçta en büyük sıkıntımız konsantre olamayışımızdır. Bu konuda bir hafta ders çalıştık, kafa patlattık. Ancak hepiniz sınıfta kaldınız. Bu düşüncemizi değiştirmediğimiz sürece hüsrana uğrarız. Toparlanın, oturun düşünün ve özeleştirinizi en iyi şekilde yapın". 
     
Nouma’ya tarihi cezaBeşiktaş yönetimi, Fransız futbolcuya 100 bin dolarlık fatura kesecek, ayrıca transfer alacaklarını donduracak 
     TÜRKİYE Kupası’na veda eden Beşiktaş’ta fatura, 87.dakikada kırmızı kart gören Pascal Nouma’ya kesilecek. Fransız futbolcu, çok kritik bir anda takımını yalnız bırakması ve yüzde yüz iki golü kaçırması nedeniyle yönetimden tarihi ceza alacak. Yönetim maç başına 30 bin dolar alan Nouma’ya 100 bin dolar para cezası verecek, ayrıca transfer alacaklarını donduracak. 
     GENÇLERBİRLİĞİ maçı sonrasında Lucescu’nun büyük tepkisini alan ve yöneticiler tarafından sert bir şekilde uyarılan Nouma’ya, takım arkadaşları da sırt çevirdi. Fransız oyuncuyu, takıma ihanetle suçlayan futbolcular, "Elendiğimiz için üzüntülüyüz. Bunda hepimizin suçu var. Ancak Nouma çok kritik bir anda hem gol kaçırdı, hem de kart gördü" ifadelerini kullandılar. 
     NOUMA dün Ümraniye Tesisleri’nde yapılan çalışma öncesinde Futbol Komitesi Başkanı Yıldırım Demirören, Teknik Direktör Lucescu ve takım arkadaşlarından özür diledi. Thomas’ın kendisini tahrik ettiğini belirten ve "Küfür etti, dayanamadım. Herkesten özür dilerim" diyen Nouma’nın maç gecesi tünelde Thomas’ı öpmesi ve kucaklaşması da tepki aldı. n BİLAL MEŞE 
     
     Yönetimden destek 
     BEŞİKTAŞ’IN kupadan elenmesine tepkiler sürerken yönetim, Lucescu ve futbolculara sahip çıktı. Futbol Şube Sorumlusu Yıldırım Demirören, "Futbol olarak çok iyi bir mücadele örneği gösterdik. Bunu taraftarımızda hem devre arası, hem de maçtan sonra takımlarına destek olup, sahip çıkmakla gösterdiler. Bir kaza oldu ve kaybettik" diye konuştu. 
     
     Eksikler fazla 
     KARTAL’DA, sakat ve cezalı oyuncuların fazlalığı teknik kadroyu endişelendiriyor. Kart cezalısı Nouma ve Ahmet Yıldırım’ın yanı sıra Sergen, İbrahim, Yasin, Pancu, Tümer, Bayram, Serdar ve Ahmet Dursun’un sakatlıkları Teknik Direktör Lucescu’yu köşeye sıkıştırdı. Siyah - Beyazlı ekip, Trabzonspor maçının hazırlıklarına dün Feyyaz Uçar yönetiminde başladı. 
     
     NOUMA’YA 
     "Nasıl böylesi bir kritik maçta ve önemli dakikalarda kırmızı kart görebilirsin Bu şekilde bir daha karşıma çıkma, seni gözüm görmesin. Arkadaşlarına ihanet etmeye ne hakkın var ". 
     
     TOLGA’YA 
     "İlk golde müthiş hatalar yaptın. Şimdi televizyonun başına geç üç hatanı izle. Profesyonel oyuncu böyle acemi hatalar yapmaz. Herhalde formaların rengini karıştırdın". 
     
     ZAGO’YA 
     "İyi oyuncusun, tecrübelisin. Ama, son goldeki hatan senin bu tecrübene asla yakışmadı. Senin gibi bir oyuncunun ön direği kapaması gerekirken, rakibinin arkasında kaldın". 
     
     İlk karşılaşma deplasmanda 
     UEFA, daha önce Beşiktaş’ın çeyrek final ilk maçını İstanbul’da oynayacağını açıklamasına rağmen, dün bu kararını değiştirdi. 19 Mart’ta Roma - Ajax maçının da aynı stadda oynanacak olması nedeniyle ilk karşılaşmayı 13 Mart’ta Lazio’nun sahasına alan UEFA, bu kararı kulüplere bildirdi. Bu arada Beşiktaş’ın İtalyan kondisyoneri Carlo, Krakow maçından sonra Lazio’nun, Roma ile oynayacağı lig maçını izlemek üzere Roma’ya geçti. 
     
Önce Roma derbisiBeşiktaş’ın rakibi Lazio’nun teknik ekibi ve futbolcuları, İtalya Ligi’ndeki sınavı düşünüyor 
     MEHMET DEMİRCAN 

     WİSLA Krakow’u deplasmanda mağlup ederek, Beşiktaş’a rakip olan İtalyan Lazio, çeyrek final sınavlarından çok ligde bu hafta oynayacakları Roma derbisine kilitlendi. Teknik Direktör Mancini, Beşiktaş’ı düşünmek için çok erken olduğunu söyledi ve "Rakibimiz çeyrek finale kaldıysa mutlaka iyi bir takım olmalı. Gereken bilgileri kısa sürede toplayacağız" dedi. Eski Fenerbahçeli Lazetiç ise Beşiktaş’ı çok iyi tanıdığını, ancak kendisi için Fenerbahçe’nin 1 numara olduğunu belirtti ve "Turu atlayacağımızdan eminim" diye konuştu. 
     KRAKOW önünde galibiyet golünü atan eski Fiorentinalı Chiesa ise önce Fatih Terim ile ilgili bilgiler aldı. Tecrübeli golcü, "Zago ve Guinti’nin de olduğu Beşiktaş tehlikeli. Ancak hedefimiz, UEFA Kupası’nı kazanmak" ifadelerini kullandı. Arjantinli Simeone de, Ortega’nın Fenerbahçe’den ayrıldığını öğrenince şaşırmadı ve Beşiktaşla ilgili, "Rakibi tanımıyorum. Çeyrek finalde bütün takımlar güçlü o yüzden, dikkatli olmalıyız. İstanbul’a geleceğimiz için mutluyum" yorumunu yaptı ve Lucescu’ya selam yolladı. 
     



 SPOR 


























</TEXT>
</DOC>
