<DOC>
<DOCNO> 114257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sonspo16.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de taraftarın gözdesi Serhat ve Tuncay 
</HEADLINE>
<TEXT>

     A ve Ümit Milli Takımlarda attıkları gollerle dikkati çeken Fenerbahçeli futbolcular Serhat Akın ve Tuncay Şanlı, sarı-lacivertli taraftarın da gözdeleri haline geldi. 
     Sezon başında Brezilya'dan büyük umutlarla transfer edilen Washington'un, kendinden beklenilen performansı gösterememesi, Oktay'ın da kadro dışı kalmasının ardından, taraftarlar forvette Serhat-Tuncay ikilisinin oynamasını istiyor. 
     ''www.fenerhaber.com'' adlı internet sitesinde yapılan ''Fenerbahçe forvetinde hangi ikili oynamalı'' anketine katılan 650 taraftardan 410'u yüzde 63.08 ''Serhat-Tuncay'' yanıtını verdi. Taraftarların yüzde 11.54'ü ''Serhat-Washington'', yüzde 9.38'i ''Serhat-Revivo'', yüzde 7.69'u ''Tuncay-Washington'', yüzde 6.77'si ''Tuncay-Revivo'', yüzde 1.54'ü ''Revivo-Washington'' ikilisinin forvette oynaması yönünde oy kullandı. 
     





</TEXT>
</DOC>
