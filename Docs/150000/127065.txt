<DOC>
<DOCNO> 127065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sonspo21.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor yönetimi istifa etti... 
</HEADLINE>
<TEXT>

     Diyarbakırspor Kulübü Başkanı Ali İhsan Kaya ve yönetim kurulu topluca istifa etti. 
     Kulüp Başkanı Ali İhsan Kaya, yaptığı açıklamada, yönetim kurulu olarak bugün istifa ettiklerini belirterek, ''Vicdansızca üzerimize gelindiği için istifa etmek zorunda kaldık. Yönetime geldiğimiz günden itibaren yalnız kaldık ve hep eleştirildik'' dedi. 
     Diyarbakır Valisi A. Cemil Serhadlı'yı makamında ziyaret ederek görüşen Kaya ve yönetim kurulu üyeleri, görüşme sonunda görevlerini bıraktıklarını kaydederek, şöyle konuştu 
     ''Daha önce istifa edecektik. Ancak, takımın durumu iyi olmadığı için bugünü bekledik. Bulunduğu yer itibariyle takımın durumu iyi. Yönetimde bulunduğumuz süre içerisinde ekonomik sıkıntılara rağmen kimseye sitem etmedik. Hep iyi niyet göstererek yolumuza devam ettik. Bu göreve talip olduğumuzdan bugüne kadar ne benim ne de yönetimdeki diğer arkadaşlarımın siyasi ve ekonomik bir beklentisi yoktu ve olmadı. Diyarbakırspor için ne gerekiyorsa yaptık. Bunda da kısmen de olsa muvaffak olduk. 
     Diyarbakırspor, zor şartlara rağmen bugün bulunduğu yer itibariyle iyi durumda. Ekonomik şartlara rağmen şu anda altyapıda 800 öğrencimiz bulunuyor. 3 çim sahamız var. Bunları hep yönetim kendi imkanlarıyla yaptı. Sıkıntılara hep göğüs gerdik. Futbolcuların primleri hep zamanında ödendi, alacaklarını ödemeye çalıştık ve başarılı olduk.'' 
     
     ''VALİMİZİN DIŞINDA KİMSE SAHİP ÇIKMADI'' 
     Kaya, Vali A. Cemil Serhadlı ile görüşmelerinde de kendisine durumu anlattıklarını belirterek, ''Biz olduğumuz için takımla çok uğraşıldı. Bizim yüzümüzden Diyarbakırspor'un zarar görmemesi için istifa etmemizin daha yararlı olacağına karar verdik. Ekonomik yönden sadece Sayın Valimiz Serhadlı'dan destek gördük. Kendisine yönetim kurulu olarak teşekkür ediyoruz'' dedi. 
     Diyarbakırspor'u çok sevdiklerini de kaydeden Kaya, yönetim kurulunun istifasının, dün istifa eden ikinci başkan Ozan İçkale ile ilgisinin bulunmadığını ve istifayla ilgili olarak önümüzdeki günlerde bir açıklama yapacaklarını söyledi. 
     Kaya, 6 Ocak'ta Antalya'da kampa girecek takımın, kamp giderlerinin tümünün ödendiğini ifade ederek, takımda herhangi bir sorunun bulunmadığını sözlerine ekledi. 
     





</TEXT>
</DOC>
