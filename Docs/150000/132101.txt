<DOC>
<DOCNO> 132101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/siyaset/siy01.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı 10 yıl istedi 
</HEADLINE>
<TEXT>

Ankara 2 No’lu DGM’deki davada Savcı Hamza Keleş, "sabırlı ve tedbirli davranarak cihada hazırlandığı" gerekçesiyle Fethullah Gülen hakkında 10 yıl hapis cezası istedi 
     ANKARA Milliyet 

     Ankara DGM Savcısı Hamza Keleş, "İslami esaslara dayalı devlet kurabilmek için yasadışı örgüt kurduğu" gerekçesiyle Nur cemaati lideri Fethullah Gülen’in 10 yıla kadar ağır hapse mahk m edilmesini ve gıyaben tutuklanmasını istedi. Savcı Keleş, Gülen cemaatinin "sabırlı ve tedbirli davranarak cihada hazırlandığını" savundu. 
     Savcı Keleş, Ankara 2 No’lu DGM’deki dünkü duruşmada esas hakkındaki görüşünden özetler okudu. Bazı yurtdışı oluşumların, yurtiçi işbirlikçilerle hareket ederek, bazen silahlı bazen silahsız biçimde devlet yapısını değiştirmeyi amaçladığını belirten Keleş, şöyle devam etti "Dini oluşumlar sistemin yanlış işleyen, aksayan bölümleri üzerinde durarak, devleti oluşturan birimleri ele geçirmeye çalışmakta, bu amaçla memurlarla doğrudan bağlantıya girmektedir. Gülen grubu, ılımlı İslam adı altında, demokratik kuralları kullanarak devletin kurumsal temellerini değiştirmeyi amaçlamaktadır. Yapılanlar anayasal düzeni değiştirmeye yöneliktir. Bu nedenle oluşumun örgüt olarak tanımlanması gerekir." 
     
     "Cihat terördür" 
     Gülen grubunun sırasıyla tebliğ, cemaat ve cihat aşamalarını gerçekleştirmeyi tasarladığını, tebliğ aşamasında örgütün faaliyetlerinın anlatıldığını, cemaat aşamasında devletin içinde ve dışında yapılanmalara giderek yanlılarının harekete geçirildiğini belirten Keleş, "Bu aşamaların tamamlanmasından sonra ise cihat aşamasına geçilecektir" dedi. 
     "Cihat"ın mücadeleyi içeren bir kavram olduğunu ifade eden Keleş, şunları kaydetti 
     "Cihat, hukuksal anlamda terör kavramı içinde değerlendirilmelidir. İrtica, Türkiye için potansiyel bir tehlikedir. Gülen grubu oldukça sabırlı ve tedbirli davranarak muhtemel bir cihada hazırlanmaktadır." 
     Keleş, Gülen’in, Terörle Mücadele Kanunu’nun 7. maddesine göre 5 yıldan 10 yıla kadar ağır hapis cezasına mahk m edilmesini ve gıyaben tutuklanmasını istedi. 
     Gülen’in avukatları ise müvekkillerinin ABD’de tedavi gördüğünü kaydederek, tutuklama isteminin reddini talep etti. Mahkeme Başkanı, gıyabi tutuklama istemini reddederek duruşmayı erteledi. 



 SİYASET 















</TEXT>
</DOC>
