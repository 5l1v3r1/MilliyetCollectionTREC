<DOC>
<DOCNO> 138998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sontur09.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu Dağı'nda yine yoğun kar var... 
</HEADLINE>
<TEXT>

     Ankara-İstanbul Karayolu'nun Bolu Dağı kesiminde etkili olan yoğun kar yağışı ve sis, ulaşımı olumsuz etkiliyor. 
     Özellikle ağır araçlar, kar yağışıyla birlikte görüş mesafesinin de düşmesi nedeniyle, ulaşımda zorluk çekiyor. 
     Karayolları ekipleri, ulaşımın aksamaması için zeminde kar temizleme ve tuzlama çalışması yapıyor. Trafik ekipleri ise araç sürücülerini, yoğun kar yağışı ve sis konusunda uyarıyorlar. 
     Yetkililer, araç sürücülerini, gece yolculuğu yapmamaları konusunda uyararak, ''Araçlarında zincir, çekme halatı ve takoz bulunmayan sürücüler yola çıkmasınlar. Ayrıca sis lambalarını kapatmasınlar'' dediler. 
     Öte yandan, trafik ekipleri, araç sürücülerini gizli buzlanma konusunda da uyararak, görevli memurların uyarılarını dikkate almalarını, hız limitlerine uymalarını söylüyorlar. 
     





</TEXT>
</DOC>
