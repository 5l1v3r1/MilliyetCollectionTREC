<DOC>
<DOCNO> 111567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/spor/yguven.html </URL>
<DATE> 2002/10/07/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Üstün yetenekli haylazlar 
</HEADLINE>
<TEXT>

     Bu Fenerbahçeli futbolcuların bir sorunları mı var, yoksa hocalarıyla frekans mı tuttaramıyorlar anlaşılamıyor. Ama yeteneksiz olmadıkları kesin. Aynen, mecbur kalmadıkça ödev yapmayan üstün zekalı haylazlar gibiydi üstün yetenekli Fenerbahçeliler. 
     Maç başladı, Fenerbahçe aktif dinlenmede... Taa ki, 18. dakikada golü yiyip işin ciddiyetini kavrayana kadar. Oysa şartlar günlerce önceden beri Fenerbahçeliler’in lehineydi. Stadda ise tribünlerin 10’da 9’u sarı lacivertliydi. UEFA’da tur atlamışlar, Başkan Aziz Yıldırım’a Egeliler "Başbakan" sıfatı yakıştırmışlardı. Rakip Altay’ın son para umudu gişe gelirlerine GSGM temlik koymuş, moralinin son kırıntılarını da yok etmişti. 
     Peki Fenerbahçe maça neden halı sahada toksin atar gibi başladı. Çünkü ligin daha 8. haftasında teknik direktörünü yemek istemeyen Fenerbahçe, forvetteki futbolcularını çerez niyetine atıştırmış ve Ortega’yı, Serhat’ın yanına rakip ceza alanına postalamıştı. 
     Aynen öyle... Serhat ve Ortega, 11 futbolcusundan yedisi orta saha adamı olan takımda, orta saha ile dargın durumdaydı. Ne zaman ki, aradaki mesafe kapandı, işte o zaman Fenerbahçe ilk Solna maçının ilk devresinden küçük hatıralar yakaladı. Ve bir de Ortega’nın gol atan, asist yapan, durdurulamayan ayakları... Bu kadarı da yetti Altay’a. 
     Ali Aydın’ın maçı nasıl yönettiğini "ünlü hocalar" daha iyi bilir, ama Lorant’ı sahadan atarak Fenerbahçe yönetim kuruluna yol gösterdi. 
     Gelelim esas maçın oynandığı tribünlere. Küfür gırla... Ama yöntem sağlam... Ne zaman hakem soyunma odasında, o zaman veryansın. Başkan Yıldırım’a açıkça küfür etti Altaylı İzmirliler... Onların aynı iğrençlikte yanıtladı Fenerbahçeli İzmirliler... Polis, hemşehrilerinden Fenerbahçeli olanları coplamayı tercih etti. Atatürk Stadı’nda Türk gençliği sövüyor, sövülüyor ve dövülüyordu. Utanç verici... 
     Ve maçtan son iki not. Birincisi Serhat’a çok acil kaleci kıyafeti giymiş bir psikolog bulunmalı ki, ceza sahasındaki şaşkınlığını atlatsın. İkincisi, 45 dakika arayla "Aziz Başkan el salla" ve "Aciz yönetim istemiyoruz" diye bağırabilen taraftarlara sırtını dayayanlar hesaplarını iyi yapsın. 
     
     



 SPOR 






























</TEXT>
</DOC>
