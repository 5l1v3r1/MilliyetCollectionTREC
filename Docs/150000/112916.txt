<DOC>
<DOCNO> 112916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sonspo06.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tenis hakemliğine bayan ilgisi... 
</HEADLINE>
<TEXT>

     Tenis Federasyonu Merkez Hakem Kurulu Başkanı Vedat Aras, Türkiye'de aktif hakemlik yapan 300 kişinin 100'e yakınının bayan olduğunu söyledi. 
     Aras, A.A muhabirine yaptığı açıklamada, Türkiye'de 2 bine yakın hakem bulunduğunu ancak bunların 300'ünün aktif olarak görev yaptığını belirterek, ''Bayanların tenise karşı özel bir ilgisi var ve bu sporda hakemliği tercih edenlerin sayısı fazla. 100'e yakın bayan hakemlik yapıyor'' diye konuştu. 
     Türkiye'de bayan hakem sayısının en fazla teniste olduğunu ve tenise karşı ilginin her geçen gün arttığını ifade eden Aras, ''Tenis artık halk sporu oldu. Her yaşta kişi bu sporla ilgileniyor. Bayanlar da bu sporu fazlaca tercih ediyor. Hakemliğe de özel ilgi gösteriyorlar. Diğer spor branşında bayan hakemler parmakla sayılırken, teniste bu sayı çok daha fazla. En fazla bayan hakem teniste var'' dedi. 
     Türkiye'nin her yanına tenis sporunun yayıldığını da kaydeden Aras, şöyle konuştu 
     ''Ülkenin en uçlardaki illerinde bile kortlar var. Son zamanlarda basının da bu konuya özel ilgi göstermesi, okul içi eğitimler ve her grupta bu sporun yapılabilir olması, tenisle ilgilenenlerin sayısında artış sağladı. Ülkemizde bu yıl gerçekleştirelecek Davis-Cup, Fed-Cup 1 ve Fed- Cup 2 turnuvalarında da 35 bayan ve 35 erkek antrenör görev yapacak.'' Aras, diğer spor branşlarında bayan hakemlerin yurtdışında kendilerini gösteremediğini de ifade ederek, ''Ülkemizde Nil ve Tuna Tarım sürekli yurtdışındaki müsabakalarda başarılı maçlar yönetiyorlar'' diye konuştu. 
     





</TEXT>
</DOC>
