<DOC>
<DOCNO> 127779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/soneko19.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi Akım gazı Samsun'da... 
</HEADLINE>
<TEXT>

     Mavi Akım projesi kapsamında Rus gazı Samsun'a ulaştı. 
     A.A muhabirinin edindiği bilgiye göre, 28 Aralık gecesi başlayan boru hattını doldurma işlemi sonucunda, boru hattındaki gaz basıncı 22 bara ulaştı. Hattın normal işlemesi için, basıncın 50-56 bara ulaşması gerekiyor. 
     Bu ilk test çalışmasının bitmesinin ardından, ölçüm ve pompa istasyonlarının kabulü gerçekleşecek. Bir aksilik çıkmaması halinde prosedürün, 15 Ocak 2003 tarihine kadar tamamlanarak gaz akışının başlaması bekleniyor. 
     Rus Gazprom şirketinden bir grup yetkili Samsun'da hazırlıklarını sürdürürken, esas törenin ise Rusya Devlet Başkanı Vilademir Putin'in Samsun'a gelmesiyle Ocak ayında gerçekleşeceği belirtiliyor. 
     
     RUS YETKİLİLER DE DOĞRULADI 
     Bu arada gazın bugünden itibaren Samsun'a gelmeye başladığını, Rus yetkililer de doğruladı. 
     Rusya'nın Karadeniz kıyısındaki Beregovaya kompresör istasyonunun başkanı Andrey Fint İtar-Tass'a yaptığı açıklamada, ilk gazın Botaş'a ait terminale ulaştığını belirtti. 
     Gazprom'a bağlı bir heyetin de tören ve 2003 yılı gaz teslim anlaşmasının imzalanması için Samsun'a gittiği vurgulandı. Projenin taraflarından olan, Gazprom'a bağlı Kubangazprom firmasının başkanı Yuri Basarigin de heyette yer alıyor. Basarigin hareketinden önce yaptığı açıklamada, imzalanacak anlaşmanın, ''Mavi Akım hattı ile 2003 yılı içerisinde Türkiye'ye 6 milyar metreküp gaz teslimatı yapılmasını içerdiğini'' söyledi. 
     
     PROJENİN TARİHÇESİ 
     Mavi Akım Projesi, Türkiye ve Rusya arasında 15 Aralık 1997 tarihinde imzalanan ve TBMM tarafından 4 Nisan 1998'de onaylanarak yürürlüğe giren ''Rus doğalgazının Karadeniz altından Türkiye Cumhuriyeti'ne sevkiyatına ilişkin anlaşma'' çerçevesinde gündeme gelmişti. 
     Proje kapsamında inşa edilen boru hattı, Rusya'nın Zapolyarnoye Bölgesi'nden Birleşik Gaz Dağıtım Şebekesi ile İzoblynoye bölgesine, buradan da 396 kilometre uzunluğundaki boru hattı yardımıyla Dzhubga limanına ve oradan da Karadeniz'in tabanına döşenen hatla Samsun'a ulaştı. Samsun'dan ise 501 kilometre uzunluğunda 48 inçlik boru hattıyla Ankara'ya bağlandı. 
     Toplam maliyeti yaklaşık 3.4 milyar dolar olan proje kapsamında döşenen 1200 kilometre uzunluğundaki boru hattının 376 kilometrelik bölümü Karadeniz'in 2100 metre altından geçiyor. 
     Rusya ile imzalanan 25 yıl süreli Doğalgaz Alım Satım Anlaşması uyarınca, doğalgaz sevkıyatı kademeli artışlarla 2007 yılında 16 milyar metreküpe ulaşacak. 
     İlk aylarda 12 milyon metreküp düzeyinde gerçekleşecek olan doğalgaz akışı zamanla artarak ilk yıl 2 milyar metreküp olarak tamamlanacak. Bu rakam sözleşmede 4 milyar metreküp olarak yeralmasına rağmen, Türkiye'nin yaşadığı ekonomik kriz nedeniyle gaz kullanımının düşmesi ve yeni dağıtım hatlarının gerçekleştirilememesi nedeniyle ilk yıl 2 milyar metreküpe indirilmişti. 
     





</TEXT>
</DOC>
