<DOC>
<DOCNO> 128919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sonspo09.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Sacramento Kings'de Hidayet 8 sayı kaydetti... 
</HEADLINE>
<TEXT>

     ABD Profesyonel Basketbol Ligi'nde NBA 10. hafta mücadelesine, bu sabaha karşı yapılan 9 maçla devam edildi. 
     Pasifik Grubu lideri Sacramento Kings'in, deplasmanda Denver Nuggets'ı yenerek, 33. maçında 24. galibiyetini aldığı maçta, 19 dakika sahada kalan Hidayet Türkoğlu, 8 sayı kaydetti. 
     Türkoğlu, 2 sayılık atışlarda 7'de 1 ve 3 sayılık atışlarda da 4'de 2 isabet kaydederken, 1 hücum ve 4 savunma ribaundu aldı, 1 de asist yaptı. 
     Sacramento Kings'de Mike Bibby, 24 sayı ve 4 ribaunt, Yugoslav forvet Predrag Stojakoviç, 14 sayı ve 10 ribaunt, Doug Christie de 12 sayı, 4 ribaunt ve 7 asistlik performanslarıyla galibiyette başrolü oynadı. 
     Denver Nuggets'da ise Juwan Howard, 20 sayı ve 15 ribaunt, Rodney White, 18 sayı ve 8 ribaunt, Nene Hilario da 15 sayı ve 4 ribauntla oynamalarına karşın yenilgiyi önleyemedi. 
     Merkez Grubu'nda 2. sırada bulunan Detroit Pistons, deplasmanda Atlanta Hawks'a şans tanımayarak, 31. maçında 21. galibiyetini elde etti. 
     Karşılaşmada oyuna sonradan giren ve 19 dakika sahada kalan Mehmet Okur, 6 sayı kaydederken, 2 sayılık atışlarda 4'de 1, 3 sayılık atışlarda 2'de 1 ve serbest atışlarda da 2'de 1 isabet buldu. Okur ayrıca, 2 savunma ve 3 de hücum ribaundu aldı, 2 de asist yaptı. 
     Pistons'ı bu maçta galibiyete taşıyan isimler olarak 23 sayıyla Chauncey Billups 23, Richard Hamilton 18, Clifford Robinson da 15 sayıyla göze çarparken, Ben Wallace ise 20 ribaunt almayı başardı. 
     Evsahibi ekipte ise Glenn Robinson'ın 24 sayı ve 6 ribaunt, Şerif Abdürrahim'in 20 sayı ve 10 ribaunt, Jason Terry'nin 15 sayı ve 12 asist, Theo Ratliff de 10 sayı ve 11 asistlik performansları galibiyete yetmedi. 
     Ligin en iyi galibiyet yüzdesine sahip ekibi olan Ortabatı Grubu lideri Dallas Mavericks'in, kendi sahasında Philadelphia 76ers'ı farklı skorla yendiği maçta, 32 maçta galibiyet sayısını 27'ye çıkaran Mavericks'de Alman forvet Dirk Nowitzki, 29 sayı, 8 ribaunt ve 4 blokluk performansıyla maça damgasını vurdu. Evsahibi ekipte ayrıca Michael Finley, 18 sayı ve 4 ribaunt, Kanadalı oyun kurucu Steve Nash, 16 sayı, 4 ribaunt ve 8 asist, Shawn Bradley de 10 sayı ve 11 ribauntla galibiyete büyük katkıda bulundu. 
     Konuk ekipte ise 25 sayı ve 4 ribauntluk performans gösteren Allen Iverson ile 14 sayı kaydeden Greg Buckner dışında skora katkıda bulunan çıkmadı. 
     Öte yandan Washington Wizards'ın, sahasında Merkez Grubu lideri Indiana Pacers'ı yendiği maçta, Wizards'ın yıldız oyuncusu Michael Jordan, bu sezon en yüksek rakama ulaşarak 41 sayı kaydederken, 12 ribaunt aldı, 4 de asist yaptı. Atlantik Grubu lideri New Jersey Nets de deplasmanda Orlanda Magic'e şans tanımayarak, üstüste 9. galibiyetini aldı ve kulüp tarihindeki en yüksek galibiyet serisine ulaştı. 
     Ligde 10. hafta mücadelesi, yarın sabaha karşı yapılacak 5 maçla tamamlanacak. 
     NBA'de, günün maçlarında alınan sonuçlar şöyle 
Dallas Mavericks-Philadelphia 76'ers 102-83 
Washington Wizards-Indiana Pacers 107-104 
Orlando Magic-New Jersey Nets 83-88 
Atlanta Hawks-Detroit Pistons 86-90 
Minnesota Timberwolves-Utah Jazz 97-105 
Chicago Bulls-Cleveland Cavaliers 85-79 
Houston Rockets-Golden State Warriors 84-86 
Denver Nuggets-Sacramento Kings 76-87 
Phoenix Suns-Los Angeles Lakers 107-93 
     





</TEXT>
</DOC>
