<DOC>
<DOCNO> 116053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/guncel/agun.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Raporlar, Kaset montaj değil’ diyor 
</HEADLINE>
<TEXT>

Yüksel’i yakan seks kasedi Orgeneral Eruygur’un iddiasıyla yeniden gündeme gelince, Bakan Çelikel raporları kanıt gösterip tartışmaya noktayı koydu 
     ANKARA Milliyet 

     DGM Savcısı Nuh Mete Yüksel’i görevinden eden "seks kasedinin" montaj olup olmadığına ilişkin tartışma büyüyor. Jandarma Genel Komutanı Orgeneral Şener Eruygur’un kasetin montaj olduğuna yönelik açıklamasına Adalet Bakanı Aysel Çelikel karşılık verdi. Çelikel, Eruygur’un açıklamalarını şöyle yanıtladı "Kasetle ilgili üç ayrı rapor var. Sadece birinde kasedin montaj olduğu belirlenmiş. Montaj olup olmadığını bilemem. Raporlar var. Bu yüzden kınama cezası aldı." 
     
     FARKLI RAPORLAR 
     Söz konusu kaset ilk olarak Jandarma Kriminal Daire Başkanlığı’nda incelendi. Jandarma, kasedin montaj olduğu yönünde görüş bildirdi. Ancak bu incelemenin detaylı olmadığını savunan Adalet Bakanlığı müfettişleri kasedi bir kez de Emniyet Genel Müdürlüğü’ne gösterme kararı aldı. Emniyet, yaptığı inceleme sonucunda kapsamlı bir rapor hazırladı ve bilgisayar ortamında yapılan taramalarda kasedin montaj olmadığının belirlendiğini açıkladı. İki ayrı kurumun birbirinden farklı raporlar vermesi üzerine müfettişler, bir kez de kasedi Adli Tıp Kurumu’na gösterme kararı aldı. 
     
     KEMİKLERİ BİLE İNCELENDİ 
     Savcı ile kasetteki kişinin kemik yapısını bile karşılaştıran Adli Tıp, kasedin montaj olmadığı yönünde görüş belirtti. Müfettişlerin bunun üzerine kaleme aldığı raporu değerlendiren H kimler ve Savcılar Yüksek Kurulu HSYK , Yüksel’in "kınama" ile cezalandırılmasına karar verdi. 
     
Yüksel, geçici görevlendirme’ istedi      GÖKÇER TAHİNCİOĞLU Ankara 
     HSYK’nın "kınama"yla cezalandırdığı Savcı Nuh Mete Yüksel, HSYK’dan geçici olarak DGM’de görevlendirilmesini istedi. HSYK’nın kendi el yazısıyla yazdığı dilekçesini işleme koyarak, Ankara Savcılığı’na atadığı Yüksel, HSYK’ya gönderdiği dilekçede halen sürdürdüğü Fethullah Gülen, Recep Tayyip Erdoğan soruşturmalarını sonuçlandırmak için 6 aylık süreye ihtiyaç duyduğunu bildirdi. Yüksel, dilekçesinde 6 ay sonra atamasının işleme konulması durumunda bu soruşturmaları tamamlayabileceğini, böylece başka bir savcıya verilmesine gerek kalmayacağını kaydetti. HSYK’nın bugün Yüksel’in dilekçesini karara bağlaması beklenirken, üst düzey bir yargı mensubu ise, bu istemin HSYK tarafından kabul edilmesinin zor olduğuna dikkat çekti. 
     



 GÜNCEL 














</TEXT>
</DOC>
