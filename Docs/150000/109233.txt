<DOC>
<DOCNO> 109233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/siyaset/siy02.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
124 küskün’ imza tamam, top İzgi’de 
</HEADLINE>
<TEXT>

YTP, SP ve ANAP’tan oluşan küskünler hareketi, "3 Kasım seçiminin iptali" içerikli olağanüstü toplantı çağrısını TBMM Başkanlığı’na verdi. Meclis Başkanı Ömer İzgi’nin kararı bekleniyor... 
     ANKARA Milliyet 

     YTP önderliğinde, SP ve ANAP’ın da katıldığı küskünler, ilk maddesi, "3 Kasım seçiminin iptali" olan olağanüstü toplantı çağrısını Meclis Başkanlığı’na nihayet verdi. 124 imzalı dilekçede, Meclis’in 26 Eylül’de önce seçim kararının iptali, ardından seçim yasalarında değişiklik gündemiyle toplanması istendi. Dün, Erdoğan ve Erbakan’a adaylık yolunu açan bir Anayasa ve yasa değişikliği teklifi hazırlayan ANAP, teklifi başkanlığa verirken, Anayasa değişikliğini de imzaya açtı. Desteği aranan AKP ise, "Seçimi erteletmeyiz" dedi. 
     
     40’ar imza anlaşması 
     Küskünlerin TBMM’deki bir saatlik ilk toplantısında "Ömer İzgi’nin olağan toplantıya iki gün kala Meclis’i toplamayabileceği, toplasa da olağan toplantıya kadar seçim ertelenemezse olağanüstü toplantının düşeceği" görüşü h kim oldu. SP’li Mehmet Bekaroğlu, toplantıdan ayrılırken, "Başvuru yapamıyoruz" dedi. Ancak akşam saatlerindeki ikinci toplantıda, "Başkan içtüzüğe göre en geç bir hafta içinde olağanüstü toplantıyı yapmak zorunda. Olağanüstü toplantı gündemi bitmeden olağan toplantı gündemine geçilemez" görüşünün gündeme gelmesi üzerine küskünler, harekete geçti. 
     "Kimse öne çıkmasın, 40’ar imza olsun" anlaşması sonucu YTP’den 38, ANAP’tan 32, SP’den 34, bağımsızlardan 8, DYP’den 12 imzanın yer aldığı dilekçe, saat 17.58’de Genel Evrak Müdürlüğü’ne teslim edildi. 
     



 SİYASET 
















</TEXT>
</DOC>
