<DOC>
<DOCNO> 113912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sonspo12.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Toprak'tan, engellilere müjde 
</HEADLINE>
<TEXT>

     Devlet Bakanı Erdoğan Toprak, engelli vatandaşların spor yapabilmeleri için, İstanbul Beykoz Çayırbaşı'nda bir arazi tahsis ettiklerini ve burada yapılacak tesisin temelini 22 Ekim Salı günü atacaklarını müjdeledi. 
     Beşiktaş Engelliler Spor Kulübü ile İzmir Rehabilitasyon Ortopedik Özürlüler Spor Kulübü arasında Ahmet Fetgeri Spor Salonu'nda yapılan Tekerlekli Sandalye Basketbol Ligi maçını Beşiktaş Kulübü Başkanı Serdar Bilgili, Türkiye Engelliler Spor Yardım ve Eğitim Vakfı Başkanı Yavuz Kocaömer, Gençlik ve Spor İstanbul İl Müdürü Vedat Bayram ve Beşiktaş Kulübü yöneticileriyle birlikte izleyen bakan Erdoğan Toprak, karşılaşma öncesi yaptığı konuşmada, engellilerin Türkiye'de nüfusun önemli bir bölümünü oluşturmalarına karşın yeterli desteği göremediklerini söyledi. 
     Engelli vatandaşların hak ettikleri yerde olamamalarının kendisini üzdüğünü kaydeden Toprak, en azından spor boyutunda bazı sorunları gidermek için uğraş verdiğini söyledi. 
     Toprak, engelli ve kronik hastalığı bulunan vatandaşlara bir müjdesi olduğunu da ifade ederek, ''Çayırbaşı'nda 45 bin 200 metrekarelik bir yeri teslim aldım. Salı günü de engellilerimizin cennetinin temel atma törenine herkesi bekliyorum. Burada engellilerimizin sporun yanısıra, çeşitli sosyal aktivitelerde de bulunabilecekler'' diye konuştu. 
     Beşiktaş Kulübü Başkanı Serdar Bilgili'ye de övgüler yağdıran bakan Toprak, ''Bilgili dostumu engelliler için yaptığı başarılı çalışmalarından dolayı kutluyorum. Diğer kulüplerimizin de engelli sporcularımıza sahip çıkmalarını istiyorum'' dedi. 
     Beşiktaş Kulübü Başkanı Serdar Bilgili ise, Beşiktaş olarak üzerlerine düşen görevi yaptıklarını, bundan sonra da yapmayı sürdüreceklerini vurgulayarak, ''Beşiktaş'ın yaptığı hizmetler, Beşiktaş Engelliler Spor Kulübü Başkanı Erdem Göksel'in sayesinde olmuştur. Takımımızı şampiyon olarak Avrupa'da görmek istiyoruz'' diye konuştu. 
     -MİLLİ SPORCULARA PLAKET- Devlet Bakanı Toprak, Serdar Bilgili, Yavuz Kocaömer ve Vedat Bayram, Almanya'da yapılan Tekerlekli Sandalye Basketbol Avrupa Şampiyonası'nda 2. olan ve Beşiktaş'ta forma giyen milli takımın 4 oyuncusu Kaan Dalay, Yasin Cırgaoğlu, Murat Emsa ve Mithat Çetin'e birer plaket verdi. 
     Toprak, daha sonra engelli sporuna yardımlarından dolayı Serdar Bilgili'ye küçük bir heykelcik hediye etti. 
     Toprak ve beraberindekiler, tören sonrası Beşiktaş Engelliler Spor Kulübü ile İzmir Rehabilitasyon Ortopedik Özürlüler Spor Kulübü arasındaki maçı bir süre izledi. 
     Karşılaşmayı, Beşiktaş Engelliler Spor Kulübü, uzatmada 59-58 kazandı. 
     





</TEXT>
</DOC>
