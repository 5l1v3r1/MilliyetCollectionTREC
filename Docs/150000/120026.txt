<DOC>
<DOCNO> 120026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sontur04.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Almanya Dışişleri Bakanı ile görüştü 
</HEADLINE>
<TEXT>

     AK Parti Genel Başkanı Recep Tayyip Erdoğan, AB'yi Hıristiyan kulübü olarak görmediklerini ve Hıristiyan kulübü olarak da görmek istemediklerini belirterek, ''Türkiye test olduğu gibi 12 Aralık'ta AB de test olacaktır'' dedi. 
     Erdoğan, Berlin'deki temasları çerçevesinde Almanya Dışişleri Bakanı Joschka Fischer ile Dışişleri Bakanlığı binasında, yaklaşık 1 saat görüştü. 
     Erdoğan ve Fischer, görüşmenin ardından ortak basın toplantısı düzenlediler. 
     AK Parti Genel Başkanı Erdoğan, Türkiye'nin en önemli müttefiklerinden biri olan Almanya'ya ziyarette bulunmaktan duyduğu memnuniyeti dile getirdi. 
     Almanya'yı Türkiye'nin ''geleneksel müttefiki ve ortağı'' diye nitelendiren Erdoğan, iki ülke arasındaki mevcut ilişkilerin daha ileri taşınmasının önemini vurguladı. 
     Almanya'da 2.5 milyon Türk'ün yaşadığını, bunların 600 bininin Alman vatandaşı olduğunu ifade eden Erdoğan, Türklerin iki ülke arasında dostluk köprüsü olacağını kaydetti. 
     
     ALMAN VAKIFLARI 

     Üst düzey temasların iki ülkede yakın tarihlerde yapılan seçimlerden sonra da devam etmesi temennisinde bulunan Erdoğan, Almanya'nın Türkiye'nin en büyük ticari ortağı durumunda olduğunu hatırlattı. Bu bakımdan Almanya ile ekonomik ilişkilere önem atfedildiğini anlatan Erdoğan, Türkiye'de faaliyet gösteren Alman vakıflarının, bu ilişkilerin gelişmesinde etkili olduğunu söyledi. 
     Erdoğan, vakıf geleneğinden gelen bir ülkede faaliyet gösteren ve ''son derece saygın, köklü'' diye nitelendirdiği bu vakıfların yargı sürecine girdiğini söyledi. Bu süreci yakından izlediklerini anlatan Erdoğan, ''Tabiatıyla bu sürece müdahale söz konusu değildir. Türkiye'de kuvvetler ayrımı prensibi vardır. Ancak, Almanların Türkiye'deki yargı sistemine güvenmelerini ve endişe etmemelerini istiyorum'' dedi. 
     Erdoğan, Almanya'ya yapılan ziyaretin en önemli amaçlarından birinin Kopenhag'da Türkiye'ye müzakere tarihi verilmesi olduğunu kaydederek, bu konuda Almanya'nın ne kadar etkin ve müessir olduğunun bilincinde olduklarını söyledi. 
     Şu anda Türkiye'nin güçlü bir parlamentoya sahip olduğunu, yasal düzenlemeleri çıkarmada sıkıntı bulunmadığını kaydeden Erdoğan, böyle bir dönemde Kopenhag'dan Türkiye'ye müzakere tarihi verilmesinin hiçbir şey kaybettirmeyeceğini belirtti. 
     40 yıl önce birliğe başvurmasına rağmen şu anda müzakere tarihi alamayan tek ülkenin Türkiye olduğunu ifade eden Erdoğan, ''Halkta bu durum bazı şüpheler uyandırmaktadır. Bunu aşmalıyız'' dedi. 
     Türkiye ile AB'nin siyasi, ekonomik, sosyal çıkarlarının birbirini tamamladığını anlatan Erdoğan, Türkiye'nin Avrupa'nın sosyal adalet ve ekonomik alanına dahil olmak istediğini dile getirdi. 
     Kopenhag kriterlerinde, Türkiye'de eksiklikler varsa bunun AK Parti iktidarında giderileceğini belirten Erdoğan, sivil toplum örgütlerinin güçlendirileceğini, Ulusal Program ve Avrupa İnsan Hakları Sözleşmesi ışığında değişik kesimlerden görüş alınarak Anayasa'nın yeniden gözden geçirileceğini bildirdi. 
     Siyasi Partiler Yasası ve seçim yasalarının istişare yapılarak yeniden düzenleneceğini anlatan Erdoğan, Avrupa İnsan Hakları Mahkemesi kararlarının en kısa zamanda uygulanacağını ifade etti. 
     Halkının büyük bir çoğunluğu Müslüman olan Türkiye'nin, 12 Aralık'ta Kopenhag'ta müzakere tarihi almasının Müslüman dünyasında da olumlu etkileri olacağını anlatan Erdoğan, şöyle devam etti 
     ''Müzakere tarihi verildikten sonra İslam ve demokrasi bir arada nasıl olur, bunun en güzel örneği görülmüş olacak. Bu adım, medeniyetler arası kopukluğun değil, bir uzlaşmanın, bütünleşmenin tarihi olacaktır. Türkiye bunun için köprü olacak kabiliyettedir. Avrupa böyle bir kararı aldığı takdirde, dünya barışı ve özgürlükleri o tarihte tarif etmiş olacak. AB'yi Hıristiyan kulübü olarak görmüyoruz ve Hıristiyan kulübü olarak da görmek istemiyoruz. Türkiye test olduğu gibi AB de 12 Aralık'ta test olacaktır. Bugüne kadar müzakere tarihi verilen ülkelere göre Türkiye, daha hazır durumdadır. 12 Aralık, bu konuda isabetli bir kararın alınacağı bir dönem olacaktır.'' Bu arada, Erdoğan, Fischer'e el yapımı bir çini vazo hediye etti. 
     





</TEXT>
</DOC>
