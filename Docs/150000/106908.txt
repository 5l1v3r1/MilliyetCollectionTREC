<DOC>
<DOCNO> 106908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/yasam/ayas.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocam beni imamlara itti’ 
</HEADLINE>
<TEXT>

İki imamla ilişkisi olduğu için imam olan kocası tarafından hakkında boşanma davası açılan D.T., bütün yaşadıklarını Milliyet’e anlattı... 
     DİNÇER ŞEREF İstanbul 

     İki imamla ilişkisi olduğu gerekçesiyle imam eşi tarafından boşanmak istenen D.T., suçlamalara yanıt verdi. Bütün yaşadıklarından kocasını sorumlu tutan 28 yaşındaki D.T., "Kocam da beni aldattı. Diğer imamlara beni o itti, o sattı" iddiasında bulundu. 
     Topkapı Sarayı’ndaki Ağa Camii imamı A.T.’nin eşi D.T’nin kendisini iki imamla aldattığını gerekçe göstererek açtığı boşanma davasına dün Beyoğlu Adliyesi’nde devam edildi. Duruşma, şahitlerin dinlenmesi için ertelenirken, D.T. müftülüğü karıştıran aşk iddialarıyla ilgili Milliyet’e konuştu. 
     15 yaşında görücü usulüyle evlendiğini belirten D.T., şunları söyledi 
     "Kocam son beş yıldır, bana karşı ilgisizdi. Beni başka kadınlarla aldattı. Son olarak Güney Afrikalı bir kızla tanışmış, onunla mektuplaşıyordu. Beni üç çocuğumla bırakıp gideceğini söylüyordu. Sık sık eve getirdiği aynı lojmanda oturan Şaban Kaptan Camii imamı R.T’ye beni emanet ediyor ve arabasıyla sizi gezdirsin’ diyordu. Bizi, gezdiren T. ile ister istemez yakınlaştık ve ilişkimiz oldu. Ama bunun tek nedeni ilgisiz kocamdır." 
     
     Diğer imam devrede 
     R.T.’nin karısının durumu öğrenmesiyle bu ilişkiye son verdiklerini belirten D.T. sözlerini şöyle sürdürdü "R.T., ilişkimizi arkadaşı Okçu Musa Camii İmamı A.D.’ye anlatmış. A.D.’de duyduklarını herkese anlatmakla tehdit ederek, benimle birlikte oldu. Dayanamadım, hepsini kocama anlattım ama hiç birşey yapmadı. Beni o halde bıraktı. Evi başka bir yere taşı’ dedim, yapmadı. Hacca gitti. Döndükten sonra tartıştık, ben bunalıma girip intihar etmek için ilaç içtim." 
     
     Susturmaya çalıştılar 
     Diğer imamlar R.T. ve A.D.’nin kendisini tehdit ettiğini, zaman zaman da vaadlerde bulunduklarını savunan D.T., "Görevlerine geri dönebilmeleri için sessiz sedasız boşanmamı, mahkemede onlarla ilişkim olmadığını söylememi istiyorlar" dedi. Kocasının tüm olanları bildiği halde, gerçekleri inkar ederek boşanma davası açtığını hatırlatan D.T. sözlerini şöyle bitirdi "Ondan üç çocuğum var, bu çocukların geleceği var. Onlar babasız kalmamalı, boşanmayacağım." 
     



 YAŞAM 























</TEXT>
</DOC>
