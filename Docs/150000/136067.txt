<DOC>
<DOCNO> 136067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/son/sondun07.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak'ın petrol kuyularına saldırmasından endişeli 
</HEADLINE>
<TEXT>

     ABD Savunma Bakan Yardımcısı Peter Rodman, Irak Devlet Başkanı Saddam Hüseyin'in subaylarına olası savaş durumunda kitle imha silahı kullanma yetkisi verdiğini ileri sürdü. 
     Mısır'da yayımlanan El Ahram gazetesine demeç veren Rodman, Irak'ın olası savaşta kitle imha silahı kullanma ihtimaliyle ilgili bir soruya, ''Saddam Hüseyin'in Iraklı subaylara kitle imha silahı kullanmaları için izin verdiğini biliyoruz ve biyolojik silahları olduğunu sanıyoruz'' yanıtını verdi. 
     Rodman, ''Hazırlıklıyız, en kötüsünü bekliyoruz, ancak aynı zamanda her şartta zafere de hazırlanıyoruz. Şu an her şey ihtimal dahilinde, çünkü ABD Başkanı George W. Bush henüz kararını vermedi'' ifadesini kullandı. 
     Irak'ın kitle imha silahı kullanması halinde ABD'nin aynı karşılığı verip vermeyeceği yönündeki bir soruyu da Rodman, ''Kesin bir şey söylemek istemiyorum. Ancak Bush birkaç ay önce kitle imha silahlarıyla ilgili bir belge yayımladı. Ezici güçle karşılık verme hakkımızı saklı tuttuğumuzu söylüyoruz ve elimiz kolumuz bağlı kalmayacağız'' yanıtını verdi. 
     Bush'un Körfez'deki Amerikan güçlerinin komutanı General Tommy Franks ile her hafta görüştüğünü de belirten Peter Rodman, askeri planlarda önemli noktanın halka ve altyapıya yönelik tehlikeyi en aza indirmek olduğunu kaydetti. 
     Rodman ''Petrol kuyularını korumak istiyoruz. Saddam Hüseyin, ülkenin ekonomik yapısına zarar vermek niyetinde olabilir, ancak onu engellemek için her şeyi yapacağız'' ifadesini kullandı. 
     





</TEXT>
</DOC>
