<DOC>
<DOCNO> 141992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sondun19.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"Tayyip Erdoğan kıskanılacak durumda değil" 
</HEADLINE>
<TEXT>

     Alman Frankfurter Allgemeine Zeitung gazetesi, AK Parti Genel Başkanı Recep Tayyip Erdoğan'ın, ''kısa süre içinde alması gereken önemli kararlardan dolayı kıskanılacak durumda olmadığını'' yazdı. 
     Gazetenin bir yorumunda, ''Erdoğan'dan birkaç gün içinde Başbakan olmasının ve Irak konusunda önemli kararlar almasının beklendiği'' ifade edilerek, ''Türk halkının büyük çoğunluğu Irak'a olası harekata karşı çıkıyor, özellikle de Erdoğan'ı destekleyen kesim. Ancak Türkiye, Amerikan askerlerinin konuşlanmasına izin vermemesi durumunda büyük ekonomik ve siyasi zarara uğrayacak. Erdoğan bunu biliyor ve Genelkurmay Başkanı Orgeneral Hilmi Özkök de buna işaret etti'' görüşü savunuldu. 
     Erdoğan'ın, 17 Mart'tan önce TBMM'de 2. bir oylama yapılmayacağını söylediği hatırlatılan yorumda, ''Ancak bu durum, Amerikan askerlerinin İskenderun limanına çıkmalarına ve Saddam Hüseyin'e karşı oluşturulacak olası kuzey cephesine gönderilmelerine engel değil. Erdoğan, birçok kesimin isteklerini dikkate almak zorunda. Bunda başarısız olursa taraftarlarının bir kısmı Recai Kutan'ın Saadet Partisi'ne yönelecektir. Bu da büyük olasılıkla, istikrarlı bir İslami-muhafazakar hükümet kurulmasının sonu anlamına gelecektir'' şeklindeki görüşe yer verildi. 
     Yorumda ayrıca, KKTC Cumhurbaşkanı Rauf Denktaş'ın, BM Genel Sekreteri Kofi Annan'ın barış planını kabul etmek istemediği, Erdoğan'ın da Denktaş'ı desteklediği öne sürüldü ve ''Bunun Kıbrıs'taki durumdan çok Türkiye'deki iç politikayla ilgisi var. Amerika'nın sevilmeyen oyunlarına karşı iyi tavır sergilemesi gereken bir yönetici, Amerika'nın uşağı gibi görünmemek için en azından Kıbrıs konusunda sert tutum izlemek zorunda'' iddiasında bulunuldu. 
     





</TEXT>
</DOC>
