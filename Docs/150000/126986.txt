<DOC>
<DOCNO> 126986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sondun07.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, Batı Şeria'daki Yahudi Yerleşim birimlerini çembere alıyor 
</HEADLINE>
<TEXT>

     İsrail ordusunun, Batı Şeria'daki Yahudi yerleşim birimleri etrafında ''özel askeri güvenlik bölgeleri'' oluşturacağı bildirildi. 
     Haaretz gazetesinde, adının açıklanmasını istemeyen üst düzey askere dayandırılarak verilen habere göre, gözetleme kulesinin bulunacağı güvenlik bölgelerinin etrafına çit çekilecek ve bu bölgelerde görev yapacak askerler, güvenlik çemberini aşmak isteyen herkese ateş açma yetkisine sahip olacak. 
     Haberde, güvenlik bölgelerinin, ''düşmanların yerleşim birimlerine sızmasını engellemeye'' yönelik olduğu belirtildi. 
     Gazete ayrıca, askeri kaynağın, ''Bu bölgeler yerleşim birimlerinin genişlemesine yol açmayacak, söz konusu önlem kesinlikle güvenlik içindir'' dediğini yazdı ve kaynağın, bu bölgede tarım arazisi bulunan Filistinlilerin haklarının çiğnenmesinin söz konusu olmadığı sözlerine yer verdi. 
     
     TUTUKLANAN FİLİSTİNLİLER 
     Bu arada, İsrail ordusu, bu sabah erken saatlerde Batı Şeria'da 9, Gazze Şeridi'nde de 3 Filistinliyi tutukladı. 
     Askeri kaynaklar, Batı Şeria'nın kuzeyindeki Nablus kentinde bir İsrail askerinin, tutuklanan Filistinlinin açtığı ateşin ardından çıkan çatışmada hafif yaralandığını belirtirken, görgü tanıkları, El Fetih militanı olan 22 yaşındaki Ahmed Tbileh adlı bu Filistinlinin de aynı çatışmada yaralandığı söyledi. 
     Görgü tanıkları, yakınlarda oturan 4 Filistinlinin de yaralandığını kaydetti. 
     
     FİLİSTİNLİ GENÇ VURULDU 
     Öte yandan, Nablus kentinde 16 yaşındaki Filistinli gencin İsrail askerlerinin ateşinde vurulduğu bildirildi. 
     Filistinli hastane kaynakları, kimliği açıklanmayan Filistinli gencin kalbinden vurulduğunu, çıkan çatışmada ayrıca 2'si genç kız, 3 Filistinlinin yaralandığını kaydetti. 
     İsrail askerleri, bu sabah aşırı dinci İslami Cihad örgütünün 35 yaşındaki Kabatiye sorumlusu Hamza Ebu Hob'un evini kuşatma altına almış, daha sonra ateş açarak, Hob'u öldürmüş ve evini tank ateşiyle yıkmıştı. 
     





</TEXT>
</DOC>
