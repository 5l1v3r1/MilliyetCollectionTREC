<DOC>
<DOCNO> 103905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/ekonomi/eko01.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ver oradan bir... kavun kabuğu horoz butu peynir suyu 
</HEADLINE>
<TEXT>

Krizi aşmak için ihracata sarılan firmalar, pek çok ilginç ürünü listelerine eklediler 
     Türkiye geçen yıl krizden çıkış için tek yol olarak gösterilen ihracat kapısını kavun kabuğu, dantel, peynir altı suyu, horoz, tavuk butu ve nazarlık gibi ilginç ürünlerin satışı ile araladı. Ankara Ticaret Odası’nın ATO aylık yayın organı Ekonomik Denge dergisinde yer alan veriler, Türkiye’nin geçen yıl içinde bulunduğu ekonomik krizi aşmak amacıyla "ilginç ürünlerin" ihracatına yöneldiğini ortaya koydu. 
     
     Dantelden 150.3 milyon dolar 
     Bu ürünler arasında genç kızların çeyiz sandıklarında saklanan, elde yapılmış tül ve danteller de yer alıyor. 2001’de Türk el işi örneği olan tüller ve danteller Türkiye’ye 150.3 milyon dolar kazandırdı. Tül ve dantellerin en büyük taliplileri ise ABD ve Rusya oldu. ABD’ye yapılan tül ve dantel ihracatından 24 milyon dolar, Rusya’ya yapılan ihracattan ise 22.1 milyon dolar elde edildi. Bu iki ülkeyi ise 16.5 milyon dolarla Almanya, 13.4 milyon dolarla da İngiltere izledi. 
     Geleneksel Türk içeceği olan ayran 2001’de Türkiye’ye 30 bin dolar kazandırırken, ayranın en büyük alıcısı ise 56 bin 475 litre ile Suudi Arabistan oldu. Suudi Arabistan ayran için Türkiye’ye geçen yıl 29 bin dolar ödedi. Ayran gibi yine Türk buluşu olan peynir altı suyu da Türkiye’nin ihraç ettiği ilginç ürünler arasında yer aldı. 
     
     Filipinler’e peynir altı suyu 
     Dondurma ve sütlü tatlıların yapımında kullanılan peynir altı suyu, Türkiye’ye 1.7 milyon dolar kazandırırken, peynir altı suyu alıcısı ülkeler arasında Filipinler, Arnavutluk, Çin Halk Cumhuriyeti, Güney Kore gibi ülkeler başı çekti. 
     İhraç ürünleri arasında belki de en ilgincini hangi amaçla kullanıldığı bilinmeyen kavun kabuğu oluşturdu. 2001’de en fazla kavun kabuğu Almanya ve İtalya’ya satıldı. Almanya’ya satılan 81 bin 995 kilogram kavun kabuğu karşılığında 117 bin dolar, İtalya’ya satılan 79 bin 607 kilogram kavun kabuğu ile de 129 bin dolar elde edildi. 
     Türkiye ayrıca geçen yıl Makedonya’ya sattığı taze horoz ve tavuk butundan 10 bin dolar tutarında ihracat geliri sağladı. Türkiye dondurulmuş horoz ve tavuk butu ihracatından da toplam 791 bin dolar kazandı. 
     
     



 EKONOMİ 
















</TEXT>
</DOC>
