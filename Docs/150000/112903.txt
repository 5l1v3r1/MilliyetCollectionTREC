<DOC>
<DOCNO> 112903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/soneko29.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik İşbirliği Teşkilatı, İstanbul Bildirisi'ni kabul etti... 
</HEADLINE>
<TEXT>

     Ekonomik İşbirliği Teşkilatı EİT 7. Devlet Başkanları Doruk Toplantısı'na katılan 10 üye ülke, bundan sonra yapılacakları içeren İstanbul Bildirisi'ni kabul etti. 
     Yaklaşık 3.5 saat süren toplantıda kabul edilen bildirinin ana hatları özetle şöyle 
     ''-Ekonomik İşbirliği Teşkilatı'nın amaç ve hedeflerine ulaşma taahhüdü yinelenmiştir. Bu bağlamda ticaret ve yatırım, taşımacılık ve iletişim, enerji, madencilik ve çevre, tarım ve uyuşturucu maddeler konularında İzmir Antlaşması'nda öngörülen çok taraflı işbirliğinin daha da geliştirilmesi kararlaştırılmıştır. 
     -Afganistan'ın yeniden imarına ilişkin EİT'in de katkıda bulunması kararlaştırılmıştır. 
     -EİT'in bulunduğu coğrafyada üye ülkelerin ekonomik gelişmelerinin sağlanması amacıyla hazırlanan proje ve programların uygulanmasında özel sektöründe devreye sokulması arzusuna yer verilmiştir. 
     -EİT bünyesinde hazırlanan Transit Ticaret Anlaşması ile Transit Taşımacılık Çerçeve Anlaşması'nın bir an önce uygulamaya konulmaları gereksinimi dile getirilmiştir. 
     -TİCARETİN SERBESTLEŞTİRİLMESİ- -Ticaretin serbestleştirilmesinin önemine değinilerek, EİT üyesi ülkelerde tarife ve tarife dışı engellerin tedricen azaltılmasını öngören Ticaret Anlaşması'nın bir an önce imzaya hazır aşamaya getirilmesi istenmiştir. 
     -İstanbul-Tahran-Türkmenabad-Taşkent-Almatı güzergahında düzenli konteynır tren seferleri ile yolcu tren deneme seferinin başlamasından duyulan memnuniyet vurgulanmış, bu gelişmenin bölgesel işbirliğinin geliştirilmesinde somut bir başarı olduğu belirtilerek, bölgede turizmin ve ticaretin gelişmesine yol açması temenni edilmiştir. 
     -EİT ile İslam Kalkınma Bankası arasında üye ülkelerin elektrik sistemlerinin birbirlerine bağlanması alanında ve enerji petrol işbirliği eylem planına yönelik çalışmada kaydedilen gelişmeden büyük bir memnuniyet duyulduğu vurgulanmıştır.'' İstanbul Bildirisi'nde, EİT ile Uluslararası Ticaret Merkezi'nin işbirliği ve Türkiye'deki ilgili kurum ve kuruluşların katkılarıyla 7. Devlet Başkanları Doruk Toplantısı kapsamında gerçekleştirilen İş Forumu'nun yapılmasından büyük bir memnuniyet duyulduğu ifade edilerek, bu çabanın somut sonuçlar vermesi temenni edildi. 
     Bildiride ayrıca, EİT ile diğer uluslararası ve bölgesel işbirliği örgütleri arasındaki ilişkilerin giderek gelişmesinden duyulan memnuniyet de vurgulandı. 
     
     TOPMLANTI AİLE FOTOĞRAFI ÇEKTİRİLMESİYLE SONA ERDİ 

     İstanbul'da düzenlenen Ekonomik İşbirliği Teşkilatı EİT 7. Devlet Başkanları Doruk Toplantısı, sona erdi. 
     Toplantının ardından, EİT üyesi ülkelerin devlet başkanları ve temsilcileri ''Aile Fotoğrafı'' çektirdi. 
     Çırağan Sarayı'nda gerçekleştirilen EİT 7. Devlet Başkanları Doruk Toplantısı'ndan sonra toplantı salonunun dışında hazırlanan platformda çekilen Aile Fotoğrafı'nda, Cumhurbaşkanı Ahmet Necdet Sezer'in sağında Afganistan, İran, Pakistan, Özbekistan ve Kazakistan devlet başkanları ve hükümet temsilcileri, solunda ise EİT Genel Sekreteri Seyed Mojtaba Arastou, Kırgızistan, Tacikistan ve Türkmenistan devlet başkanları ve hükümet temsilcileri yeraldı. 
     Bu arada, toplantının ardından Pakistan Devlet Başkanı General Pervez Müşerref söz alarak, toplantının bölgesel işbirliğinin geliştirilmesi için önemine işaret etti ve toplantıda işbirliğinin hızlandırılması için kararlılığın vurgulandığını kaydetti. 
     EİT'in işbirliğinin geliştirilmesi için, somut konulara yönelmesi gerektiğini belirten Müşerref, Cumhurbaşkanı Sezer ve Türkiye'ye ev sahipliği ve katkıları için teşekkür etti. 
     
     HATEMİ İSTANBUL BİLDİRİSİ YAPICI BİR BELGE 

     İran Cumhurbaşkanı Muhammed Hatemi de, Cumhurbaşkanı Sezer'e, başkanlığında gerçekleştirilen toplantı için teşekkür ederek, bölgesel işbirliğinin gelişmesi açısından gelecek on yıllarda toplantının önemli imkanlar oluşturduğunu kaydetti. 
     EİT'in bölgesel işbirliğinin geliştirilmesi için gerekli alt yapıyı hazırlayıp kaynak ve potansiyeli harekete geçirmesi durumunda bölge barışına ve istikrarına önemli katkılar sunacağını vurgulayan Hatemi, İstanbul Bildirisi'nin son derece yapıcı bir belge olduğunu sözlerine ekledi. 
     Cumhurbaşkanı Sezer de toplantıyı kapatırken yaptığı konuşmada, Hatemi ve Müşerref'in yanı sıra toplantıya katılarak katkıda bulunan tüm ülkelerin devlet başkanları ve diğer temsilcilerine teşekkürlerini iletti. 
     
     EİT ÖDÜLLERİ SAHİPLERİNİ BULDU 

     EİT ödülleri de Cumhurbaşkanı Sezer tarafından verildi. 
     ''Tarih Kültür ve Güzel Sanatlar'' alanında Türkiye'den Prof. Dr. Nuran Zeren Gülersoy, Prof. Dr. Azime Tezer ve Prof. Dr. Reyhan Genli Yiğiter, ''Tarım'' alanında İran'dan Ezatollah Karami, ''Bilim ve Teknoloji'' alanında Pakistan'dan Dr. Riazuddin, Azerbaycan'dan Rustamov Musa İsmailoğlu, Özbekistan'dan Zakirjan Salimov ve Tacikistan'dan Safiev Khaider, ''Eğitim'' alanında Kazakistan'dan Kamal Seitzhanovich Smilov ve 'Ekonomi'' alanında Kırgızistan'dan Prof. Dr. Talaibek Koichumanov, ödüle layık görüldüler. 
     





</TEXT>
</DOC>
