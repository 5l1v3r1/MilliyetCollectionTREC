<DOC>
<DOCNO> 128961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sontur29.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Siirt seçimleriyle ilgili karar almadık 
</HEADLINE>
<TEXT>

     AK Parti Genel Başkanı Recep Tayyip Erdoğan, Irak konusunda BM'nin alacağı karar çerçevesinde yükümlülüklerini yerine getireceklerini, ''bunun işin doğal neticesi olduğunu'' söyledi. 
     AK Parti Merkez Karar ve Yönetim Kurulu MKYK toplantısının sona ermesinin ardından, parti il başkanları, Genel Başkan Erdoğan'ın başkanlığında toplandı. 
     Erdoğan, toplantının açılışında yaptığı konuşmada, iç ve dış siyasi gelişmelere ilişkin görüşlerini dile getirdi. 
     Kıbrıs ile ilgili gelişmelere değinen Erdoğan, Kıbrıs meselesinin ''el zayıflatan bir mesele olmaktan çıkarılması gerektiğini, bunun için de müzakereye açık olduklarını ifade ettiğini'' anımsattı. Kıbrıs konusunda statükonun yerleşik dilini kullanmaktan yana olmadıklarını ifade eden Erdoğan, bu çerçeveden bakıldığında 40 yıldır devam eden Kıbrıs problemine bir çözüm bulmak gerektiğini söyledi. 
     Her iki tarafın da çözümsüzlüğü bir siyaset biçimi olarak benimsememesi gerektiğini belirten Erdoğan, şöyle konuştu 
     ''Bize göre Annan planı, müzakere edilebilir bir tasarımdır. Kimi çevrelerce iddia edildiği gibi bu plan tartışılmaz ve değiştirilmez bir metin değildir. Kimse Kıbrıs meselesini gözden çıkaramaz ve Kıbrıs'ın önemini küçültemez. Bizim söylediğimiz görüşme, müzakere sürecine katılarak hem Kıbrıs Türk halkının, hem de Türkiye'nin geleceğini düşünerek akılcı davranmaktır. Bu meseleyi çözebiliriz ve çözmeliyiz diyoruz. Kimse bu iyi niyetimizi ve problem çözme irademizi çözümsüzlüğe dayalı, sonuçta bir öneri getirmeyen eski argümanlarına malzeme yapmasın. Bu hiçbir siyasetçiye yakışmaz. Çözümsüzlük siyasetiyle Kıbrıs Türk halkının refahından, mutluluğundan ve uluslararası itibarından taviz veren bu kişiler ne bizim söylemlerimizi, ne de Sayın Denktaş'ı istismar etmeye kalkmasınlar. 
     Biz, Kıbrıs'ta asla ver kurtul politikasından yana değiliz ama bu saatten sonra 40 yıldır sürdürülen politikalarla bir yere varılamayacağını da söylüyoruz.'' Erdoğan, yıllarca bu ülkede hükümet edenlerin Kıbrıs sorununu çözemediğini, çözümsüzlük ürettiklerini ve bu kafa yapılarıyla da sorunun giderilemeyeceğini kaydetti. 
     
     IRAK KONUSU 

     Irak'taki gelişmelere de değinen Erdoğan, dünyanın hiçbir bölgesinde ve özellikle de Türkiye'nin bulunduğu coğrafyada savaş, kan ve gözyaşı istemediklerini söyledi. Savaş nedeniyle bir tek insanın burnunun kanamasını, çocukların babasız, hiçbir insanın yersiz yurtsuz kalmasını ve hiçbir ocağın sönmesini istemediklerini belirten Erdoğan, şunları söyledi 
     ''Bu anlamda hükümetimizin ve sürece dahil olan bütün kurumların gösterdikleri pozitif tavır her türlü takdire şayan olup, Başbakanımızın dün başlayan Ortadoğu seyahati barış imkanının henüz bitmediğini dünyaya göstermesi açısından çok anlamlıdır. BM başta olmak üzere dünya ülkelerinin savaşsız çözüm ve barış için daha fazla etkinlik ortaya koymasını bekliyoruz. Biz BM kararını, kendimiz için bağlayıcı sayıyoruz. Irak konusunda BM'nin alacağı karar çerçevesinde yükümlülüklerimizi yerine getireceğiz, bu işin doğal neticesidir. Halklarına acı ve ıstırap çektiren otoriter yönetimler istemediğimiz gibi uluslararası ilişkilerin de güç ve kudret ilişkisine dayalı olmaması gerektiğini düşünüyoruz. Türkiye olarak istenmeyen kötü ihtimali de hesaba katarak, köklü devlet tecrübemizle tedbirlerimizi de elbette alacağız. Halkımızın zarar görmemesi için azami gayret gösterecek ve gerekenleri yapacağımızdan kimsenin şüphesi olmamalıdır.'' 
     
     SİİRT SEÇİMLERİ 

     AK Parti Genel Başkanı Recep Tayyip Erdoğan, konuşmasında parti teşkilatlarını uyardı. Yurtdışı temasları hakkında bilgi veren Erdoğan, 3 Kasım seçiminin ardından ''Eski siyasetin tasfiye edilerek yeni bir yönetim anlayışının başladığını'' söyledi. İl başkanlarına AK Parti'nin bir ''Türkiye partisi'' olduğunu unutmamaları gerektiğini ifade eden Erdoğan, il başkanlarına şöyle seslendi 
     ''Türkiye partisi olmak herkese ve her kesime hizmet etmek demektir. Teşkilatçılık da zaten uyum, ahenk ve diyalog demektir. Bizden önceki siyasetin neden tasfiye edildiğini kimsenin aklından çıkarmaması gerekiyor. Bizim nihai hedefimiz hükümet kurmak değildir. Nihai hedefimiz ülkemize ve insanımıza layıkınca hizmet etmektir. Bu nedenle bizim teşkilat yapımız da bu hedefe uygun olmalı, uygun hale getirilmelidir. Bu anlamda bu yılın sekizinci ayına kadar yapmayı düşündüğümüz olağan genel kurulumuz büyük önem taşımaktadır. 
     3 Kasım'dan 3 gün sonra milletvekillerine söylediğim bir hususu siz başkanların şahsında parti teşkilatlarımıza da söylüyorum. Kimse ama kimse iktidar sarhoşluğuna ve gurura kapılmasın. Bizler durduğumuz zemini asla kaybetmemek zorundayız. Bu zemin hangi şartlarda olursak olalım, adalet ve hakkaniyet zemini olmalıdır. Kimse gerçeğin yalnızca bizim tekelimizde olduğunu düşünmesin. Kimse güç bende, güç bizde diye büyüklenmesin. Bizler fani insanlar olduğumuzu unutmadığımız müddetçe doğru yol üzerinde yürüyebiliriz. Şunu hepimizin çok iyi anlamasını istiyorum Tarih bizi bir kereliğine iktidara geldiler ve gittiler diye yazsın istemiyorum.'' 
     AK Parti'nin hizmetleriyle Türkiye Cumhuriyeti tarihinde kalıcı olması gerektiğini anlatan Erdoğan, bu çerçevede partinin ve hükümetin canla başla çalıştığını ifade etti. Ellerinde sihirli değnek bulunmadığını, Türkiye'nin imkanlarıyla halka hizmet etmeye çaba gösterdiklerini kaydeden Erdoğan, önce israf kapılarını kapatarak, kaynak üreterek sosyal dengeleri koruyacaklarını bildirdi. 
     İstikrara gölge düşürmenin ülkedeki en kolay yolunun ''tereddüt oluşturmak ve niyetleri yargılamak'' olduğunu savunan Erdoğan, ''bu yerleşik anlayışın Türkiye'nin içe kapalı zamanlarından kalma olduğunu, bunu değiştirmek için gayret gösterdiklerini'' dile getirdi. 
     Erdoğan, konuşmasının ardından bir gazetecinin Siirt seçiminde aday olup olmayacağı sorusu üzerine, İl Başkanları toplantısından önce yapılan MKYK toplantısında herhangi bir karar almadıklarını bildirdi. Erdoğan, ''Ayın 20'sini beklememiz gerekiyor. Oradaki arkadaşların da istifasının kesinleşmesi gerekiyor. Ondan sonra yeniden toplanıp bir karar alacağız'' dedi. 
     





</TEXT>
</DOC>
