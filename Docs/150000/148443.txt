<DOC>
<DOCNO> 148443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/ekonomi/aeko.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan’a rağmen İGDAŞ ödedi 
</HEADLINE>
<TEXT>

Unakıtan özel kanun’la, hakkında vergi kaçırıldığını belgeleyen raporları yok saydırdı. Ama İGDAŞ bu kanundan yararlanmayacağını ve 20 trilyon vergi ödeyeceğini açıkladı 
     NEDİM ŞENER 

     Milliyet’in haberi sonuç verdi. İGDAŞ, Vergi Barışı Kanunu’nda, Maliye Bakanı Kemal Unakıtan’ın girişimi ile yapılan ve AKP’ye yakın’ olarak bilinen şirketleri trilyonluk vergi yükünden kurtarmayı amaçlayan değişiklikten yararlanmayacağını ve 20 trilyon vergi vereceğini açıkladı. 
     Bilindiği gibi Vergi Barışı Kanunu’nda yapılan değişiklikle, hesap uzmanlarının raporlarının geçerlilik tarihi 31 Mart’tan 20 Mart’a çekilmiş, böylece 20 Mart sonrası verilen İGDAŞ, Belbim, Albayraklar gibi şirketlerin büyük vergi kaçırdıklarını belgeleyen raporlar yok sayılmıştı. 
     Ancak, Milliyet’in bu konudaki haberleri etkisini gösterdi. Abonelerden alınan sözleşme bedelini, aboneliğin sona ermesi halinde iade etmediği halde gelir de yazmayan İGDAŞ, bu yolla 65 trilyonluk geliri vergiden kaçırdığına ilişkin haber sonrasında, vergisini ödeyeceğini, değişiklikten yararlanmayacağını açıkladı. Kurum, hesap uzmanlarının hazırladığı raporlar üzerinden ortaya çıkan 20 trilyon geçmiş yıl zararları düşüldükten sonra vergiyi ödeme kararı aldı. 
     
     Köşk’ten veto korkusu 
     Konuyla ilgili olarak bilgi veren İGDAŞ’ın Mali Müşaviri Mehmet Arıoğlu, bu yasadan yararlanmama kararı aldıklarını açıkladı. Gelirler Genel Müdürü Osman Arıoğlu’nun ağabeyi olduğu öğrenilen Mehmet Arıoğlu, yasal değişikliğin İGDAŞ’a büyük avantaj getirdiğini ancak Cumhurbaşkanı’nın yasayı veto edebileceğini ve kararını da Vergi Barışı Kanunu’ndan son yararlanma tarihi olan 21 Nisan’dan sonraya bırakabileceğini belirtti. 
     Bunun İGDAŞ için iyi olmayacağını söyleyen Arıoğlu, şöyle konuştu 
     Eğer Cumhurbaşkanı’nın yasayı imzalamasını beklersek o zaman da yasanın getirdiği kolaylığı tamamen kaybetmiş oluruz. Ayrıca Cumhurbaşkanı yasayı veto edebilir ve süreç uzar. Yaptığımız değerlendirmede hesap uzmanlarının raporlarındaki rakamları kabul edip bunun üzerinden ortaya çıkan 20 trilyon vergiyi yasanın kamu kuruluşlarına getirdiği 36 aylık ödeme planı içinde ödeyeceğiz. Verginin 20 trilyon olması ise geçmiş yıl zararlarının düşülmesidir" dedi. 
     
MİLLİYET’İN HABERİ 20 TRİLYON KURTARDI      Milliyet’in Maliye Bakanı Kemal Unakıtan’ın girişimi ile kanunda yapılan iki kelimelik değişikliğin, AKP’ye yakınlığı ile bilinen şirketlere çıkar sağladığını ortaya koyan haberi üzerine, İGDAŞ 20 trilyon vergi ödeme kararı alırken, Albayraklar’dan henüz bu yönde bir açıklama gelmedi. 
     Haklarındaki raporları yok sayan yasal değişikliği gerçekleştirerek, Albayraklar’ı trilyonluk vergi yükünden kurtaran Unakıtan’ın adı daha önce de aynı şirket ile naylon fatura işine karışmıştı. Unakıtan’ın 2001 yılına kadar yöneticisi olduğu Albaraka Türk’ün, Albayrakların oluşturduğu naylon fatura zincirinin en önemli halkası olduğu ortaya çıkmıştı. 
     
     Yasayı iptal ettireceğiz’ 
     Özel vergi affı’ Vatandaşın Vergisini Koruma Derneği VAVEK tarafından da eleştirildi. Maliye Bakanı Kemal Unakıtan’ın kendisine bağlı denetim elemanlarının hazırladığı raporları eleştirmesinin haklı yanının olmadığını belirten VAVEK açıklamasında, yasanın iptali için her türlü girişime katılacağını belirtti. 
     


SİYASET 




















</TEXT>
</DOC>
