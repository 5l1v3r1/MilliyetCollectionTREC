<DOC>
<DOCNO> 106110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sonspo03.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs ''Çin'den iyi takımız, yenmemiz gerekir" 
</HEADLINE>
<TEXT>

     Indianapolis'teki Dünya Basketbol Şampiyonası'nda, Yugoslavya yenilgisinin ardından ilk sekize kalma şansını yitiren A Milli Basketbol Takımı, 9'unculuk 12'incilik klasman maçları öncesindeki boş gününde iki saatlik antrenman yaptı. 
     Klasman maçının ilkini bugün Çin ile oynayacak Türk Milli Takımı'nın antrenmanına, ayak bilekleri burkulan Kerem, Ömer ve eski bir sakatlıktan kaynaklanan adale rahatsızlığı bulunan Asım katılmadı. Milli Takım doktoru Burhan Uslu, ''Kerem, Ömer ve Asım, iki maçta da oynayamayabilirler. Kerem'in, önceden de ayak bileğinde şikayeti vardı. Maç saatine kadar durum tam olarak belli olacak. Ancak, burkulan ayak bileği bir haftadan önce iyileşmez'' dedi. 
     A Milli Takım baş antrenörü Aydın Örs, Çin maçında, rahatsızlığı ciddi olan Asım'ın yer almayacağını, ancak sahaya çıkacak Kerem ve Ömer'in oynayıp oynayamayacağının henüz belli olmadığını söyledi. 
     Çin maçı öncesinde durumu A.A muhabirine değerlendiren Örs, ''biz Çin'den iyi bir takımız. Yenmemiz gerekir'' dedi. Örs, ''turnuva boyunca şansımız iyi gitmedi. Bu yüzden bir moral bozukluğu var. Sakatlıklar oldu. Beklediğimiz yerden gerideyiz. Ama bırakmak söz konusu değil. Sonuna kadar çıkıp oynayacağız. Kalan iki maçı da kazanmak için her şeyi yapacağız'' diye konuştu. 
     E grubunu beşinci bitirerek, 9'unculuk, 12'incilik klasman maçlarına kalan Türkiye, F grubunun sonuncusu Çin'i yenerse Angola-Rusya maçının galibiyle, yenilirse bu maçın mağlubuyla karşı karşıya gelecek. 
     





</TEXT>
</DOC>
