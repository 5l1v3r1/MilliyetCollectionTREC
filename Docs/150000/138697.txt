<DOC>
<DOCNO> 138697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/yazar/temelkuran.html </URL>
<DATE> 2003/02/24/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
İmparatorluk ve Sokaklar-2 
</HEADLINE>
<TEXT>

     Dünya muhaliflerinin son yirmi yıllık suskunluğu, şimdiye kadar iktidarın kendi kendini net bir biçimde adlandırmamasından kaynaklanıyordu. İktidar kendi adını "imparator", saldırısının adını da "savaş" koyduğu anda SAVUNMA da kendini adlandırdı. Dünya sokaklarındaki insanlar, sokağa çıkarak SAVUNMA’yı adlandırdılar. Şimdi İmparatorluk büyürken diyalektiğin karşıtların birliği ilkesi uyarınca, SAVUNMA da büyüyecek. 
     ... 
     Bu yazının dünkü Pazar ekinde yayımlanan birinci bölümü böyle bitiyordu. Yazı diyalektiğin "Her şey karşıtıyla vardır" ilkesi üzerinden yapılan bir akıl yürütme üzerinde duruyordu. Yazı, savaş karşıtı eylemlerin, ABD’nin "emperyalist" olduğunu, yani "imparator" olmak niyetinde olduğunu yüksek sesle kabul etmesiyle birlikte oluşan bir karşı - enerjinin göstergesi ve kanıtı olduğunu savunuyordu. Gelişen karşı-enerjinin, anti-kapitalist bir yörüngeye oturacağı da söyleniyordu. 
     
     Belge’nin tespiti 
     Radikal’in dünkü sayısında Murat Belge de neredeyse aynı tespiti yaptı. New York Times’da yayımlanan şu görüşe atıf yaptı Belge 
     "Bu olayların Irak’a saldırı ve barış eylemleri sonunda, dünyada bugün de bir değil, iki süper güç olduğu ortaya çıkacaktır ABD ve Dünya Kamuoyu." 
     Belge yazısını şu cümle ile bitiriyor 
     "Evet, sanırım Bush bu kamuoyunun gelişmesine önemli bir katkıda bulunacak." 
     Karşı-enerji, kamuoyu... Ne derseniz deyin, dünya artık, diyalektik gereğince, başka türlü dönecek bundan sonra. Yani, epeydir, sıkılmıştınız. Heyecanlanacaksınız. 
     "Bu enerji nasıl, ne zaman, hangi yöntemle İmparator’un karşısına dikilecek " sorusundan önce şu tespiti yapmak mecburi gibi geliyor bana 
     ABD, Irak’a ne sadece petrol için ne de Ortadoğu’da egemenliği ele geçirmek için saldırıyor. Daha büyük, eski, tanıdık bir planın parçası bu. NTV’deki Anahtar programında açıklanan ABD Dış Politika Belgeleri de söylüyor ki, ABD kapitalist çarkın dönmesi için bütün dünya kaynaklarını ele geçirmek niyetinde. Bu, ABD’nin resmi, açıklanmış politikası. Üstelik dünkü yazıda da örneklerle söylediğim gibi artık "Emperyalizm" kavramı eski solculara değil, bizatihi ABD politikasını yönlendirenlere ait ve bu kavramı övünerek kullanıyorlar. Bir başka deyişle, birçok kez bu yazılarda söylendiği gibi dev, Irak adlı küçük lokmayla doymayacak. O, dünyayı yemek istiyor. 
     Bu amaç için de "Hegemon Devlet" olmak zorunda. Yani bütün dünyayı ikna ederek ve zor kullanarak kuracağı imparatorluğa "razı" etmek mecburiyetinde. Çünkü imparatorluklar şiddet üzerinde durduğu kadar korkuyla oluşturulmuş olsa bile "rıza" üzerinde dururlar. 
     
     Barış eylemleri ve "rıza" 
     İşte bütün dünyada 15 Şubat’ta yapılan eylemler bu yüzden başarılıdır. Dünya, İmparator’a "Biz razı değiliz rıza göstermiyoruz" demiştir. İmparatorluk’un güçlenmesiyle birlikte karşıtların birliği uyarınca büyüyecek bu rızasızlık, bu karşı-enerji, önümüzdeki dönemde Bush’un ve haleflerinin en ciddi meselesi olacaktır. Bu yeryüzü ayaklanması, İmparatorluk’un şu anda uğraşmak zorunda olduğu küçük devlet başkanları ile yapılan para pazarlıkları, Birleşmiş Milletler gibi dünya halklarını temsil etmeyen kurumları yalandan ikna etmeye çalışmak, hiç kan göstermeden canlı yayından savaş izletmeyi becermek gibi zavallıca ve çocuk oyuncağı "zorluklara" benzemeyecektir şüphesiz. Hatta belki, şu anda bildiğimiz sözcüklerle tarif edemeyeceğimiz bir şey olacaktır bu. Yeni bir şey. Yepyeni bir şey. Görüyorum. 
     
     







Lozan’dan sonra... 


Mutlu evlilikler üstüne 


Tek tezkereyle tüm sorunlar çözülecek 


Pazarlığın ardından... 


"Gülüm" filmini seyredince... 


Özal, AKP, tezkere 


İmparatorluk ve Sokaklar-2 


Verimlilik liginin dibindeki Türkiye 


Bankalar para kazanamıyor zarar ediyor ...ama vergi ödüyor 


</TEXT>
</DOC>
