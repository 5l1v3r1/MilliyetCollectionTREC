<DOC>
<DOCNO> 105031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/dunya/dun01.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkçe’ye evet türbana hayır 
</HEADLINE>
<TEXT>

     CENK BAŞLAMIŞ Moskova 

     Rusya Devlet Başkanı Vladimir Putin, ülkede yaşayan azınlıkların kendi dillerini öğrenme hakkına sahip olduğunu söyledi, ancak Müslüman kadınların resmi belgeler için türbanlı resim çektiremeyeceğini belirtti. 
     Putin, Kazan’da düzenlenen Dünya Tatar Kongresi’nin açılışında yaptığı konuşmada, Rusya vatandaşlarının istedikleri dili öğrenmesini kimsenin engellemeyeceğini ifade ederek, "Bu konudaki karar tamamen kişiye ait" dedi. Putin, Moskova’ya bağlı özerk cumhuriyetlerde gazetelerin yerel dillerde çıkmasına olanak sağlanmasını da istedi. Tatar Türklerinin yaşadığı Tataristan’da bir süre önce Latin alfabesine geçiş süreci başlamıştı. 
     
     Devlet dine karışmasın’ 
     Putin konuşmasında, türban konusuna da değinerek, kadınların nüfus cüzdanı ve pasaport gibi belgeler için başları örtülü fotoğraf çektiremeyeceğini söyledi. Rusya lideri, Müslüman kadınların bu konudaki genel kurallara uyması gerektiğini belirtti. Tataristan Yüksek Mahkemesi, bazı kadınların, nüfus cüzdanlarında türbanlı resimlerini kullanabilmeleri için yaptığı başvuruyu reddetmişti. Putin ayrıca, devletin dine karışmaması gerektiğini söyledi. 
     



 DÜNYA 










</TEXT>
</DOC>
