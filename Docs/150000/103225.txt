<DOC>
<DOCNO> 103225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sontur27.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş artık CHP'de 
</HEADLINE>
<TEXT>

     Eski Devlet Bakanı Kemal Derviş, CHP Genel Başkanı Deniz Baykal ile yaptığı görüşmelerde ortak bir dünya görüşünün olduğunun ortaya çıktığını söyledi. 
     Baykal ve Derviş 3.5 saat süren görüşmenin ardından CHP Genel Merkezi'nde gazetecilere açıklamalarda bulundular. 
     CHP'nin çocukluğundan beri yaşamımın bir parçası olduğunu anlatan Derviş, şöyle konuştu 
     ''Türkiye'nin çok köklü bir kuruluşudur ve başka kurumlarda da olduğu gibi ekonomik, sosyal, siyasal yaşamda kurumlar çok önemlidir. Bir ülkenin gelişmesi, güçlenmesi o ülkedeki kurumların gücü ve sağlığıyla çok yakından ilgilidir. 
     Tabiki bu kurumlar zaman içinde değişen dünyaya uymak zorundadır, kendilerini yenilemek durumundadır. Bir kurum bunu yapmazsa bu sefer gelişmeye ters düşer. Sanıyorum CHP özellikle son yıllarda Deniz Baykal'ın başkanlığında bu pazar ekonomisi, insan ve devlet üçlüsünü çağdaş bir anlayışla benimsemiş ve hem geleneklerine, kökenine sadık kalmıştır. Ama hem de çağdaş dünyaya ayak uydurmuştur.'' ''Ortak bir dünya görüşümüz var. Gerçekten ortak bir dünya görüşümüz var'' diyen Derviş, bunu son 10 saatlik görüşmede dahi iyi anladığını kaydetti. Derviş, şöyle devam etti 
     ''Zaten biliyordum ama ayrıntılara girmek olanağını bulduk. Bu dünya görüşünü paylaşan aslında Türkiye'de çok geniş bir toplum kesimi var. Özellikle sanıyorum gençler arasında belki adını farklı koyarlar. Belki çok siyasete girmemiş birçok vatandaş siyasi kavramları kullanmadan bu dünya görüşünü paylaşabilir. Ama sanıyorum Türkiye'de insanı mutluluğa, çağdaşlığa, özgürlüğe taşımak isteyen anlayış çok güçlüdür. Türkiye'deki dayanışma hissi aslında toplumumuzun en önemli güç kaynağıdır. Bu dayanışma hissi, ilerlemek, yarışmak ama aynı zamanda bu yarışmada güçlük çekene yardım elini uzatmak, kimseyi gerilerde bırakmamak, herkesi kucaklamak, Türk toplumunun, Türk kültürünün çok önemli bir boyutur. Ve bize müthiş güç vermiştir. Zor anlarda Türkiyemize güç vermiştir. Bu çok kötü biriken hatalardan doğan ekonomik krizde de güç vermiştir ve ileride de güç vermeye devam edecektir. 
     Bu anlayışla birbirimize güvenerek. Bir pazarlık veya bir karşılıklı güvensizlikten doğacak bir çekinme içinde değil, birbirimize güvenerek ve mümkün olan en geniş arkadaş kadrosunu da yanımıza alarak mevcut CHP ve onun ötesine taşan bütün gençliği özellikle kapsayan bir çaba içinde Türkiye'nin gerçekten ağır sorunlarına mümkün olduğu kadar hızlı biçimde çözüm bulmak istiyoruz.'' 
     
     Fikir ve gönül birliği çok önemli 

     Fikir ve gönül birliğinin çok önemli olduğunu kaydeden Derviş, ''Yani biraraya gelirken ister bir partide olsun ama daha da önemlisi ileride bir hükümette bir bakanlar kurulunda bir yönetimde bu fikir ve gönül birliği olmadan etkin, gerçekten sorunları çözebilecek bir yönetimi gerçekleştirmek son derece zordur. Eğer bu fikir ve gönül birliği varsa o zaman diğer bütün sorunlar halledilir diye düşünüyorum'' dedi. 
     ''Dostum Sayın Deniz Baykal'a çabaları için teşekkür ederim'' diye sözlerini sürdüren Kemal Derviş, şöyle konuştu 
     ''Sanıyorum 30 yıl önce başlayan ve o zamanlar bile bana aynen bugün olduğu gibi fikir ve gönül birliğine dayanan arkadaşlığımız devam etmektedir. Ve sanıyorum diğer bütün CHP'li arkadaşlarla CHP'li vatandaşlarla ve CHP'li olmayan fakat Türkiye'nin sorunlarına samimi bir biçimde çözüm arayan herkesle birlikte çalışarak çabamızı sürdüreceğiz ve İnşallah önemli bir başarıya da ulaşacağız.'' 
     





</TEXT>
</DOC>
