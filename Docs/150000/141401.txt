<DOC>
<DOCNO> 141401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/siyaset/asiy.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tartışılan bakanlar topun ağzında 
</HEADLINE>
<TEXT>

Bakanlık sayısını 22’ye indirmeyi planlayan AKP lideri Erdoğan’ın yakın çalışma arkadaşlarını kabineye getirebileceği konuşuluyor 
     ABDULLAH KARAKUŞ Ankara 

     Siirt’teki seçimde milletvekili seçilmesi halinde başbakanlığı devralacak olan AKP lideri Recep Tayyip Erdoğan, önceki akşam TBMM Başkanı Bülent Arınç ve Başbakan Abdullah Gül’le yaptığı toplantıda kabineye rötuş konusunda görüşlerini aldı. 
     Erdoğan, öncelikle 25 olan bakan sayısını 22’ye indirmeyi planlıyor. 
     Konuyu kurmaylarıyla da tartışan Erdoğan’ın parti içi dengeleri hesap ederek bazı bakanları değiştirebileceği ve yakın çalışma arkadaşlarını kabineye getirebileceği belirtiliyor. 
     
     Kimler değişebilir 
     Kulislerde Gül’ün Başbakan Yardımcılığı ve Dışişleri Bakanlığı görevini üstlenmesinin ardından Dışişleri Bakanı Yaşar Yakış’la Başbakan Yardımcısı Ertuğrul Yalçınbayır’ın yeni kabinede yer almayabileceği konuşuluyor. 
     Yakış’ın bir diğer seçenek olarak AB’den Sorumlu Devlet Bakanlığı görevine getirilebileceği belirtiliyor. 
     Erdoğan’ın son dönemde Başbakan Yardımcısı Mehmet Ali Şahin’le yakınlığına dikkat çekilirken, AKP liderinin bir başbakan yardımcılığını boş bırakabileceği, Başbakan Yardımcısı Abdüllatif Şener’in de koltuğunu başka bir isme devredebileceği ifade ediliyor. 
     Ekonomiden Sorumlu Devlet Bakanı Ali Babacan’ın yerine AKP’nin Ekonomiden Sorumlu Genel Başkan Yardımcısı Nazım Ekren’in adı geçiyor. 
     Turizm Bakanı Güldal Akşit’in adı da değiştirilecek bakanlar arasında sayılıyor. 
     Erdoğan’ın Tarım Bakanı Sami Güçlü’nün yerine de yeni bir isim getirebileceği kaydediliyor. 
     Erdoğan’ın yakın kurmayları arasında yer alan Ömer Çelik’in kabinede güçlü bir pozisyonda yer alacağı ısrarla vurgulanıyor. Genel Başkan Yardımcısı Dengir Mir Mehmet Fırat ve Faruk Çelik’in isimleri de yeni bakanlar arasında sayılıyor. Erdoğan’ın konuşma metinlerini yazan Adana Milletvekili Çelik’in de Devlet Bakanı olması bekleniyor. 
     
     



 SİYASET 















</TEXT>
</DOC>
