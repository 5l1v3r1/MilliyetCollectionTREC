<DOC>
<DOCNO> 141273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/soneko39.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Wall Street, savaş endişesiyle düşüşte... 
</HEADLINE>
<TEXT>

     ABD'de Şubat ayına dair işsizlik verilerinin beklenilenden daha kötü çıkması ve savaş endişeleri, New York menkul kıymetler borsası Wall Street'in, günü düşüşle açmasına neden oldu. 
     Wall Street'in bugünkü açılışında Dow Jones Endeksi 81.93 puan yüzde 1.07 kayıpla, Ekim ayından bu yana en düşük düzeyine 7,592.06 puana indi. 
     Borsanın açılışında Standard Poor's 500 endeksi 7.61 puan binde 9.3 , Nasdaq Bileşik Endeksi 21.31 puan yüzde 1.64 kaybetti. 
     Mikroçip yapımcısı Intel şirketinin hayal kırıklığı yaratan kar raporu, yüksek teknoloji sektöründe gidişata dair endişeleri artırıp, şirketlerin kar durumundan duyulan korkuları büyüttü. 
     
     ABD'DE İŞSİZLİKTE TIRMANIŞ 
     Bu arada, ABD'de işsizlik oranı Şubat ayında yüzde 5.8'e yükseldi. 11 Eylül saldırılarının olumsuz yansımaları nedeniyle Amerikan şirketleri, geçen ay toplam 308 bin personelinin işine son verdi. 
     ABD Çalışma Bakanlığı'nın açıklamasına göre, işsiz kalanların sayısı en fazla Şubat ayında arttı. Mart 2001'den beri yaklaşık 2 milyon kişi işini kaybetti, işsizlerin sayısı Şubat ayında toplam 8.5 milyona ulaştı. 
     





</TEXT>
</DOC>
