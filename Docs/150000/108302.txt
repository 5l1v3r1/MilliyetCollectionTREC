<DOC>
<DOCNO> 108302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sonspo12.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Turgay Demirel "Teknik heyete güvenimiz tam" 
</HEADLINE>
<TEXT>

     Basketbol Federasyonu Başkanı Turgay Demirel, A Milli Erkek Takımı teknik heyetine güvenlerinin tam olduğunu açıkladı. 
     Basketbol Federasyonu'ndan yapılan açıklamada, Demirel'in, başantrenör Aydın Örs ve Milli Takım Menajeri Doğan Hakyemez ile ayrı ayrı yaptığı görüşmelerde, 14. Dünya Şampiyonası'nı tüm yönleriyle değerlendirerek, gelecek için güven tazelediği bildirildi. 
     Açıklamada, Turgay Demirel'in şu görüşlerine yer verildi 
     ''Federasyon Yönetim Kurulu toplantısında yaptığımız kapsamlı görüşmeler ve değerlendirme sonucu, Milli Takımımızın ilk kez katıldığı Dünya Şampiyonası'nda elde ettiği 9'unculuğun kesinlikle başarısızlık olarak değerlendirilemeyeceğini, ancak beklentilerin ve '12 Dev Adam'ın potansiyelinin yüksek olması nedeniyle üzüntü duyuyoruz.'' ABD Milli Takımı'nın kendi sahasında 3 yenilgi ile 6. olduğu 14. Dünya Şampiyonası'nda, son 2 şampiyonanın finalisti Rusya'yı yenerek, 4 galibiyet ve 4 yenilgi ile 9. olan Türk Milli Takımı'nın, son 2 yılda çok yoğun ve başarılı bir dönem geçirdiğini ifade eden Demirel, ''4 yıllık başarı öyküsü'' amacıyla yola çıkan Milli Takım'ın teknik ve idari kadrosu ile hiçbir problemlerinin bulunmadığını ifade etti. 
     Buradan çıkarılacak derslerle 2004 Atina Olimpiyat Oyunları'na katılmak için çalışmaların yürütüleceğini kaydeden Turgay Demirel, alınacak her türlü önlem ve karara destek olunacağını belirtti. 
     





</TEXT>
</DOC>
