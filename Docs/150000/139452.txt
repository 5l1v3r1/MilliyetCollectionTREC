<DOC>
<DOCNO> 139452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/soneko52.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı "Vergi Barışı" kanununa geniş katılım bekliyorum 
</HEADLINE>
<TEXT>

     Maliye Bakanı Kemal Unakıtan, iş alemini Vergi Barışı kanunundan istifade etmeye çağırırken, buna geniş katılım beklediğini söyledi. 
     Unakıtan bu arada, Türkiye'nin bu yıl 65 katrilyon kesinleşmiş faiz ödeyeceğini hatırlatarak, ''faiz ödemesek, bizim bütçemiz 20 katrilyon fazla verir'' dedi. 
     Bakan Unakıtan, ATO'nun aylık oda meclisi toplantısında yaptığı konuşmaya, ''sizin probleminiz hükümetimizin, bakanlığımızın problemidir. Biz buraya problem çözmeye geldik, spor yapmaya değil'' sözleriyle başladı. 
     Unakıtan, ancak kanunları geçirmenin zor olduğunu belirterek, şöyle devam etti 
     ''Vergi barışı ilk çıktığında, o dönem İhracatçılar Meclisi'nin bir toplantısına katılmıştım. Birtakım çevrelerin isteklerini yerine getirmiş, sonra oraya gitmişim dendi. Bakın zihniyete, ben birtakım çevrelerle işbirliği yaparak, onların isteklerini yerine getirmiş, sonra da koşa koşa zafer kazanmış kumandan edasıyla oraya gitmişim. Öyle deniliyor. Konuşurken mikrofonun açık olduğunu bilmemiş, kendimi ele vermişim. Ele verdiğim konuda, Oğuz Satıcı sicil affı lazım diyor. Ben de evet en doğrusu budur diyorum. Suç üstü yakalanmışım. Suça bak. Esnafın problemlerine çare arıyoruz, onu konuşuyoruz. O suçüstüymüş.'' Unakıtan, sicil affı gerektiğini ve bu konuyu Adalet Bakanlığı'na götüreceklerini vurguladı. 
     İşyerlerinin açılması, ekonominin düzlüğe çıkması, işsizlik sorununu çözülmesi için özel sektörün tam olarak yanında olduklarını ifade eden Unakıtan, ''devletin artık yatırım yapacak imkanı yok. Özel sektörün sorunları çözmezseniz kim yatırım yapacak. O mayınları birbir kaldıracağız'' dedi. 
     
     VERGİ BARIŞI KANUNU 
     Unakıtan, toplantıda işalemine Vergi Barışı Kanunu'ndan mutlaka istifade etmeleri uyarısında bulunurken, şunları söyledi 
     ''Sakın istifade etmemezlik yapmayınız. Burada bulunmayan arkadaşları da Oda vasıtasıyla ikaz edeceğiz. Buna geniş katılım bekliyorum. Sizden geniş katılım olsun istiyorum. Bundan sonra da gelecek olan incelemelerde mağdur olmayın. Ne kadar geniş katılım olursa, bende bakan olarak bu kürsülerden size, müteşebbislerimize teşekkür edeceğim.'' 
     
     IMF İLE GÖRÜŞMELER 
     Bu arada IMF ile yapılan görüşmelere değinen Unakıtan, IMF heyetinin görüşmelerde siz bu kadar gelir elde edemezsiniz dediğini, kendilerinin ise biz kendi memleketimizi biz düzelteceğiz, Bizim memleketimizi de biz tanırız, siz değil dediklerini belirtti. Unakıtan, ''sağlam bir duruşumuz var. Irak meselesinde de Başbakanımızın sapasağlam duruşu gibi. Aynı duruşu, her yerde gösteriyoruz. Ama sizleri de arkamızda hissederek'' şeklinde konuştu. 
     
     FAİZ ÖDEMELERİ 
     Unakıtan, Türkiye'nin 2003 yılında ödeyeceği 65 katrilyon kesinleşmiş faiz bulunduğunu hatırlatırken de, bunun 2002 yılında alınmış borçların faizi olduğunu söyledi. 
     Bu borçların yüzde 70-75 faizlerle alındığını belirten Unakıtan, ''buna dayanmak mümkün değil. Türkiye'nin 2003 yılında ödeyeceği faiz 40 milyar dolar. Devlet olarak 98 katrilyon vergi toplayacağız. Faizi ödemesek bizim bütçemiz 20 katrilyon fazla verir. Bununla neler yapılmaz ki'' diye konuştu. 
     Unakıtan bütçe açıkları azaltılmadıkça, bunları sağlıklı vergi gelirleri ile kapatmadıktan sonra, Türkiye'ye iyi gün gözükmeyeceğini anlatırken, şunları kaydetti 
     ''Devlet etkin, kuvvetli olacak. Ama devlet sanayicilik yapamaz, ticaret yapamaz. Memur zihniyeti ile banka idare edilir mi hiç. Devletin bankacılık sisteminde de bozukluklar olacağı için bankacılık da yaptırılmaz.'' 

     
</TEXT>
</DOC>
