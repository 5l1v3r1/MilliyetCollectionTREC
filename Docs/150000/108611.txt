<DOC>
<DOCNO> 108611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/spor/spo08.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova’da sıcak gün 
</HEADLINE>
<TEXT>

Dünya Grekoromen Şampiyonası’nın ilk gününde kürsünün gedikli isimleri Hamza Yerlikaya, Ercan Yıldız ve Şeref Eroğlu altın için mindere çıkıyor 
     

     RUSYA’DA düzenlenen 47. Dünya Grekoromen Güreş Şampiyonası bugün başkent Moskova’da başlayacak. İlk gün minderde üç usta güreşçimiz final kovalayacak. Daha önce iki kez altın alan Hamza Yerlikaya 84 kiloda, birer şampiyonluğu bulunan Ercan Yıldız 55, Şeref Eroğlu da 66 kiloda ilk iki tur maçlarını yapacaklar. Güreş Federasyonu Başkanı Osman Şansal, "Rakipler çok güçlü. Takım olarak ilk üç arasına girmek istiyoruz" dedi. 
     İLK olarak 1904’te yapılan, ancak Türkiye’nin 1950’de katılmaya başladığı Dünya şampiyonalarında sporcularımız toplam 12 altın, 23 gümüş, 18 bronz madalya kazandı. Kazım Ayvaz, Tevfik Kış ve Hamza Yerlikaya ikişer şampiyonluk, Hamit Kaplan da 1 gümüş ve 3 bronzla kürsüye en çok çıkan isimler oldular. Türkiye, grekoromende takım halinde hiç şampiyonluk yaşamadı. Altın madalya sıralamasında ise 8. sırada bulunuyoruz. 
     
     
     



 SPOR 






























</TEXT>
</DOC>
