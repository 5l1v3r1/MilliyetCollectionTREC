<DOC>
<DOCNO> 116831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/siyaset/siy06.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan koltuklarına kimler oturacak 
</HEADLINE>
<TEXT>

Başbakan adayı belli olmayan AKP’nin, bu koltuk için adı geçenleri kabineye sokması muhtemel görünüyor. Bu isimler arasında çok sayıda eski bakan da var 
     ANKARA Milliyet 

     AKP’nin tek başına iktidarı elde etmesi oluşacak kabinedeki muhtemel isimlerin de beklenenden erken tartışılmasına neden oldu. Adı başbakan adayları arasında geçen isimlerin AKP iktidarında Bakanlar Kurulu sıralarında oturmasına kesin gözüyle bakılıyor. 
     Abdullah Gül’ün, başbakan olamaması durumunda ekonomiden sorumlu Devlet Bakanı olabileceği belirtiliyor. Aynı bakanlık için Ali Babacan ve Ali Coşkun’un isimleri de gündemde. 
     Maliye Bakanlığı için Refahyol iktidarında aynı görevi üstlenen Abdüllatif Şener’in adı dile getiriliyor. 
     
     İÇİŞLERİ’NE ADAY ÇOK 
     Geçmiş hükümetlerde İçişleri Bakanlığı görevini üstlenen ANAP kökenli Abdülkadir Aksu, Murat Başesgioğlu ile Muharrem Tozçöken ve Necati Çetinkaya’nın ismi de İçişleri Bakanı olarak geçiyor. 
     Dışişleri Bakanlığı için konuşulan isimlerin başında emekli büyükelçi Yaşar Yakış geliyor. Bu bakanlık için Abdullah Gül’ün ismi de konuşuluyor. 
     Kürşad Tüzmen ile Köksal Toptan’ın ismi "ılımlı ve her kesime yakın" olmaları nedeniyle muhtemel bakanlar arasında sayılıyor. 
     Eski Savunma Sanayi Müsteşarı Vahit Erdem’in Milli Savunma Bakanı olabileceği ifade ediliyor. Adalet Bakanlığı için Ertuğrul Yalçınbayır, Sadık Yakut ve Erdoğan’ın avukatı Hayati Yazıcı’nın isimleri en çok konuşulan isimler arasında. Murat Mercan’ın ismi de AKP kulislerinde Turizm Bakanı olarak ön plana çıkıyor. 
     
     MUMCU DA KESİN GİBİ... 
     Azmi Ateş, Mehmet Ali Şahin, Cemil Çiçek, İsmail Alptekin, Erkan Mumcu, Salih Kapusuz, Kemal Unakıtan ve Hüseyin Çelik gibi partinin ağır toplarının ismi Devlet bakanlıkları için geçiyor. 
     Eski vali ve Sayıştay Başkanı Vecdi Gönül’ün başbakan olamaması durumunda "ağırlıklı" bakanlıklardan birini üstleneceğine kesin gözüyle bakılıyor. Çalışma Bakanlığı için Bülent Gedikli, Reha Denemeç gibi isimler dillendiriliyor. Çevre Bakanlığı’na Akif Gülle ve Faruk Çelik’in isimleri konuşuluyor. 
     



 SİYASET 













</TEXT>
</DOC>
