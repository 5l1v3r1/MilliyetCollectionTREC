<DOC>
<DOCNO> 142266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sonspo17.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
''İmparator''un kızı ''İmparatoriçe''lik yolunda... 
</HEADLINE>
<TEXT>

p    Galatasaray'ın ''İmparator'' lakaplı teknik direktörü Fatih Terim'in kızı Buse, kayak sporunun ''İmparatoriçesi'' olmaya aday olduğunu gösterdi. 
     Bursa Uludağ'da 13 bölgeden 197 sporcunun katılımıyla düzenlenen Alp Disiplini Türkiye Şampiyonası'nda, küçük slalomda dördüncü, büyük slalomda ise beşinci olan Buse Terim, babasının futboldaki başarısını, kayak sporunda yakalamayı hedefliyor. 
     Yarışma öncesinde kendi taşıdığı direklerle özel slalom pisti hazırlayıp, antrenman yapan, yarışma anındaki hırsıyla izleyenlere babası Fatih Terim'i anımsatan Buse, yarışmada ilk 3'e girememesine karşın gelecek için umutlu olduğunu söyledi. 
     Sporda ve özel yaşamında hep babasını örnek aldığını anlatan Buse, ''Babam futbolda çok büyük başarılar elde etti. Babamın futboldaki başarılarını ben de kayakta elde edeceğim. Buna inanıyorum. Çok çalışıp, milli takıma kadar yükseleceğim'' diye konuştu. 
     Kayak Federasyonu Başkanı Erdoğan Üstünsoylu da Buse'nin ''gelecek vaat eden bir sporcu'' olduğunu belirtti. Terimlerin ailece kayak sporuna büyük ilgi gösterdiğine dikkati çeken Üstünsoylu, ''Bizim için bu aileler çok önemli. Çocuklarına her türlü desteği veriyorlar. Buse de kabiliyetli, başarılı bir sporcu. Çalışırsa daha da başarılı olur'' dedi. 

     
</TEXT>
</DOC>
