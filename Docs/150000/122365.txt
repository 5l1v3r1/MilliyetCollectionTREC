<DOC>
<DOCNO> 122365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sontur36.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Adaylığım için şu an birşey söyleyemem" 
</HEADLINE>
<TEXT>

     AKP Genel Başkanı Recep Tayyip Erdoğan, Siirt'ten milletvekili adayı olup olmayacağı konusunda şu anda bir şey söylemenin erken olduğunu bildirdi. 
     İftar yemeğine katılmak üzere Denizli'ye gelen Erdoğan, Denizli Belediyesi'nin Kayalık Caddesi'nde kurduğu ramazan çadırında iftarını açtı. Mönüdeki güveç, pilav, yayla çorbası ve tatlıyla iftarını açan Erdoğan yemek sonrası, basın mensuplarının sorularını yanıtladı. 
     Avrupa Birliği AB ülkelerine yaptığı turu anlatan Erdoğan, şu ana kadar 15 ülkeden 14'ünü ziyaret ettiğini, bu ziyaretlerde Başbakanlar, Devlet Bakanları ve muhalefet liderleriyle görüştüğünü söyledi. Erdoğan, Türkiye'nin 40 yıllık AB sürecini, ülkenin lehine sonuçlandırmak için çalıştıklarını anlatarak, şöyle devam etti 
     ''Kopenhag Zirvesi'nde müzakere tarihi talebimizi ısrarla dile getirdik. Deliller ortaya koyup AB konusunda niye ısrar ettiğimizi anlattık. Bazıları ülkemizin henüz müzakerelere hazır olmadığını, tarih için tarih verilmesinden yana olduklarını ifade etti.'' Türkiye'ye bugün AB'nın Dönem Başkanı Danimarka'nın Dışişleri Bakanı Per Stik Möller'in geldiğini ve kendisine görüşlerini bir kez daha ilettiğini kaydeden Erdoğan, ''Uyum yasalarındaki eksik yönlerin hızla giderileceğini belirttik'' diye konuştu. 
     Erdoğan, 12 Aralık'taki zirve öncesi Başbakan Abdullah Gül ve Dışişleri Bakanı Yaşar Yakış ile Kopenhag'a gideceğini de ifade ederek, zirveye katılan ülkelerin başbakanları ile tarih alma konusunda görüşmeler yapılacağını kaydetti. 
     
     ''VATANDAŞIN KENDİSİNE GELMESİNİ SAĞLAYACAĞIZ'' 
     Partisinin seçimlerden son 50 yıllık tarihin en iyi sonucu alarak çıktığını belirten Erdoğan, seçim sonrası faizlerin düşmesi, borsanın yükselişe geçmesinin olumlu gelişmeler olarak yansıdığını vurguladı. Erdoğan, ''Kuru umutlarla bir yere varılmıyor. Seçim meydanlarında milletten 3 yıl süre istemiştik. Bu dönemde kemerleri sıkıp, işi sıkı tutup, vatandaşın kendisine gelmesini sağlayacağız. Vatandaş, Oh be Aradığım hükümeti buldum diyecek'' dedi. 
     
     SİİRT SEÇİMLERİ 
     Yüksek Seçim Kurulu'nun iptal ettiği Siirt seçimleriyle ilgili bir soruyu da yanıtlayan Erdoğan, şöyle konuştu 
     ''3 Kasım'da millet iradesi sandığa yansımıştır. Şimdi siyasi iradenin, milletin iradesini yerine getirmesi gerekiyor. Bunun için gerekeni yapması gerekiyor. Aday olup olmayacağım konusunda, şu anda bir şey söylemem için vakit erken. Çünkü 63 günlük bir takvim var. Bu süreç içerisinde gerekli değişiklikler yapılıp, yetişir mi bilmiyorum. Zaten konuyla ilgili çalışmalar sürüyor. Çalışmalar, sanıyorum Ramazan Bayram'ı sonrası, komisyonlarda ele alınır.'' AKP Genel Başkanı Erdoğan, basın açıklaması sonrasında çevrede bulunan vatandaşlara hitap ederek, ramazanlarını kutladı. Erdoğan, yemek sonrası Napa Otel'de partililerle biraraya geldi. 
     





</TEXT>
</DOC>
