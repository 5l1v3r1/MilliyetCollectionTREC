<DOC>
<DOCNO> 113307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sonspo21.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AC Milan "Hiçbir oyuncumuz satılık değil" 
</HEADLINE>
<TEXT>

     İtalya'nın köklü kulüplerinden AC Milan, resmi internet sitesinden yaptığı açıklamada, hiçbir futbolcusunun satılık olmadığını duyurdu. 
     İtalyan basınında Abbiati, Roque Junior, Laursen ve Shevchenko gibi AC Milanlı futbolcular hakkında sürekli transfer iddiaları çıkarken, kırmızı-siyahlı kulüp, tüm iddiaları resmi olarak yalanlama gereksinimi duydu. 
     Yapılan yazılı açıklamada, ''Milan, hiçbir futbolcusunu satma veya takas yapma için görüşmelerde bulunmuyor. Abbiati, Laursen ve Roque Junior kesinlikle satılamaz ve onlar için transfer pazarında hiçbir formülden konuşulamaz. Andrei Shevchenko da, yalnızca satılamaz değil geçmişte olduğu gibi gelecekte de Milan'ın yıldızı olacaktır'' denildi. 
     Bu arada Corriere dello Sport Gazetesi'nde bugün yer alan bir haberde, Galatasaray'da kiralık olan Senegalli Muhammed Sarr'ın AC Milan'ın geleceğe yönelik planında önemli bir faktör olacağı öne sürüldü. 
     Yaşları dolayısıyla Costacurta, Helveg ve Chamot'un kırmızı-siyahlılarda son sezonunu yaşadığı savunulurken, 20 yaşındaki Sarr'ın kaptan Maldini'nin yerini alabileceği veya orta alanda kullanılabileceği savunuldu. 
     





</TEXT>
</DOC>
