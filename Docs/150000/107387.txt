<DOC>
<DOCNO> 107387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sondun13.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da muhalefet, Irak'a operasyon düzenlenmesine karşı 
</HEADLINE>
<TEXT>

     Fransa'da muhalefetteki siyasi partiler, ABD'nin Irak'a yönelik olası bir askeri operasyonuna karşı çıkıyorlar. 
     Sosyalist Parti Sözcüsü Vincent Peillon, ABD'nin Irak konusunda tek taraflı karar alamayacağı belirtti ve BM'nin olası bir çatışmanın önlenmesi için elinden gelen çabayı göstermesini istedi. Sosyalist Parti, iktidardaki sağ partiyi Irak konusunda açık tutum izlememekle suçladı. 
     Komünist ve Yeşil Parti ile birlikte aşırı sağcı Jean Marie Le Pen'in liderliğini yaptığı Ulusal Cephe Partisi ve sağ koalisyon hükümetine girmeyi reddeden liberal eğilimli Fransa Demokrasi Birliği Partisi temsilcileri de yaptıkları açıklamalarda, ABD'nin müdahalesine şiddetle karşı olduklarını bildirdiler. 
     Fransa Cumhurbaşkanı Jacques Chirac, iki hafta önce yaptığı açıklamada askeri operasyona karşı olduğunu açıklamış, ancak ABD Başkanı George Bush'uh kendisini telefonla aramasından sonra bu konuda gözle görülür bir tavır değişikliği içine girmişti. 
     Chirac, son günlerde yaptığı açıklamalarda, Irak'a yapılacak müdahalenin kesinlikle BM'nin onayıyla yapılmasını savunuyor. 
     





</TEXT>
</DOC>
