<DOC>
<DOCNO> 144174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun22.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler Fav'ı ele geçirdi Umm Kasr'da ''şiddetli direniş''... 
</HEADLINE>
<TEXT>

     İngiltere Savunma Bakanı Geoff Hoon, İngiliz güçlerinin Fav yarımadasını ele geçirdiğini, ancak Kuveyt sınırındaki Umm Kasr'da direnişle karşı karşıya olduğunu bildirdi. 
     Hoon, İngiliz 4. kanalına yaptığı açıklamada, güçlerinin kuzeyde Basra'ya doğru ilerlerken, Umm Kasr'da direnişle karşılaştığını belirterek, bazılarının önceden tahmin ettiğinin aksine Iraklıların yolu kolay açmadığını söyledi. Hoon, ''Bizim güçlerimiz de çarpışıyor'' dedi. 
     Savunma Bakanı ayrıca, askeri harekatın farklı işlediğini, ancak iyi gittiğini kaydetti. 
     Irak'ın Kuveyt sınırında önemli liman kentlerinden Umm Kasr'ın, İngiliz güçlerinin eline geçtiği yönünde haberler gelmiş, ancak bu daha sonra yalanlanmıştı. 
     
     FAV YARIMADASI IRAK PETROL TERMİNALİ 

     İngilizlerin, petrol pompa istasyonlarını ele geçirdiklerini bildirdikleri Fav yarımadası, Irak'ın güneydoğu ucunda bulunuyor. 
     Bağdat'a 700 km mesafede, Basra Körfezi'ne doğru uzanan kumlanın ileri ucundaki Fav'ın doğusundan Şattülarap nehri akıyor. Nehir, İran ile doğal sınır oluşturuyor. 
     Körfeze dökülen bu suyolunun kontrolü meselesi, 1980'de İran-Irak savaşına yol açtı. Fav, batısındaki Kuveyt sahillerine 50 km mesafede. Bağdat'ın hak iddia ettiği Bubyan adası da Kuveyt sahilleriyle Fav arasında bulunuyor. 
     Irak, 1986'da İranlıların eline geçen Fav'ı, askerlik tarihinin en şiddetlisi olarak nitelendirilen topçu düellosu sonucu, ancak Nisan 1988'de geri alabildi. Irak, Fav'ı geri almayı başardıktan sonra peş peşe zaferler kazandı ve İran ateşkesi kabul etmek zorunda kaldı. 
     İran ile savaş sırasında harabeye dönen kent de 4 ay gibi kısa sürede yeniden inşa edildi. 
     





</TEXT>
</DOC>
