<DOC>
<DOCNO> 137494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sondun18.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Umman'dan vatandaşlarına uyarı "Gerekmedikçe ABD'ye gitmeyin" 
</HEADLINE>
<TEXT>

     Umman, ABD'nin terörle mücadele tedbirleri çerçevesinde ülkesine gelen yabancılara yönelik uygulamaları nedeniyle vatandaşlarına, gerekmedikçe bu ülkeye gitmemeleri uyarısında bulundu. 
     ONA ajansında yer alan Umman Dışişleri Bakanlığı açıklamasında, ''Tedbirler nedeniyle vatandaşlar ayrımcı ve uygun olmayan davranışlara maruz kalabilirler. Gerekmedikçe, ABD'ye seyahat edilmemesi tavsiye olunur'' denildi. 
     Açıklamada, ABD'nin yakın müttefiki olan Umman'ın ''Amerikan hükümetinin güvenlik endişelerini anladığı'' belirtildi. 
     ABD'de 11 Eylül saldırılarından sonra yürürlüğe konulan terörle mücadele tedbirleri çerçevesinde, bazı ülkelerden gelen 16 yaşın üzerindeki erkekler, parmakizi, fotoğraf ve sorguya tabi tutuluyor. Bu ülkeler arasında, 20 Arap ve Müslüman ülkesi ile Kuzey Kore yer alıyor. 
     





</TEXT>
</DOC>
