<DOC>
<DOCNO> 100236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/spor/spo01.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Amaral krizi 
</HEADLINE>
<TEXT>

Beşiktaş, İtalya Futbol Federasyonu’nun gerekli evrakları göndermemesi üzerine Brezilyalı yıldız ile resmi sözleşme imzalayamadı. Amaral’ın Bursaspor maçında oynaması tehlikeye girdi 
     ORHAN YILDIRIM 

     Kartal beklemede 
     BEŞİKTAŞ’TA yeni transfer Amaral’ın Bursaspor maçında forma giymesi tehlikeye girdi. Fiorentina Kulübü’nün iflasını açıklamasından sonra bu oyuncuyu apar topar sezon açılışına getiren Siyah - Beyazlı yönetim, Brezilyalı futbolcu ile henüz resmi sözleşme imzalayamadı. İtalya Futbol Federasyonu bu oyuncunun serbest kaldığına dair gerekli yazıyı göndermediği için Beşiktaş beklemeye geçti. 
     
     Cuma son gün 
     AMARAL için gerekli evrakların en geç cuma gününe kadar gelmemesi halinde Brezilyalı futbolcu Beşiktaş’ın Süper Lig’de oynayacağı ilk karşılaşmada takımdaki yerini alamayacak. Fizik kondisyon açısından takım arkadaşlarından bir eksiği bulunmayan ve antrenmanlarda oldukça formda görünen Amaral sorununu çözmek için Siyah - Beyazlı yöneticiler müthiş bir telefon trafiği yaşıyorlar. 
     
Sezona merhaba      Büyük Beşiktaş Platformu’nun geleneksel olarak düzenlediği "Sezona merhaba" yat gezisi dün akşam yapıldı. Yat gezisine kalabalık bir davetli topluluğunun yanısıra yöneticiler Yıldırım Demirören, Behçet Ümitlen, İsmail Ünal, Teknik Direktör Mircea Lucescu ve Siyah - Beyazlı futbolcuların tamamı katıldı. Platform yöneticileri asbaşkan Yıldırım Demirören’e bir de plaket verdi. 
     
İlhan müjdesiYıldız futbolcunun sakatlığının tamamen düzeldiği Bursaspor maçında forma giyebileceği açıklandı 
     SAĞ dizinden artroskopi olan İlhan Mansız’ın Bursaspor maçında oynayabileceği açıklandı. Kulüp doktoru Ayhan Optur, yıldız oyuncunun çok iyi durumda olduğunu söyleyerek "İlk hafta takımdaki yerini almaması için bir neden yok" dedi. Kaan Dobra’nın hazır olmadığını kaydeden Optur, Sergen ve Nouma’nın ise biraz zamana ihtiyacı bulunduğunu belirtti. 
     
Talihsiz AhmetAlmanya’ya tedavi için giden golcü oyuncu bu kez de gıda zehirlenmesi geçirdi 
     ADALESİNDEKİ stres kırığı nedeniyle Almanya’da tedavi gören Ahmet Dursun, gıda zehirlenmesi nedeniyle yatağa düştü. Dün akşam İstanbul’a gelen Siyah - Beyazlı golcünün sağlık durumunun iyi olduğu kaydedildi. Mete Düren, Ahmet Dursun’un sakatlığının tamamen geçtiğini, ancak Bursaspor maçında oynamasının zor olduğunu söyledi. 
     
Yönetim iptal      BEŞİKTAŞ’TA dün yapılması gereken Yönetim Kurulu toplantısı ertelendi. Serdar Bilgili başkanlığında yarın yeniden biraraya gelecek olan yönetim, Brescia’nın orta saha oyuncusu Giunti’nin alınıp, alınmamasını kararlaştıracak. Ayrıca Lucescu’nun gönderilmesini istediği Ronaldo, Tolga, Kaan ve Zafer konusu da karara bağlayacak. 
     
Kartal’a gurbetçi      SİYAH - Beyazlılar, Almanya’nın Wolfsburg takımda oynayan gurbetçi Eser Yağmur’u renklerine bağladı. 19 yaşındaki oyuncu ile dün kulüp binasında üç yıllık sözleşme yapıldı. Eser, Beşiktaş’a başarılı olmak için geldiğini söyledi, "Sergen, Zago, İlhan Mansız gibi büyük oyunculardan öğreneceğim çok şey var" ifadesini kullandı. 
     
Hem şov, hem rekor      SİYAH - Beyazlı takımın menajeri Sinan Engin, ligin başlamasına kısa bir süre kala taraftarlara iddialı mesajlar gönderdi. En iyi transferi Beşiktaş’ın yaptığını söyleyen Engin, "Ne Fenerbahçe, ne de Galatasaray’ın kadrosu bizden iyi. Hayatımda bu kadar güçlü bir Beşiktaş kadrosu görmedim. Sahada hem futbol şov yapacağız, hem de gol rekoru kıracağız" dedi. 
     
Bilgili’den garantiBeşiktaş Başkanı, 100. yılda şampiyonluğu yakalayacak bir kadro kurduklarını belirtti, "Taraftarımız rahat olsun" dedi 
     BEŞİKTAŞ Başkanı Serdar Bilgili sezon öncesi iddialı açıklamalar yaptı, teknik heyet ve futbolcuları göklere çıkardı. Çok iyi transferler yaptıklarını belirten Bilgili, "Bu mükemmel kadro Beşiktaş’ı 100. yılda şampiyonluk ve Avrupa’da başarı hedeflerine ulaştıracak düzeydedir. Bundan kimsenin şüphesi olmasın. Tek sorunumuz sakatlıklar. Bazı oyuncular henüz takıma girmedi. Bunların da katılımı ile her şey çok daha farklı olacak" diye konuştu. 
     BİLGİLİ, Sergen, Zago ve İlhan Mansız’ın henüz sahneye çıkmadığını dile getirerek, "Bu oyuncuların kalitesi tartışılmaz. Nouma da kısa süre sonra aramızda olacak. Taraftarın biraz sabır göstermesi gerekiyor. Doğru yoldayız. Özlenen başarılara mutlaka ulaşacağız. Hocamız isterse 1 - 2 tane daha transfer yapabiliriz" dedi. Serdar Bilgili, Lucescu’nun şu ana kadar çalıştığı hocalar arasında en mükemmeli olduğunu da sözlerine ekledi. 
     



 SPOR 






















</TEXT>
</DOC>
