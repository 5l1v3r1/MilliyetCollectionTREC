<DOC>
<DOCNO> 133670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/soneko45.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalı'nın televizyonu Türkiye'den... 
</HEADLINE>
<TEXT>

     Türkiye, renkli televizyonda Avrupa'nın en önemli tedarikçi ülkesi haline geldi. 
     Geçen yıl yüzde 84'ü Avrupa Birliği ülkelerine olmak üzere 12.2 milyon renkli TV ihraç edilirken, yaklaşık 1.5 milyar dolarlık döviz girdisi sağlandı. 
     İstanbul Elektrik-Elektronik ve Makine Sanayi Mamulleri İhracatçıları Birliği Genel Sekreteri M. Mutlu Öktem'in yaptığı açıklamaya göre, en son teknolojik ürünlerin Avrupa ile aynı zamanda piyasaya sunulduğu Türkiye'de, 2002 yılı elektrik-elektronik sanayi ihracatı yüzde 33,6 oranında artışla 3.49 milyar dolar olarak gerçekleşti. 
     Sektör ihracatında yüzde 42 ile en büyük paya sahip olan renkli televizyonlar, sektörün itici gücünü oluşturdu. 
     2001 yılında 7.1 milyon adet ve 878.5 milyon dolar olan renkli televizyon ihracatı, 2002 yılında yüzde 70 oranında artışla 12.2 milyon adet ve 1.48 milyar dolara ulaştı. 
     Sektör ihracatında en büyük payı, Avrupa Birliği ülkeleri aldı. Almanya 348 milyon dolarla başı çekerken, İngiltere, Fransa, İspanya ve İtalya ihracatın önde gelen diğer ülkelerini oluşturdu. 2001 yılında yüzde 79 olan AB ülkelerinin toplam renkli televizyon ihracatı içerisindeki payı, 2002 yılında yüzde 84 olarak gerçekleşti. 
     
     BÜYÜK EKRAN TV'LER 
     Avrupa ve dünyada tüketici tercihlerinin büyük ekranlı televizyonlara kaydığını dikkate alan Türk üreticileri, değişen bu tercihlere ayak uydurdular. Ekran boyutu 52 cm'den büyük televizyonların ihracatı 2002 yılında yüzde 77 oranında artışla 958 milyon dolara çıktı. Bu rakamın 794 milyon doları AB ülkelerine gerçekleştirildi. 
     ''Bu ülkelerin, teknolojik gelişmelerin önderliğini yapan ve dünya pazarlarında kendilerini kanıtlamış ülkeler olduğunu düşünürsek, sektörde bulunduğumuz yerin ne kadar sevindirici bir noktada olduğunu anlamış oluruz'' diyen Mutlu Öktem, sektörde Avrupa'nın üretim üssü haline gelen Türk üreticilerin, bu pazardaki başarılarının yanı sıra, dünya pazarlarında da kendilerini ilk sıralara taşıyacak büyük bir atak içerisinde olduklarını bildirdi. 
     Yatırımların büyük bir hızla devam ettiğini belirten Öktem, ayrıca, geçtiğimiz yıl içerisinde Philips'le üretim konusunda yapılan anlaşmanın ardından, bu yılın başında da dünyanın en büyük TV üreticisi Çin kökenli Chang Hong ile dünya pazarlarında müşterek hareket etmek için işbirliği ve proje anlaşması yapıldığını anımsattı. 
     Mutlu Öktem, Türkiye'nin aynı zamanda Grundig, LG Goldstar, JVC, Hitachi, Toshiba, Sanyo ve Mitsubishi gibi uluslararası markaların da üretim üssü durumunda olduğuna dikkat çekti. 
     Türkiye'nin sektör ihracatında bu noktaya kolay gelmediğini ifade eden Öktem, yüksek ve sürekli yenilenen teknoloji, uzman personel, çağdaş yönetim anlayışı, kaliteli ve başta çevre olmak üzere evrensel değerlere saygılı üretim, çabuk teslim ve uygun fiyat politikalarıyla bu sonuca ulaşıldığını vurguladı. 
     





</TEXT>
</DOC>
