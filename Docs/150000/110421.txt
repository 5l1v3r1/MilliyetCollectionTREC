<DOC>
<DOCNO> 110421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur31.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK Başkanı "Meclis erteleme kararı alırsa mecburen uyacağız" 
</HEADLINE>
<TEXT>

     Yüksek Seçim Kurulu YSK Başkanı Tufan Algan, TBMM'nin YSK'nın üzerinde bir güç olduğunu belirterek, ''TBMM seçimin ertelenmesine ilişkin bir karar alırsa bu karara mecburen uyacağız'' dedi. 
     Algan, YSK'dan ayrılırken gazetecilerin sorularını yanıtladı. 
     Bir gazetecinin ''2 Ekim Çarşamba günü Gümrük kapılarında oy kullanılmaya başlanılacak. Bu tarihten sonra seçim ertelenebilir mi , Ertelenirse YSK olarak ne yapılabilir '' sorusuna Algan, şu yanıtı verdi 
     ''TBMM seçim gününü belirledi. Belirleme ile birlikte ilgili yasa gereğince seçim takvimini hazırladık. Seçim tarihi belirlendiğinde seçimin ertelenmesi veya geriye bırakılması, seçim kanunlarında değişiklik yapılması gibi herhangi bir konu gündemde yoktu. Biz bu ortamda seçim takvimini hazırladık. Seçim takvimine göre, seçimler günü gününe takip edilir ve Türkiye genelinde bir seçim yapılmaya çalışılır. Seçim takviminde 2 Ekim, gümrük kapılarında oy verme günü olarak belirlendi. Bundan sonra TBMM değişik yönde karar alır mı almaz mı, aldığı kanun veya karar ne şekilde olur, böyle bir işlem olursa oturur mevcut kanunlar, eski kararlar doğrultusunda ne yapabiliriz bunu bir karara bağlarız. Ama bizim şimdi, Meclis şu kararı alırsa şöyle yaparız, şu kanunu çıkarırsa böyle yaparız dememiz mümkün değil, Buna karışmamız da icap etmez.'' ''Seçimin ertelenmesine yönelik kararın 2 Ekim'den veya 3 Kasım'dan sonra alınmasının bir önemi var mı Yoksa seçim takviminin başlamış olmasını yeterli olarak mı görüyorsunuz '' sorusuna Tufan Algan, YSK'nın kanunların verdiği görev ve yetkiyi kullandığını belirterek, ''Bu çalışmamızı bizim üzerimizdeki bir güç, o da TBMM'dir, durdurursa ona da mecburen uyacağız'' dedi. 
     ''Seçim sürecinde bu kadar yol alınmışken, YSK'nın Meclis'in erteleme yönündeki kararına karşı çıkma yetkisi var mı '' sorusuna ise Algan, hiçbir kişi ya da kurumun Anayasa ve kanunlardan almadığı yetkiyi kullanamayacağını ifade etti. Algan, Meclis'ten YSK'nın bu konudaki yetkilerini artıran değişiklikler çıkmadığı sürece Meclis'in kararlarına uymak zorunda olduklarını söyledi. 
     Algan, ''Oy pusulaları basıldı, seçim için bir sürü masraf yapıldı. Bu aşamada seçimin ertelenmesi sizce etik mi '' sorusuna, ''Bu konuda basında yeteri kadar söz söyleniyor. Her kurumun görev ve yetkisi vardır. Biz Meclis'in ne şekilde hareket edeceğini belirleyen şekilde fikir beyan etmeye yetkili değiliz'' yanıtını verdi. 
     Her seçim döneminde seçimlerin ertelenmesi yönünde girişimler olduğu hatırlatılarak, ''Seçim takvimi işlemeye başladıktan sonra seçimlerin ertelenmesi durumunda YSK'nın yetkilerini artıran bir yasa değişikliği yapılması gerekmez mi '' diye sorulması üzerine, Algan, Anayasa'da neyin ne şekilde yapılması gerektiğinin belirtildiğini sözlerine ekledi. 
     





</TEXT>
</DOC>
