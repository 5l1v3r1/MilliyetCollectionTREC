<DOC>
<DOCNO> 108308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sonspo18.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor "Beşiktaş maçı galibiyet serimizin ilk maçı olabilir" 
</HEADLINE>
<TEXT>

     Trabzonspor Kulübü Basın Sözcüsü Mehmet Ongan, Beşiktaş ile hafta sonu deplasmanda yapacakları maçtan galibiyetle ayrılmayı hedeflediklerini belirterek, ''Beşiktaş maçı, galibiyet serimizin ilk maçı olabilir'' dedi. 
     Ongan, ligde hemen hemen tüm takımların istikrar sorunu çektiğini ifade ederek, ''Biz de bu sıkıntıyı yaşıyoruz. Son 10 sezonun en kötü ilk 5 haftasını geçiriyoruz. Ancak geçen sezon sonunda 64 gol yiyen takım, bu yıl 5 maçta 3 gol yedi. Bu yıl en az gol yiyen takımız. Forvette çektiğimiz sıkıntıyı üzerimizden atarsak, daha iyi sonuçlar alırız'' diye konuştu. 
     Bordo-mavili takımda, genç oyuncuların kaliteli oyuncular olduğunu kaydeden Ongan, şöyle konuştu 
     ''Forvette Mehmet Yılmaz ve Fatih'i aldık. Bu oyuncular Türkiye'nin en iyi yerli transferleri oldu. Bu iki oyuncu bize büyük güç katacaktır. Gol yollarında çektiğimiz sorunu aşacağımıza inanıyoruz. Beşiktaş maçında takım olarak kalitemizi sahaya yansıtırsak, geçen yıl olduğu gibi bu yıl da İnönü Stadı'ndan 3 puanla dönebiliriz.'' 
     
     SERKAN'IN FORMA ÖZLEMİ 
     Geçen sezon Siirt Jet-Pa Spor forması altında Kombassan Konyaspor maçında 6 maç ceza alan ve bordo-mavili takıma transfer olduktan sonra kalan 5 maçlık cezası sona eren Serkan Kılıç, Beşiktaş maçında forma giymek istediğini söyledi. 
     Serkan Kılıç, Trabzonspor'a yeni transfer olduğunu ve takımında forma giymek istediğini belirterek, ''Çok sabırsızlandım. Üzüntüm oldu. Moral bozukluğu yaşadım. Vakit geçiremedim. Artık formama kavuşacağım için sevinçliyim'' dedi. 
     





</TEXT>
</DOC>
