<DOC>
<DOCNO> 116909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sondun28.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman politikacıların, seçimle ilgili görüşleri... 
</HEADLINE>
<TEXT>

     Alman Sosyal Demokrat Parti'nin SPD dış ve güvenlik uzmanı Gernot Erler, ''Türk Silahlı Kuvvetleri'nin rolünün Türkiye'nin geleceğini belirleyeceğini'' söyledi. 
     Erler, Deutschlandfunk adlı radyoya yaptığı açıklamada, Türk Silahlı Kuvvetleri'nin, AK Parti'nin seçim zaferi karşısında sergileyeceği tutumun, Türkiye-AB ilişkilerine de etkisi olacağını savundu.. 
     Erler, ordunun demokrasiye etkisi olmaması gerektiğini savunarak, ''Türkiye'deki siyasi gelişmelerin gerçekte orduya bağlı olduğunun yeniden ispatlanması durumunda, Türkiye'nin Avrupa yoluna ek zorluklar getirilmiş olacaktır'' dedi. 
     Hıristiyan Demokrat Birlik Partisi'nin CDU Avrupa politikası sözcüsü Peter Hintze de, ''Dinci güçlerin parlamentoda çoğunluğu sağlamaları, Türkiye'nin AB'den daha da uzaklaşması tehlikesini içermektedir'' ifadesini kullandı. 
     Hintze, Türkiye'deki iktidar partilerinin yenilgisinden ve AK Parti'nin bu kadar fazla oy almasından sonra Türkiye'nin iç ve dış politikada yol ayrımına geldiğini savunarak, ''Erdoğan başkanlığındaki AK Parti gelecek haftalarda, AB yolunda ilerlemek istedikleri şeklindeki sözlerini uygulamaya koymak zorunda'' diye konuştu. 
     İktidar partilerinin büyük yenilgisinin başlıca sebebinin ülkede uygulanan kötü ekonomik politikalar olduğunu ifade eden Hintze, ''AK Parti, Meclis'teki büyük çoğunluğunu, ülkede siyasi ve ekonomik reformlar yapmak yerine, Avrupa'nın kenarında radikal dinci bir ülke yaratmak için kullanırsa bu çok kötü olur'' dedi. 
     Başbakan Gerhard Schröder'in de Türkiye'ye verdiği vaatler konusunda daha dikkatli davranması gerektiğini savunan Hintze, ''Türk seçmenin kararıyla Kopenhag'ta Türkiye'ye üyelik müzakerelerine başlanması konusunda bir takvim verilmesi şansı kaybedilmiştir'' şeklinde görüş belirtti. 
     





</TEXT>
</DOC>
