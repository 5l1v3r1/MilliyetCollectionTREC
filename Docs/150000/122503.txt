<DOC>
<DOCNO> 122503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sonspo06.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
"Lucescu-Terim maçı değil Beşiktaş Galatasaray maçı" 
</HEADLINE>
<TEXT>

     Beşiktaş, Elazığspor ile yarın oynayacağı Türkiye Kupası 2. kademe maçı için bugün Elazığ'a gitti. 
     Teknik Direktör Mircea Lucescu, sakatlıkları süren Zago, Tayfur, Kaan Dobra ve Serdar'ı kadroya almadı. 
     Beşiktaş Kulübü Asbaşkanı Yıldırım Demirören, Atatürk Havalimanı'nda yaptığı açıklamada, Elazığspor'u eleyerek Türkiye Kupası'nda yollarına devam etmek istediklerini söyledi. Demirören, Galatasaray ile oynayacakları derbi maça da değinerek, ''Derbi maçlarda bizim ve basının atmosferi düşük tutması gerekir. Bu maç Lucescu ve Fatih Terim'in maçı değil, Galatasaray-Beşiktaş maçıdır. Derbi öncesi böyle karşılaştırmalar yapmak doğru değil. İki teknik adamın da kariyerleri belli'' diye konuştu. 
     Bu arada siyah-beyazlılar, Elazığ'a hareket etmeden önce bu sabah BJK Nevzat Demir Tesisleri'nde basına kapalı olarak taktik antrenmanı yaptı. 
     Beşiktaş'ın yarın saat 13.00'te Elazığ Atatürk Stadı'nda oynanacak ve Bülent Uzun'un yöneteceği karşılaşmaya şu 11 ile çıkması bekleniyor 
     ''Göksel, Tolga, Ronaldo, Ali Eren, Tamer, Yasin Sülün, Pancu, Tümer, İbrahim, Nouma ve İlhan Mansız.'' 
     





</TEXT>
</DOC>
