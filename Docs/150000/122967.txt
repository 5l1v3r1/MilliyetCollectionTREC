<DOC>
<DOCNO> 122967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/yazar/guclu.html </URL>
<DATE> 2002/12/06/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Bayram keyfini yaşayamayan da var... 
</HEADLINE>
<TEXT>

     Dün yazı günüm olmadığı için bayramınızı gecikmeli olarak bugün kutluyorum. Umarım sağlıklı mutlu ve keyifli geçiyordur. 
     Keşke her şey temenni edildiği kadar kolay olsa. Dilekler bir anda yerine gelse. Ama olmuyor ne kadar toz pembe hayaller satmaya kalksak da bazı gerçekleri değiştiremiyoruz. 
     Güya bugün suya sabuna dokunmadan, sorunları birkaç günlüğüne de olsa unutup, bazıları gibi umut tacirliği yapacaktım. Kararlıydım da. Ama gelen mailleri, bayramlaştığım gençleri, çocuklarının çaresizliği karşısında üzüntüden eriyen biten anne babaları görünce yine ucundan kıyısından bazı sorunları hatırlatmadan geçemeyeceğim. Çünkü kendilerine söz verdim. 
     Üniversite mezunları arasında işsizlik had safhada. Hele bazıları var ki, yıllardır tayin bekliyor. Milli Eğitim Bakanı Mumcu eminim bayram seyran demeden çalışıyordur. Ve gene eminim bayramdan sonra tayin bekleyen on binlerce öğretmen adayının yüreğine su serpecek bir açıklama yapacaktır. 
     Bayramlarda insanlar sevindirilirmiş. Hükümetin bu bayramda yeni olduğu için mazereti vardı. Ama bir sonraki bayram için artık söyleyecek bir şeyi kalmayacak. 
     Erdoğan ve arkadaşları fakir fukaranın oyunu alarak iktidara geldi. Onları ve çocuklarını hiç akıllarından çıkartmamalılar. Kendi çocuklarının gelecekleri garanti altında. Kimi Avrupa’da Amerika’da kimi de özel üniversiteler ve kolejlerde. Ama bu durum üniversite önünde umutsuzca bekleyen milyonlarca gence verdikleri sözleri unutturmamalı. 
     Liseli gençler ve aileleri umutla üniversite giriş sisteminin değişmesini bekliyor. Bu konuda bize söz verildi. Ama nedense hiç gündeme gelmiyor, diyorlar. 
     Bayram ziyaretlerinizde sizler neler konuştunuz bilmiyorum ama bizim dönüp dolaşıp geldiğimiz konular hep gençlerin sorunları oldu. 
     Örneğin, üniversite hocaları. Söze hep ne oldu bizim maaş zamları diye başladılar. Haklılar. Çok sabrettiler. Ama artık dayanma gücümüz kalmadı görüşündeler. Sahi hükümetin onlar için bir projesi var mı Ben bugüne kadar duymadım da... 
     AKP hükümeti balayı dönemi bitmeden ortaya bir icraat planı koymalı ve belirsizliğe son vermelidir. 
     Bir anda her şeyin değişmeyeceğini herkes biliyor. Ama bir takvim istiyorlar. Neyi ne zaman yapacaklarını bir an önce ortaya koymalılar ki, içimizdeki umut ışığı sönmesin diyorlar. Aslında istedikleri fazla bir şey değil. Sadece biraz avans. İnandırıcı birkaç söz onlar için yeter de artar. 
     Özetin özeti 3 Kasım heyecanı sanki yerini tedirginliğe bırakmış. Olası bir 12 Aralık şoku moralleri hepten bozabilir. Hele bir de savaş ihtimali her şeyi altüst edebilir. Hükümet gündemi mutlaka değiştirmeli. Yoksa kabak onun başına patlayacaktır. 
     
     







İyiye gidiyoruz 


Sürprizli ama saydam bir döneme doğru 


Bayram keyfini yaşayamayan da var... 


Bayramlar ve ekonomi 


"Bütün kabahat bizim" hastalığı... 


Tehlikeli pazarlık 


O Tayyip, Erdoğan başkası 


Erkekler nasıl kurtulacak 


Mavi boncuk 


</TEXT>
</DOC>
