<DOC>
<DOCNO> 112583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/soneko06.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şofbenin silaha dönüştüğü dönem... 
</HEADLINE>
<TEXT>

     Türk Standardları Enstitüsü TSE Bölge Müdürü Mustafa Derecik, havaların soğuması ile birlikte, şofbenlerin risk oluşturduğu döneme girildiğini anımsatarak, şofben kullananları uyardı. 
     Derecik, A.A muhabirine yaptığı açıklamada, havaların soğumasına bağlı olarak banyoların kapı ve pencerelerinin sıkı sıkıya kapatıldığını, bunun ise şofbenden sızan gazdan kaynaklanan zehirlenme ve ölümlerin görülme ihtimalini arttıracağını söyledi. 
     ''Yıllık, periyodik uyarılara ve yaşanan acı sonuçlara karşın, bacasız şofben çalıştırılıyor, adeta ölüme davetiye çıkarılıyor ve hatta bile bile intihar ediliyor'' diyen Derecik, şöyle devam etti 
     ''Şofbene bağlı ölümler, kullanıcının ihmalkarlığı, bilgisizliği ve kullanım kılavuzuna uygun hareket edilmemesinden kaynaklanıyor. Şofben baca bağlantısı olmadan çalıştırılmamalı ve küçük alanlara kesinlikle monte edilmemeli. 
     Şofbenlerin su giriş ve çıkış bağlantıları, kullanım kılavuzunda belirtildiği şekilde olmalı. Şofben bağlanan yerde yeterli havalandırma sağlanmalı.'' Şofben ve Likit Petrol Gazı LPG tüpünün, banyo dışında bulunması gerektiğini ifade eden Derecik, ''Şofben, LPG tüpü ve diğer malzemeler, standarda uygun ve TSE markalı olmalı. Dedantör cihaza uygun seçilip çalıştırılmalı'' dedi. 
     Su giriş ve çıkış vanalarının çalışması ve tüp, dedantör ve vanalarda gaz kaçağı olup olmadığının kontrol edilmesi gerektiğini anlatan Derecik, ''Sıcak suyun etkisiyle oluşan buhar, banyoda oksijenin azalması ve buna bağlı olarak şofbenden gaz kaçağı halinde tehlikenin büyümesine yol açar'' diye konuştu. 
     Derecik, banyo kapısı altında boşluk bırakılarak, içeriye yeterli miktarda oksijen girişine olanak tanınması gerektiğini sözlerine ekledi. 
     





</TEXT>
</DOC>
