<DOC>
<DOCNO> 138286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sontur15.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ kara doydu... 
</HEADLINE>
<TEXT>

     Son günlerde etkili olan, yolların kapanmasına, çok sayıda trafik kazasına ve okulların tatil edilmesine neden olan kar yağışı, kış turizminin gözde mekanlarından Uludağ'daki işletmecilerin yüzünü güldürdü. 
     Beyaz cennette aralıklarla devam eden kar yağışı, sezona kötü bir başlangıç yapan, pistleri kar makinesi ile suni kar yağdırarak doldurmaya çalışan işletmecilerin imdadına yetişti. 
     Sömestr ve Kurban Bayramı'nda kayakseverlerin rağbet ettiği dağ, 2,5 metreye ulaşan kar kalınlığıyla şimdi de günübirlik tatilcilerin akınına uğruyor. 
     Uludağ Meteoroloji yetkilileri, dağda kar kalınlığının 250 santimetreye ulaştığını, hava sıcaklığının da eksi 14 derece olduğunu bildirdiler. 
     Gece yarısından itibaren ''lapa lapa'' kar yağışının başladığı dağda, yağışın yarın sabaha kadar aralıklarla devam edeceğini ve kar kalınlığının daha da artabileceğini kaydeden yetkililer, oteller bölgesinde zaman zaman sisli, zaman zaman da güneşli bir havanın hakim olduğunu söylediler. 
     Bu arada, Uludağ'da yarından itibaren, 23 Şubat Pazar günü hariç, bir hafta içinde yağış beklenmediği, bölgede parçalı bulutlu bir havanın hakim olacağı kaydedildi. 
     





</TEXT>
</DOC>
