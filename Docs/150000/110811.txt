<DOC>
<DOCNO> 110811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sontur06.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay'dan önemli açıklama.... 
</HEADLINE>
<TEXT>

     Genelkurmay Başkanlığı, Türk Silahlı Kuvvetleri'nin TSK bilgisi dışında, onun adını kullanarak, açık kimlik bildirerek veya bildirmeyerek iş takibi edenlere, komutanların adını kullanarak siyasi yorum yapanlara, telkinde bulunanlara asla itibar edilmemesi gerektiğini bildirdi. 
     Genelkurmay Başkanlığı Genel Sekreterliği'nden yapılan yazılı açıklamada, TSK mensubu, emeklisi veya TSK mensupları yakını olduğunu beyan eden ve TSK veya komutanları adına hareket ettiğini belirten bazı kişilerin iş takibi yaptıklarının, sosyal, ekonomik ve siyasi alanlardaki kişi ve kurumları etkilemeye çalıştıklarının çeşitli kanallardan Genelkurmay Başkanlığı'na intikal etmekte olduğu belirtildi. 
     Açıklamada, şunlar kaydedildi 
     ''Daha önceden de müteaddit defalar açıklandığı üzere, TSK, Anayasa ve yasaları kendisine verdiği yetki ve sorumluluk içinde kendi vazifesini yapan, hukukun üstünlüğünü, dürüstlüğü ve temiz toplum anlayışını benimsemiş, diğer şahıs ve kurumlarla ilişkilerini yasal sınırlar içerisinde sürdürmeye kararlı, sadece devletinin ve milletinin hizmetinde olan bir kurumdur. TSK, bu nitelikleri ile Türkiye Cumhuriyeti'nin güvencesi olmuştur. 
     TSK, zorunlu ve yetkili olduğu açıklamalarını, düşüncelerini, isteklerini ve varsa çekincelerini meşru platformlarda ve uygun tarzda bizzat kendisi dile getirmekte, bazen de bütün kamuoyu ile paylaşacak şekilde yayın yolu ile duyurmaktadır. TSK adına konuşmaya ve açıklama yapmaya yetkili makamlar, bizzat Genelkurmay Başkanı, Genelkurmay 2. Başkanı, Genelkurmay Genel Sekreteri ve kuvvetleri adına kuvvet komutanlarıdır. 
     TSK'nın bilgisi dışında, onun adını kullanarak, açık kimlik bildirerek veya bildirmeyerek iş takibi edenlere, komutanların adını kullanarak siyasi yorum yapanlara, telkinde bulunanlara asla itibar edilmemelidir.'' Bu tür kişilerin isteklerinin kesinlikle reddedilmesi gerektiği vurgulanan açıklamada, bu kişilerin en yakın güvenlik kuruluşuna, garnizon komutanlıklarına veya doğrudan Genelkurmay Başkanlığı'nın ''0312 402 11 05'' veya ''0312 402 12 40'' numaralı telefonları ile ''0312 419 99 21'' numaralı faksına veya ''gnkur tsk.mil.tr'' adresine e-mail yoluyla açık kimlik ve adres belirterek çekinmeden bildirilmesinin, bu hassas ve önemli konuyla mücadeleyi kolaylaştıracağı bildirildi. 
     





</TEXT>
</DOC>
