<DOC>
<DOCNO> 110375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sonspo19.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor'da Trabzonspor galibiyetinin yankıları... 
</HEADLINE>
<TEXT>

     Samsunspor'da Trabzonspor maçında alınan 1-0'lık galibiyetin sevinci yaşanırken, teknik direktör Gjorgji Jovanovski, ''Oyuncularımı gösterdikleri mücadele için kutluyorum'' dedi. 
     Nuri Asan Tesisleri'nde basın toplantısı düzenleyen Makedon teknik adam, Trabzonspor karşısında aldıkları galibiyetin kendilerini çok memnun ettiğini, kazanmayı istedikleri bir maçtan galibiyetle ayrılmanın sevincini yaşadıklarını söyledi. 
     İyi mücadele ettiklerini ve rakibe fazla pozisyon vermediklerini ifade eden Jovanovski, şunları kaydetti 
     ''Tüm oyuncularımı bu zorlu maçta gösterdikleri mücadele için kutluyorum. Bizim için çok önemli bir galibiyet. Ama galip olmamıza rağmen gördüm ki halen eksikliklerimiz var. Kazandığımız topları çok kolay kaybediyoruz. Bunu da sürekli antrenmanlarla gidereceğiz.'' Jovanovski, bu hafta sahalarında oynayacakları Ankaragücü karşılaşmasının hazırlıklarına başladıklarını da bildirdi. 
     
     "DOSTLUK ÖNEMLİ" 

     Basın Sözcüsü Tahsin Kosif ise yaptığı açıklamada, Samsunspor olarak çok kazançlı bir haftayı geride bıraktıklarını söyledi. 
     ''Trabzonspor maçı skordan ziyade sonuçları itibari ile yönetim kurulumuzu oldukça memnun etmiştir'' diyen Kosif, Trabzonspor camiasından gördükleri dostluğa teşekkür etti. 
     Trabzon'a gittikleri andan itibaren gerek Başkan Özkan Sümer'den, gerekse diğer yönetim kurulu üyelerinden yakın ilgi gördüklerini belirten Kosif, ''Maç sonrası Samsunspor'umuzu alkışlayarak uğurlayan centilmen Trabzonspor taraftarlarına teşekkür ediyor, bu dostluk sürecinin devamı konusundaki kararlılığımızı sürdüreceğimizi belirtiyoruz'' dedi. 
     





</TEXT>
</DOC>
