<DOC>
<DOCNO> 111319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/05/son/sondun02.html </URL>
<DATE> 2002/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosna'da 2 milyon seçmen sandık başında... 
</HEADLINE>
<TEXT>

     Bosna'da 2 milyondan fazla seçmen bugün sandık başına gidiyor. 
     Seçmenler, milliyetçilerle reformcuları karşı karşıya getiren seçimler için 4 binden fazla sandıkta saat 08.00'de oy kullanmaya başladılar. Oy verme işlemi 12 saat sürecek. 
     Hırvat-Müslüman Federasyonu ve Sırp Cumhuriyeti olarak ikiye bölünen ülkede seçmenler, üçlü ortak başkanlık yönetiminin Müslüman, Hırvat ve Sırp üyelerini ve merkezi parlamentonun alt kanadının üyelerini seçecekler. 
     Ayrıca Hırvat-Müslüman Federasyonu'nda meclis ve 10 kantonal meclis için seçim yapılacak. Sırp Cumhuriyeti'nde de devlet başkanı ve ulusal meclis üyeleri belirlenecek. 
     Uluslararası topluluk, 1995'te sona eren savaştan sonra dördüncü kez yapılan bugünkü seçimleri, ülkenin geleceği bakımından büyük öneme sahip buluyor. Seçim kampanyası boyunca Batılı diplomatlar, seçmenlerden, 10 yıl önce ülkeyi iç savaşa sürükleyen etnik çatışmalardan kaçınmak için milliyetçilere değil, reformculara oy verilmesini istediler. 
     AB ''dışişleri bakanı'' Javier Solana, seçmenlere Bosna'nın Avrupa'yla bütünleşmesini savunan partilere oy vermeleri için özellikle çağrıda bulundu. 
     Üç büyük milliyetçi parti, Müslüman Demokratik Eylem Partisi, Sırp Demokrasi Partisi ve Hırvat Demokrasi Partisi etnik çıkarları reformların önünde tutuyor. 
     Son kamuoyu yoklamalarına göre, Federasyon'da ve merkezi siyasal kurumlar düzeyinde iktidarda bulunan 10 ılımlı partinin oluşturduğu ittifak, bugünkü seçimlerin galibi olacak. 
     Sırp tarafında da 90'ların başında Radovan Karaciç tarafından kurulan Demokrasi Partisi, iktidarı ele geçirebilmek için ılımlı bir partiyle koalisyon yapmak zorunda kalacak. 
     Seçimlere 60'a yakın partiden 7 bin 500'den fazla aday katılıyor. 
     





</TEXT>
</DOC>
