<DOC>
<DOCNO> 138897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sondun04.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Güvenlik Konseyi Irak konusunda anlaşamıyor 
</HEADLINE>
<TEXT>

     BM Güvenlik Konseyi'ne Irak'ın silahsızlandırılması konusunda ABD, İngiltere ve İspanya'nın sunduğu karar tasarısının yanı sıra Fransa, Almanya ve Rusya tarafından sunulan bir muhtıra, Konsey üyelerinin Irak konusunda hala derin görüş ayrılıkları içinde olduklarını ortaya koydu. 
     ABD İngiltere ve İspanya tasarısı tek maddelik bir icrai paragraftan oluşuyor ve ''Irak'ın, 1441 sayılı Güvenlik Konseyi kararıyla kendisine sunulan nihai fırsatı değerlendiremediğini'' hükme bağlıyor. Bu tasarının geçebilmesi için vetosuz 9 olumlu oya ihtiyaç bulunuyor. 
     Fransa, Almanya ve Rusya tarafından kaleme alınan ve Çin tarafından da desteklenen muhtıra ise ''Irak'taki silah denetimlerinin en az 4 ay daha sürmesini'' öngörüyor. Muhtıra, ''yoğunlaştırılmış denetimler, belirli süre ve askeri yığınağın, Irak üzerinde azami baskı yapılması için yeterli olduğu'' görüşünü savunuyor. 
     
     İNGİLTERE'YE GÖRE IRAK SİLAHSIZLANMIYOR 
     Konsey'in toplantısından sonra görüşlerini açıklayan ABD temsilcisi John Negroponte ve İngiltere temsilcisi Jeremy Greenstock, ''Irak'ın BM'yi oyaladığını ve gerçek anlamda silahsızlanmadığını'' söylediler. Irak lideri Saddam Hüseyin'in kitle imha silahlarını KIS gizlediğini söyleyen Greenstock, ''Irak'in silahsızlanma konusunda tek bir şansı kaldığını, bunun için de önünde fazla zaman bulunmadığını'' kaydetti. 
     Büyükelçi Negroponte ise ''Irak'ın 1441 sayılı karar çerçevesinde sunulan testlerin hiçbirini başaramadığını'' ifade etti. 
     Buna karşılık Rusya temsilcisi Sergey Lavrov ve Fransa temsilcisi Jean-Marc de la Sabliere, ''Irak'a karşı askeri harekata başvurma zamanının henüz gelmediği'' görüşünü savundular. 
     
     BAŞKENTLERLE TEMAS 
     Tasarı ve muhtıranın sunulmasının ardından Güvenlik Konseyi üyeleri başkentleriyle yoğun biçimde temasa geçerek talimat istemeye başladılar. Konseyin 27 Şubat Perşembe günü yeniden toplanarak karar tasarısı ve muhtıra üzerindeki müzakerelerini sürdüreceği dönem başkanı Almanya temsilcisi Günter Pleuger tarafından bildirildi. 
     BM silah denetcileri komisyonu UNMOVİC ve Uluslararası Atom Enerjisi Ajansi IAEA başkanları Hans Blix ve Muhammed El Baradei Konsey'e Mart başında yeni raporlarını sunacaklar. 
     





</TEXT>
</DOC>
