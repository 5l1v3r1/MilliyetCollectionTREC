<DOC>
<DOCNO> 130869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/guncel/agun.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaplan’a dönüş yolu göründü .. 
</HEADLINE>
<TEXT>

Almanya’da tutuklu olarak yargılanan Karases’in oğlu Metin Kaplan’ın cezası martta bitecek ama mahkumiyeti, iade edilmek’ üzere sürecek 
     FRANKFURT Milliyet 

     Almanya’da yaklaşık dört yıl önce "cinayete azmettirmek" suçundan tutuklanan İslami Cemiyet ve Cemaatleri Birliği’nin ICCB yöneticisi Metin Kaplan’ın Türkiye’ye iadesi kesinleşti. 
     Düsseldorf Eyalet Yüksek Mahkemesi, Mart ayında cezası bitecek olan Kaplan’ın tutukluluk halinin devam etmesine karar verdi. Yargıç, Kaplan’ın cezasını tamamladığında tahliye edilmeyeceğini, "Türkiye’ye iade edilmek üzere " mahkumiyetinin devam edeceğini açıkladı. 
     "Kara Ses" olarak bilinen Cemalettin Kaplan’ın oğlu Metin Kaplan beş yıl önce, Berlin’de öldürülen Dr. Halil Sofu hakkında ölüm fetvası verdiği gerekçesiyle tutuklanmıştı. Yaklaşık bir yıl süren dava sonunda Kaplan dört yıl hapise mahkum olmuştu. 
     
     AYRI KARAR ALINACAK 
     İadesi , Almanya ile Türkiye arasında sorun olan Kaplan, Türkiye’ye iade edilmemek için erken tahliye talebini de reddetmişti. Düsseldorf Eyalet Yüksek Mahkemesi’nin Kaplan’ın iade tarihi için ayrı bir karar alınacağını bildirdi. 
     Kaplan için bir ekip oluşturduklarını belirten Türk yetkililer, Alman makamlarının olumlu bulması ve Kaplan’ın iade edilmesi durumunda, bu ekibin sanığı önümüzdeki hafta Türkiye’ye getirebileceğini kaydetti. 
     
Kendisini halife ilan etti      Metin Kaplan, Almanya’da faaliyet gösteren "Kara Ses" olarak tanınan babası Cemalettin Kaplan’ın 1996 yılında ölmesi üzerine kendisini sözde Anadolu Federal İslam Devleti’nin AFİD halifesi ilan etti. Almanya’nın Köln şehrinde yaşayan Kaplan’ın müridi 23 militanının, 1998 yılındaki Cumhuriyet Bayramı töreni sırasında Anıtkabir’de ve Fatih Camii’nde kanlı eylem planladığı ortaya çıkmıştı. Almanya’da 70 alt örgütü ve 1300 üyesi olan ICCB Başkanı olan Kaplan’ın terör eylemlerine üstü kapalı çağrı yaptığı Alman gazetelerinde yer almıştı. Kaplan, 1997’de rakibi Halil İbrahim Sofu’nun öldürülmesi için fetva verdiği iddiasıyla 1999’da Köln’de tutuklanmış ve dört yıl hapse çarptırılmıştı. Kaplan, 1997 yılında Almanya’dan istenmiş ancak Almanya, "siyasi suçlu" olduğu gerekçesiyle iadeyi reddetmişti. 
     
     



 GÜNCEL 






















</TEXT>
</DOC>
