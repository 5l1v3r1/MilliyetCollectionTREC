<DOC>
<DOCNO> 119393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/son/sonspo07.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan Buruk, ilk golünü Emre'ye adadı... 
</HEADLINE>
<TEXT>

     İtalya Birinci Futbol Ligi'nde dün akşam yapılan maçta AS Roma deplasmanında takımına 1 puanı kazandıran golü atan Okan Buruk, FC Inter forması altında bu sezon attığı ilk golü Emre'ye adadı. 
     2-2 berabere biten AS Roma-FC Inter maçı sonrası açıklama yapan Okan, ''Lacivert-siyahlılardaki ilk golümü attığım için çok mutluyum. Golümü, bana o mükemmel ortayı yapan takım arkadaşım Emre'ye adamak istiyorum'' dedi. 
     Karşılaşmanın 89. dakikasında Emre'nin kullandığı köşe atışından gelen topa kafa vurarak golü atan Okan, AS Romalı futbolcuların gole itiraz etmelerini anlayamadığını söyledi. Türk futbolcu, ''Türk Milli Takımı'nda bu tip çok gol attım'' diye konuştu. 
     Teknik direktör Hector Cuper ise basın toplantısında, AS Roma tarafının hakemi suçlamasına bir anlam veremediğini kaydetti. Arjantinli teknik adam, ''Bence hakem açısında normal bir yönetim oldu. Çok açık olup yapılan hatalar olmadı. Di Baggio'yu taktikten dolayı çıkardım çünkü Emre top çalmada bana daha fazla güvence veriyordu. Coco ise çok yorulmak istemiyordu zaten sırtında önceden kaynaklanan bir sorunu var. Takım iyi oynamadığı zaman ben zaten kendi kendimi eleştiriyorum ama umarım ki eleştiriler hakeme yönelik olmaz'' açıklamasında bulundu. 
     Öte yandan maç sonrası soyunma odası yolunda FC Inter'den Morfeo ile AS Roma'dan Cassano arasında kavga çıktığı bildirildi. Kavgayı ayırmaya çalışan FC Inter'den Panucci ve AS Roma Kulübü Basın Sorumlusu Bruno Bartolozzi'nin ise hafif darbeler aldığı açıklandı. 2 futbolcuya da ceza gelmesi bekleniyor. 
     





</TEXT>
</DOC>
