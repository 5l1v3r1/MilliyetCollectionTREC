<DOC>
<DOCNO> 109414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/siyaset/siy02.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Küskünün zoruna bak 
</HEADLINE>
<TEXT>

TBMM’de ilk defa görevliler zorla alıkonuldu. Mesai bitiminde dilekçe vermek isteyen küskün vekiller, memurları bırakmadı 
     SERPİL ÇEVİKCAN 

     Yeniden seçilememe endişesiyle Meclis’in rekor sayıda oyuyla aldığı seçim kararının iptali için son dakikaya kadar her türlü girişimde bulunan küskünler, TBMM tarihinin ilk "mahsur bırakma" eylemini de gerçekleştirdiler. Meclis Başkanı Ömer İzgi, dünkü basın toplantısında "mahsur bırakma" eylemini şöyle aktardı 
     "Seçim kararının iptal edilmesi yolundaki önerge saat 17.58’de Evrak Müdürlüğü’ne verildi. Ancak bu önergenin görüşülmesi için olağanüstü toplantı istenen dilekçe ise saat 18.07’de sunuldu. Dilekçe milletvekillerinin ısrarı sonucu odalarında mahsur kalan memurlar tarafından işleme konuldu. Meclis tatilde olduğu dönemlerde çalışma saat 18.00’da tamamlanıyor. Bu nedenle olağanüstü toplantı dilekçesinin tarihi 24 Eylül olarak kayıtlara girdi." 
     
     Zorla mesai yaptırdılar 
     Siyasi tarihe "milletvekili tarafından zorla fazla mesai yaptırma" olarak geçecek olayın kulislere yansıyan detayları ise şöyle Küskünler geçtiğimiz cuma günü İzgi’ye bir mesaj gönderip, "Pazartesi günü başvuru yapacağız" diyerek "nöbetçi bir memur" bulundurulmasını talep ettiler. Bu talebi reddeden İzgi’nin çevresine de "Siparişle memur tutamayız" dediği öğrenildi. YTP’li Oğuz Aygün ve Gönül Saray Alphan, SP’li Mehmet Bekaroğlu ve bağımsız Ali Gören’in aralarında bulunduğu grup önceki gün saat 17.58’de Genel Evrak Müdürlüğü’ne başvurdu. Bu sırada büroda Müdür Şemsettin Kılıç, Müdür Yardımcısı Mücahit Demir ve birkaç memur bulunuyordu. Seçim kararının iptali istemli önerge zamanında verildi, ancak olağanüstü toplantı talepli ikinci önergeyi verdiklerinde saatler 18.07’yi gösteriyordu. 
     Meclis Genel Sekreterliği’ni arayan yetkililer, mesai saatinin bittiğini söyleyerek önergeyi kabul edip etmeme konusunda talimat istediler. Genel Sekreterliğin yanıtı, "Önerge kabul edilemez, çıkabilirsiniz" oldu. Ancak önergeyi vermekte kararlı olan küskün grup, ısrarını sürdürdü. Önergenin kayda geçmesi gerektiğini belirterek memurları zorlayan küskünler, Genel Evrak Müdürlüğü bürosundan çıkışı da fiilen engellediler. Sonuçta önerge alındı ancak İzgi önergeyi dünden itibaren işleme alınmış olarak kabul etti. 
     



 SİYASET 




















</TEXT>
</DOC>
