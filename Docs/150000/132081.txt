<DOC>
<DOCNO> 132081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/guncel/agun.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli atletleri kızgın asfaltta süründürdü 
</HEADLINE>
<TEXT>

Başarısız atletleri kızgın asfaltta süründürten köprüden attıran Uday Hüseyin’in, 50’den fazla sporcuyu da öldürttüğü söyleniyor 
     SPOR SERVİSİ 

     Irak Devlet Başkanı Saddam Hüseyin’in Ulusal Olimpiyat Komitesi Başkanlığı’nı yürüten oğlu Uday’ın milli sporculara işkence uygulamasıyla ilgili tartışmalar ülke sınırlarını aştı. Uluslararası Olimpiyat Komitesi IOC Etik Komisyonu, 50’yi aşkın antrenör ve sporcunun öldürülmesiyle ilgili soruşturma başlattı. Dünya Kupası’na katılamayan Iraklı milli futbolcuları kırbaçlatarak insan hakları gruplarının tepkisini çeken Uday’ın işkence sınırlarını tüm sporcuları kapsayacak şekilde genişlettiği iddia edildi. 
     
     RAPORLARA DA YANSIDI 
     Londra’da bulunan Indict adındaki bir insan hakları grubunun geçen aralıkta IOC’ye sunduğu rapora göre, Uday’ın zalim uygulamaları altında ezilen atletler, başarısız olduklarında korkunç uygulamalarla karşı karşıya kaldı. Sporcuların açıklamalarına göre Uday, başarısız atletlere sıcak asfaltta sürünme, köprüden atılma gibi cezalar verdi. Kendisine direnen sporcular için de özel bir hapishane yaptırdı. Irak rejiminden kaçan veya sürgün edilen eski sporculardan kurulu Irak Olimpik Konseyi de bugüne kadar Uday ve Saddam’ın adamları tarafından öldürülen sporcu ve antrenör sayısının 50’yi aştığını iddia etti. 
     
     KOMİTE’DEN İHRAÇ EDİLECEK 
     Bütçesinin dörtte üçü ABD Kongresi’nce karşılanan Indict’in raporunu araştıran ve üyeleri arasında eski atlet Ed Moses ile eski BM Genel Sekreteri Perez de Cuellar’ın da bulunduğu IOC Etik Komisyonu, iddialar doğrulanırsa Irak’ın Uluslararası Olimpiyat Komitesi’nden ihraç edilmesini önerecek. 
     
Yakaladığı sinek dişi diye öldüreceklerdi ’      Irak’ta Dünya Kupası elemelerinde başarılı olamayan milli takım oyuncularının hapse atılarak, falakaya yatırıldığı ve işkence gördükleri yolundaki ihbarlar üzerine Uluslararası Futbol Federasyonları Birliği FIFA , 1997’de ülkeye inceleme heyeti gönderdi. Ancak 12 milli futbolcuyla konuşan FIFA yetkilileri, delil bulamadı. O dönemde forma giyen, daha sonra milli takımı bırakıp Irak’ı terk eden Sharar Haydar ise Macaristan’da yaşadığı için yaşadıklarını anlatmaktan çekinmiyor 
     
     GÜNLERCE DAYAK YEDİK’ 
     "1993’te milli takım, Ürdün’e 2-0 yenildi. Bağdat’ın dışında bir hapishaneye götürüldük. 4 gün dayak yedik. Yarım saatten fazla uyumamıza izin vermediler, taşlarda yattık. Bir gün gardiyan geldi ve Bir sinek yakalamanızı istiyorum ama erkek olsun’ dedi. Hepimiz can havliyle bir sinek yakalamaya çalıştık. Sonunda biri başardı. Gardiyan, sineğe baktı ve Ama bu sinek dişi, ben erkek sinek istedim’ deyip adamı öldüresiye dövdü. İşkence yapmak için ihtiyaçları olan tek şey bahaneydi. Pek çok sporcunun buna benzer hikayeleri var ama hepsi korkuyor." 
     



 GÜNCEL 


















</TEXT>
</DOC>
