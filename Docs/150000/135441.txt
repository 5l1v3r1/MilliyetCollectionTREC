<DOC>
<DOCNO> 135441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sondun04.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanada "Powell'ın açıklaması savaş için yeterli değil" 
</HEADLINE>
<TEXT>

     Kanada Dışişleri Bakanı Bill Graham, ABD Dışişleri Bakanı Colin Powell'ın, Irak'ın BM denetim uzmanlarından gizli olarak silahlanmaya devam ettiğine ilişkin açıklamasının ''ikna edici olduğunu, ancak bu ülkeye savaş açmak için yeterli bir gerekçe oluşturmadığını'' söyledi. 
     Graham, düzenlediği basın toplantısında, ''Irak'a karşı güce başvurmanın tek çare olduğu bir aşamada değiliz. Ancak Irak lideri Saddam Hüseyin'in, BM'nin 1441 sayılı kararında öngörülen yükümlülükleri yerine getirmesi için, zamanın giderek daraldığı bir dönemdeyiz'' dedi. 
     Bill Graham, Saddam Hüseyin'in BM silah denetim uzmanlarıyla ''saklambaç'' oynadığına yönelik, Powell'ın BM'de yaptığı açıklamasının inandırıcı olduğunu ve Irak'ın bu duruma açıklama getirmesi gerektiğini ifade etti. 
     Kanada Dışişleri Bakanı Graham, ''Ancak, Irak'a savaş açmanın bu durumda başvurulacak tek çare olduğunu söylemek için siyasi değerlendirme yapılması gerekiyor. Bunun için de BM silahsızlanmayı denetleme komisyonu lideri Hans Blix'in raporunu beklemeliyiz'' diye konuştu. 
     Blix'in, Irak'ın silahsızlanmasıyla ilgili raporu 14 Şubat'ta BM'ye sunması bekleniyor. 
     





</TEXT>
</DOC>
