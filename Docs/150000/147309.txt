<DOC>
<DOCNO> 147309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sonspo02.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Karşılaşma sonrası bir İngiliz taraftar Alpay'a saldırdı 
</HEADLINE>
<TEXT>

     12. Avrupa Futbol Şampiyonası 7. Eleme Grubu maçında İngiltere'ye deplasmanda yenilen Türk Milli Takımı'nın Teknik Direktörü Şenol Güneş, oyuncularının maçın genelinde kapasitelerinin altında performans gösterdiğini söyledi. 
     Milli Takım futbolcularının stadın atmosferinden olumsuz etkilendiğini belirten Güneş, şunları söyledi 
     ''Gergin atmosferde zor bir maçtı. Kazanma duygusuyla buraya geldik. Oyunumuzla seyircinin takdirini ve alkışını almak istedik. Ancak oyunun genelinde kapasitemizin altında oynadık. Özellikle ikinci yarıda İngilizler'in sert oyunu ve kazanma duyguları nedeniyle başarısız olduk. Pozisyonlar bulduk fakat gol atamadık. Yenilgimizin nedeni, maçın ikinci yarısında top tutamamamızdı.'' Karşılaşmadan galibiyetle ayrılan İngiltere'nin grupta avantajlı duruma geçmiş göründüğünü, ancak yarışın devam ettiğini vurgulayan Güneş, ''Bu maçı kazansaydık, bir adım öne geçecektik. Fakat başaramadık. İngiltere ile İstanbul'da yapacağımız maç, grupta sıralamayı belirler'' diye konuştu. 
     Şenol Güneş, bir soru üzerine, maçta sahanın en iyilerinden birinin Alpay olduğunu, İlhan'dan beklediklerini ise sahada göremediğini belirterek, ''Şimdi bu durumda eleştiriler olabilir. Fakat maça Hakan Şükür ile başlasaydık, aksi yönde de eleştiriler alabilirdik'' dedi. 
     
     ALPAY'A SALDIRI 
     Karşılaşma sonrasında, futbolcular arasında sahada ve soyunma odalarına giden koridorda arbede yaşandı. 
     Maçın bitimiyle birlikte çok sayıda seyirci sahaya girerken, bir İngiliz taraftar Alpay'a saldırdı. Olayların daha fazla büyümesini güvenlik güçleri önledi. 
     





</TEXT>
</DOC>
