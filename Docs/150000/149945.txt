<DOC>
<DOCNO> 149945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sondun45.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell Türkiye ile ilişkilerimiz güçlü ve sağlam 
</HEADLINE>
<TEXT>

     ABD Dışişleri Bakanı Colin Powell, Amerikan askerlerinin konuşlandırılmasına ilişkin Türkiye'nin verdiği kararın ciddi bir hayal kırıklığına yol açtığını, ancak bu durumun artık ''tarih olduğunu'' söyledi. 
     Powell, Washington'daki yabancı basın merkezinde gazetecilerin sorularını yanıtladı. Bir gazetecinin, ''ABD kongresinin Türkiye için onayladığı 1 milyar dolarlık yardımı, Türkiye'nin Kuzey Irak'a girmemesi, insani yardımın sürmesi ve Irak'ta işbirliğinin devamı koşullarına bağladığını, bu konudaki kararın ABD Dışişleri Bakanı'na bırakıldığını'' hatırlatması üzerine Powell, ''Ben henüz bir karar vermedim. Bu konuda meslektaşlarım, ABD Hazine Bakanlığı ve uluslararası kuruluşlarla birlikte çalışacağız ve Türkiye'nin ihtiyaçlarının ne olduğuna dair bir değerlendirme yapacağız. Bu sadece işbirliği meselesi değil, Türkiye'nin o anda neye ihtiyacı olduğuna da bağlı'' dedi. 
     Colin Powell, şunları söyledi 
     ''Türkiye'nin taleplerimiz konusunda harekete geçememesi yüzünden çok büyük hayal kırıklığına uğradığımız bir sır değil. Türk hükümeti de bu durumdan hayal kırıklığı duydu. Hayal kırıklığı gerçek, ancak aynı zamanda tarihin parçası oldu. Türkiye ile ilişkilerimiz güçlü ve sağlam. İleriye doğru yöneldik. Türkiye'nin, ekonomisini geliştirmesine yardım etmek istiyoruz.'' Powell, son haftalarda Türkiye'nin Irak konusunda gösterdiği işbirliğine de değinerek, ''son haftalardaki işbirliği bizim için çok tatmin edici. Bunu da hesaba katacağım. Ancak şu aşamada, ne tür bir yargıya ulaşacağımı söyleyemem'' dedi. 
     
     ''SON DÖNEMDE HEMEN HER GÜN GÜL İLE KONUŞTUK'' 
     ''Irak'ın yeniden yapılandırılması çabalarında Türkiye'nin nasıl bir rol alabileceğine'' yönelik soru üzerine Powell, ''Son haftalarda Türkiye'nin gösterdiği işbirliğinden çok memnun olduk. Birliklere yiyecek, yakıt desteği ve bölgeye insani yardımın ulaştırılmasında destek gördük. Son dönemde neredeyse her gün Dışişleri Bakanı Abdullah Gül ile telefonda konuştum. Bunun da karşılığını gördük. Türkiye'nin Kuzey Irak endişeleri giderildi. Türk askerleri, bölgeye girmedi. Siyasi gelişmeleri de Türkiye ile konuşuyoruz'' diye konuştu. 
     ABD Dışişleri Bakanı, Irak'ın yeniden yapılanması çabalarında, özellikle Irak'ın komşularının önerilerine açık olduklarını vurgularken, 5 koalisyon ülkesinin, Irak'taki projelerde rol alacağını kaydetti. Powell, BM'nin de yeniden yapılanma çabalarında önemli rolü olacağını belirtti. 
     Powell, bir gazetecinin, ''ABD'nin bundan sonraki hedefi ne olacak Mısır ve Suudi Arabistan'ın da endişe etmesi gerekir mi '' sorusuna karşılık, ''Elbette hayır. ABD Başkanı George Bush, açıkça ifade etti. Suriye'ye yönelik endişelerimiz var ve bunları Suriye'ye de ifade ettik. Ancak savaş açılacaklar listesi veya birisine saldırma planımız yok. Gelecek aylarda Ortadoğu'da neler olacağını, gelişmeleri göreceğiz'' dedi. 
     ABD'nin, kitle imha silahlarından arındırılmış, demokratik bir Ortadoğu görmek istediğini belirten Powell, bu yöndeki en iyi modellerin, ''Türkiye ve yeni kurulacak Irak'' olduğunu vurguladı. Powell, ''Türkiye ve yeni Irak, demokrasinin Müslümanlar için de işleyebileceğinin örneği olacak'' diye konuştu. 
     
     SURİYE 
     Powell, Suriye'nin kitle imha silahları arayışı, terörist kuruluşlara destek vermesi, son haftalarda Irak'a bazı materyalleri sevk etmesi, Suriye-Irak sınırından karşılıklı olarak insanların geçmesi, Irak'a, koalisyon güçlerine karşı savaşmak üzere adam gönderilmesinin rahatsız edici olduğunu ve bu konuda Suriye'nin uyarıldığını söyledi. Colin Powell, bazı Iraklıların da Suriye'de barındığını belirterek, ''Bu insanları barındırmak, Suriye'nin çıkarına değil'' dedi. 
     
     ORTADOĞU SORUNUNA YOL HARİTASI 
     Powell, Ortadoğu sorununun çözümüne yönelik yol haritasının da Filistin yönetiminin yeni başbakanı resmen onaylandıktan sonra açıklanacağını kaydetti. Powell, yol haritası resmen açıklandıktan sonra hem İsrail'den, hem de Filistin yönetiminden görüş alacaklarını ve bu sürecin, kolay bir süreç olmayacağını kaydetti. 
     Colin Powell, tarafların birbirinin ihtiyaçlarını anlaması gerektiğini belirterek, ''Şimdi önümüzde gerçek bir şans var'' dedi. 
     





</TEXT>
</DOC>
