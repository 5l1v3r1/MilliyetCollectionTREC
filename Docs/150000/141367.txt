<DOC>
<DOCNO> 141367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/dunya/dun01.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
10 gün ültimatomu 
</HEADLINE>
<TEXT>

Silah denetçilerinin 3. raporunu BM Güvenlik Konseyi’ne sunduktan sonra ABD ve İngiltere, Saddam’a silahsızlanması için 17 Mart’a kadar nihai ültimatom önerdi 
     SEMA EMİROĞLU New York 

     BM Güvenlik Konseyi üyeleri, ABD, İngiltere ve İspanya, dün Irak’ın BM’nin silahsızlanma taleplerini yerine getirmek ya da savaşla yüz yüze gelmek konusunda Bağdat yönetimine 17 Mart’a kadar süre tanınmasını önerdi. Ancak Konsey’in veto yetkisine sahip üyelerinden Fransa, İngilizlerin gündemdeki tasarıya ek olarak sunduğu 17 Mart tarihini reddederek, "Bu bir savaş ültimatomu. Hiçbir ültimatoma onay vermeyeceğimizi daha önce de söyledik" diye kesin bir tavır aldı. Konsey’in veto sahibi diğer üyelerinden Rusya ve Çin de, askeri kuvvet kullanılmasına karşı olduklarını bildirdi. 
     Irak’a ültimatom, dün İngiltere Dışişleri Bakanı Jack Straw tarafından New York’ta açıklandı. BM Silah Denetim Komisyonu UNMOVIC Başkanı Hans Blix ile Uluslararası Atom Enerjisi Kurumu IAEA Başkanı Muhammed El Baradey’in Konsey’e verdikleri üçüncü brifingin ardından söz alan Straw, yeni bir öneri dağıtıldığını bildirdi. 
     
     Fransa’dan veto tehdidi 
     Tasarıya eklenen öneri şu ifadeyi taşıyor 
     "Güvenlik Konseyi’nin, Irak’ın, 17 Mart 2003 tarihine kadar ya da bu tarihten önce silahsızlanma yükümlülüklerini yerine getirmek için tam, koşulsuz ve acil biçimde işbirliği yaptığı sonucuna varmaması halinde, bu ülke 1441 tarafından kendisine tanınan son fırsattan yararlanmakta başarısız kalmıştır." Ültimatom ayrıca, Irak’ın BM tarafından yasaklanan tüm silahlarını, silah taşıma ve destek sistemleri ve yapılarını BM denetçilerine aktarmasını ve bunlardan 17 Mart’tan önce imha edilmiş olanlarla ilgili bilgi vermesini şart koşuyor. 
     Ancak Konsey’de konuşma yapan Fransa Dışişleri Bakanı Dominique De Villepin, "Denetçiler ilerleme kaydettiklerini bildirdikleri sürece ültimatom kabul edemeyiz, çünkü bu savaş anlamına gelir. Fransa, otomatik askeri kuvvet kullanılmasına yetki verecek bir kararın geçmesine izin vermeyecektir" dedi. Veto yetkisi bulunan Rus ve Çin’in yanı sıra üyeler, Almanya, Meksika, Suriye ve Pakistan ültimatoma karşı çıktılar. 
     
     Washington kararlı 
     Sadece İngiltere, İspanya ve Bulgaristan tarafından desteklenen Amerikan Dışişleri Bakanı Colin Powell ise, Irak’ın h l silahsızlanmak için stratejik bir karar vermediğini ve denetimler konusunda işbirliği yapmadığını savundu. Colin Powell, "Saddam’a silahsızlanmadığı takdirde kuvvet kullanacağımızı açıklama zamanı gelmiştir" dedi. 
     
     



 DÜNYA 













</TEXT>
</DOC>
