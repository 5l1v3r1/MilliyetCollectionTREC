<DOC>
<DOCNO> 113785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/guncel/gun01.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhabirimiz Şükran Özçakmak, SSK’lının çilesine adım adım tanık oldu 
</HEADLINE>
<TEXT>
Vay halimize .. 
SSK’lı hastaların Sağlık Bakanlığı’na bağlı tedavi kurumlarından yararlanmalarını sağlayacak protokol, sadece lafta kaldı. Bakanlığa bağlı hastaneler SSK’lıları kabul etmiyor, sağlık ocaklarının yazdığı reçetelerdeki ilaçlar hastaya verilmiyor 
     ŞÜKRAN ÖZÇAKMAK 

     Sağlık Bakanlığı ile Çalışma ve Sosyal Güvenlik Bakanlığı’nın imzaladığı "Sağlık Bakanlığı - SSK Sağlık Hizmetleri Protokolü" gereği 1 Eylül’den itibaren geçerli olan uygulamanın nasıl işlediğini görmek için hastaneleri dolaştık. İşte, SSK’lı bir yakınımla Sağlık Bakanlığı’na bağlı kurumdan yararlanmak isterken yaşadıklarım 
     SSK sağlık karnesiyle ilk olarak Haseki Hastanesi’nin kapısındayız. Hastane görevlileri bu uygulamanın sağlık ocaklarında, ana çocuk sağlığı ve aile planlaması merkezleri, 112 acil sağlık istasyonları ve dispanser gibi ayakta teşhis ve tedavi hizmeti sunan tesislerde geçerli olduğunu söyledi. 
     
     NUMARA KALMAMIŞ 
     Bu bilgi üzerine Şehremini’deki en yakın sağlık ocağı Seyitömer’e gittik. Protokole göre, sağlık ocakları 24 saat hizmet verecekti ancak henüz saat 13.00’ü göstermesine rağmen bizden sonra gelenler numara olmadığı’ gerekçesiyle geri çevrildi. 
     Bir hafta öncesine kadar SSK’lı hasta kabul edemediklerini, ellerine henüz ulaşan genelge gereği yeni uygulamaya geçtiklerini anlatan doktor, ilaç alamayacağımızı söyledi. Ancak biz ısrarlı olunca muayeneyi yapıp, reçete yazdı. Dispanserin hemen altında bulunan özel eczaneye girdiğimizde, Anlaşmamız yok Gureba’ya gidin’ yanıtını aldık. SSK Vakıf Gureba Hastanesi’ne vardığımızda bizi eczanenin dışına taşan ilaç kuyruğu karşıladı. 
     Gişeye ulaştığımızda, eczacı biraz da öfkeyle "Biz ilaç veremiyoruz, reçeteni hastanemizde yazdır da gel" dedi. Genelgeyi hatırlatınca da cama iliştirilmiş anlaşmalı eczaneler listesini göstererek, ilacı yazdırdığımız sağlık ocağına en yakın eczaneye gitmemiz gerektiğini anlattı. En yakın anlaşmalı eczane Samatya’daki Binbir Eczanesi ile Cerrahpaşa’daki Yılmaz Eczanesi’ydi. 
     
     BİZE YAZI GELMEDİ Kİ’ 
     Binbir Eczanesi’ne vardığımızda yalnız olmadığımızı gördük. Bizim gibi kapı kapı dolaşan çoktu. Eczacı Mehmet Binbir, kendilerine henüz yazı gelmediği için ilaç veremeyeceğini açıkladı. Binbir, "Günde 15 - 20 hastayı bu nedenle geri çeviriyoruz. Genel müdürlüğün yayımladığı genelge çok açık değil, sorun yaratacak. Bu kez de vatandaştan öncelikli olarak kuruma gitmesi istenecek, kurum genelgede belirtilen nedenlerle ilacı vermiyorsa reçetenin arkasını kaşeleyecek. Kaşelememesi halinde biz yine ilaç veremeyeceğiz, hasta da kuyruklarda sürünecek" dedi. 
     
     ELİMİZ BOŞ DÖNDÜK 
     Yılmaz Eczanesi’nin sahibi Yılmaz Osman Hızal da aynı gerekçelerle bizi geri çevirdi. SSK Sağlık Daire Başkanlığı’nın genelgesine göre, ilaçların öncelikle kurum eczanelerinden karşılanması, hasta kurum eczanesine gidemiyor veya kurum eczanesi eleman eksikliği ve iş yoğunluğu gibi nedenlerle ilacı veremiyorsa, reçetenin yazıldığı sağlık ocağına en yakın anlaşmalı eczanelerce karşılanması gerekiyor. Ancak biz gün boyunca ilaç almayı başaramadık. 
     
Bakan söz verdi ama durum aynı      Protokol, Çalışma ve Sosyal Güvenlik eski Bakanı Yaşar Okuyan ile Sağlık Bakanı Osman Durmuş tarafından 4 Temmuz 2002 tarihinde Başbakanlık’ta imzalandı. İmza töreninde konuşan Okuyan, "Bu işbirliğiyle hastanelerdeki kuyruklar azalacak. 36 milyon vatandaş Sağlık Bakanlığına bağlı birinci basamak sağlık tesislerinden doğrudan yararlanacak" demişti. 
     



 GÜNCEL 


























</TEXT>
</DOC>
