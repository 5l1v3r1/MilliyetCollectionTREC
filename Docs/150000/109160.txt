<DOC>
<DOCNO> 109160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sonspo17.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AS Roma takımında işler karıştı... 
</HEADLINE>
<TEXT>

     İtalya 1. Futbol Ligi takımlarından AS Roma, bir hafta içinde art arda 3 yenilgi alınca taraftarının hışmına uğradı. 
     Roma'nın antrenman sahası olan Trigoria'ya gelen 30 kadar taraftar protesto gösterisi yaparken, futbolculardan Fransız Zebina ile de aralarında kavga çıktı. 
     Taraftarlar, Davids başta olmak üzere teknik direktör Fabio Capello'nun istediği transferlerin gerçekleştirilmemesinden dolayı başkan Franco Sensi'yi sorumlu tutuyor. 
     Ligin ilk maçında deplasmanda Bologna'ya 2-1 yenilen Roma, Şampiyonlar Ligi'nde sahasında Real Madrid'e 3-0 kaybettikten sonra dün de ligde yine sahasında Modena'ya 2-1 yenildi. 1. lige bu sezon yükselen Modena'nın Olimpiyat Stadı'nda aldığı galibiyette karşılaşmanın hakemini suçlayan Romalı futbolcular, basına açıklamalarında maçın yönetimini ''skandal'' olarak değerlendirdiler. 
     Sarı kırmızılı ekibin, 1950-51 sezonundan bu zamana kadar ilk kez ligin ilk 2 haftası sonunda ''0'' puanda olduğu belirtildi. Alınan yenilgilerin ardından kulüp başkanı Franco Sensi'nin teknik direktör Fabio Capello, Futbol Şube Sorumlusu Franco Baldini ve Genel Menajer Fabrizio Lucchesi ile toplantı yaptığı bildirildi. 
     Şampiyonlar Ligi'nde grubundaki ikinci maçını çarşamba günü deplasmanda Yunanistan'ın AEK Atina takımına karşı oynayacak Roma'nın bir yenilgi daha alması durumunda protestoların daha da artması bekleniyor. 
     





</TEXT>
</DOC>
