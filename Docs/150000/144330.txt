<DOC>
<DOCNO> 144330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sonspo38.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Altay maçı hazırlıkları... 
</HEADLINE>
<TEXT>

     Fenerbahçe, Altay ile yarın oynayacağı lig maçının hazırlıklarını, bugün yaptığı tek antrenmanla tamamladı. 
     Sarı-lacivertliler, Teknik Sorumlu Oğuz Çetin yönetiminde, Samandıra Tesisleri'nde basına kapalı çalıştı. Semih dışındaki tüm futbolcuların katıldığı antrenmanda, sarı-lacivertlilerin taktik çalışma yaptığı bildirildi. Antrenman sonrasında Fenerbahçe tam kadro kampa alındı. 
     Elazığspor maçından sonra 5 futbolcunun kadro dışı bırakılması ve Ümit Özat'ın kart cezalısı olması nedeniyle, bazı mevkilerde zorunlu değişiklik yapan Oğuz Çetin'in, Altay karşısına Rüştü, Ali Güneş, Mustafa, Mirkoviç, Erhan, Hakan, Tuncay, Ceyhun, Rebrov, Beschastnykh ve Serhat'tan oluşan bir kadro çıkarması bekleniyor. 
     Altay maçı öncesi, Fenerbahçe'de Serhat, Mustafa ve Stevic'in 3'er sarı kartı bulunuyor. 
     Fenerbahçe ile Altay arasında Fenerbahçe Şükrü Saraçoğlu Stadı'nda saat 19.00'da başlayacak karşılaşmayı Bülent Demirlek yönetecek. 
     





</TEXT>
</DOC>
