<DOC>
<DOCNO> 113959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/dunya/dun03.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, İsrail için Irak’a ön harekat yapacak 
</HEADLINE>
<TEXT>

     YASEMİN ÇANGOR Washington 

     Olası Irak harekatı sırasında, İsrail’in Bağdat tarafından hedef seçilebileceğini hesaplayan, ancak böyle bir durumda İsrail’in askeri karşılık vermemesini isteyen Bush yönetimi, harekat planını "İsrail’in güvenliğine öncelik verecek şekilde" yeniledi. Başkan George W. Bush’un hafta içinde buluştuğu İsrail Başbakanı Ariel Şaron’a, "Irak harekatı öncesinde, Bağdat’ın elindeki, İsrail’i tehdit edebilecek Scud füzelerinin imhası için, Irak’ın batı bölgelerinde karadan özel operasyon yapmaya hazır olduklarını" söylediği belirtiliyor. 
     ABD yetkililerine göre, Irak’ın elindeki, sayıları 12 ila 40 arasında tahmin edilen ve İsrail ile Türkiye’yi menzili içine alabilen Scud füzelerinin, herhangi bir harekat öncesinde devredışı bırakılması gündemde. Konunun Bush - Şaron görüşmesinde ele alındığını doğrulayan yetkililer, İsrail’in istihbarat katkısıyla yapılacak bir ön operasyon ile, Irak’ın elindeki füze ramplarının tahribinin mümkün olduğunu bildirdiler. ABD ve İsrail’in geçen yaz aylarında bu bölgedeki tesisler konusunda ortak bir istihbarat ve tesbit operasyonu yaptıkları basına sızmıştı. 
     



 DÜNYA 













</TEXT>
</DOC>
