<DOC>
<DOCNO> 133912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sonspo15.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
FC Interli Okan, takıma yararlı olmaktan çok memnun... 
</HEADLINE>
<TEXT>

     FC Inter'deki Türk futbolculardan Okan Buruk, geçen pazar günü yapılan Empoli maçını kazanmalarında kendisinin de bir payı olmasından dolayı çok memnun olduğunu söyledi. 
     50 gün sonra Empoli maçıyla sahalara dönen Türk futbolcu, FC Inter'in resmi internet sitesinde yer alan açıklamalarında ''Önemli olan kazanmamız ve yeniden puan cetvelinde ilk sıraya gelmemiz. Kimin asist yaptığı veya gol attığı önemli değil. Inter'in kazanmasından başka birşey önemli olmaz. Ama bundan sonra ligin sonuna kadar bu durumumuzu korumak için çalışmak zorundayız'' diye konuştu. 
     29 yaşındaki futbolcu, yeni takım arkadaşı Gabriel Batistuta için ''Çok sempatik. Gerek saha içinde gerekse dışında tam bir şampiyon ve çok değerli bir insan'' yorumunda bulundu. 
     İleride Batistuta-Vieri ikilisinin hemen birbirlerine uyum sağladıklarını ifade eden Okan, ''Vieri, Batistuta, Recoba ve Kallon ile müthiş bir forvetimiz var. Crespo ve Ventola'yı da unutmamak gerekir'' dedi. 
     ''San Siro'ya alıştın mı Biliyorsun son zamanlarda hep birileri sakatlanıyor'' biçimindeki bir soruya da Okan, ''Interli taraftarların önünde oynamak çok güzel bir duygu. Seni her zaman daha güçlü hissettiriyorlar. San Siro'da oynamak hep heyecan veriyor. Almeyda için çok üzgünüm. En kısa zamanda iyileşmesini umarım. Takım için çok önemli bir futbolcu olsa da takımda onun yokluğunu hissettirmeyecek çok iyi durumda oyuncular da var'' yanıtını verdi. 
     Öte yandan hafta sonunda deplasmanda yapacakları Torino maçıyla ilgili ''hiçbir şey kolay değil'' diyen Okan, pes etmeden kazanmak zorunda olduklarını sözlerine ekledi. 
     





</TEXT>
</DOC>
