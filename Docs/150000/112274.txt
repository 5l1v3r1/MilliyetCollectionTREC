<DOC>
<DOCNO> 112274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sontur08.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer ''AB Komisyonu'nun önerileri doyurucu olmaktan uzak'' 
</HEADLINE>
<TEXT>

     Cumhurbaşkanı Ahmet Necdet Sezer, ''AB Komisyonu tarafından Türkiye ile ilgili hazırlanan İlerleme Raporu ve Strateji Belgesi, Türkiye'nin son 1 yılda gerçekleştirdiği siyasi reformların Kopenhag ölçütleri bakımından taşıdığı önemi vurguluyorsa da, ortaya koyduğu öneriler doyurucu olmaktan uzaktır'' dedi. 
     Sezer, Conrad International Hotel'de düzenlenen, ''Atlantik Antlaşması Dernekleri ATA 48. Genel Kurulu''nun açılışında yaptığı konuşmada, AB Komisyonu tarafından dün açıklanan ilerleme raporu ve strateji belgesine ilişkin, şunları söyledi 
     ''AB Komisyonu tarafından Türkiye ile ilgili hazırlanan İlerleme Raporu ve Strateji Belgesi, Türkiye'nin son 1 yılda gerçekleştirdiği siyasi reformların Kopenhag ölçütleri bakımından taşıdığı önemi vurguluyorsa da, ortaya koyduğu öneriler doyurucu olmaktan uzaktır. 
     TBMM'nin, ulusumuzun beklentilerine yanıt oluşturacak biçimde ve Kopenhag siyasi ölçütlerinin yerine getirilmesi yönünde attığı adımlar, Türk tarihinin en kapsamlı reform hareketlerinden biri niteliğindedir. Bu yöndeki reformların sürmesi ve bunların yaşama geçirilmesi için bugüne kadar olduğu gibi bundan sonra da gerekli adımların atılması yönünde ulusumuzun tercihini yansıtan güçlü bir siyasi irade bulunmaktadır.'' İlerleme Raporu ve Strateji Belgesi'nin sonuç olarak, AB Komisyonu'nun gerçekleştirdiği teknik bir çalışmanın ürünü olduğunu belirten Sezer, Kopenhag zirvesinde 15 üye ülkenin alacağı kararın, teknik olmanın ötesinde siyasal bir nitelik taşıyacağını bildirdi. 
     ''Bizim içten dileğimiz, AB ülkelerinin sağduyulu bir yaklaşım içinde Türkiye'nin ortaya koyduğu güçlü siyasi iradeye denk düşecek bir karar alarak, 2003 yılında ülkemizle katılım görüşmelerine başlanacağını ilan etmesidir'' diyen Sezer, İlerleme Raporu'nun bir stratejik belge olduğunu söyledi. 
     
     SEZER'DEN PRODİ'YE MEKTUP- 

     Cumhurbaşkanı Sezer, belge ve rapor ilan edilmeden AB Komisyonu Başkanı Romano Prodi'ye bir mektup gönderdiğini hatırlatarak, şöyle devam etti 
     ''Bu mektupta vurguladığım gibi Kopenhag zirvesine kadar olan sürede Komisyon'un, üye ülkelerin alacağı siyasal karara yapıcı katkılarda bulunacağını umut ediyoruz. Yine bu mektupta altını çizdiğim gibi, AB ile bütünleşme yolunda güçlü bir siyasi irade ortaya koymuş olan Türkiye, aynı doğrultuda bir kararı AB'den beklemektedir.'' Sezer, Türkiye'nin AB ile genişleme süreci çerçevesinde bütünleşmesinin, Birliğin stratejik girişimini ve derinliğini tüm yönleriyle artıracağını ifade ederek, ''Bu bütünleşme, Avrupa'da kültürel farklılıklardan kaynaklanan karşıtlıkların tümüyle geriye bırakılması anlamına gelecek ve adeta kültürlerarası kucaklaşmanın simgesini oluşturacaktır'' diye konuştu. 
     





</TEXT>
</DOC>
