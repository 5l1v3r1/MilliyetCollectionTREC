<DOC>
<DOCNO> 111875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sontur08.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, ''Bozüyük Zirvesi''ni savundu... 
</HEADLINE>
<TEXT>

     AK Parti Genel Başkanı Tayyip Erdoğan, Bozüyük'te biraraya geldiği işadamları Halis Toprak, Mehmet Emin Karamehmet ve Mustafa Süzer ile dün yaptığı görüşmede, Türkiye'deki mevcut sıkıntıyı ve işadamlarının kendi bankalarının düştüğü sıkıntıları ele aldıklarını söyledi. 
     Erdoğan, seçim gezileri çerçevesinde gece konakladığı Afyon İkbal Otel'den Uşak'a hareketinden önce gazetecilerin sorularını yanıtladı. 
     Kuzey Irak'ta yaşanan gelişmeleri bir soru üzerine değerlendiren Erdoğan, şunları söyledi 
     ''Şu andaki mevcut gelişmelerle alakalı hükümetin muhalefete yönelik herhangi bir bilgilendirmesi olmadı. Daha önce biliyorsunuz Milli Güvenlik Kurulu, burada Birleşmiş Milletler'in BM tavrı ile ilgileniyor. BM'nin net tavrı bizi ilgilendirir. Bugün de Genelkurmay Başkanı'nın Sofya'da yaptığı bir açıklama var bildiğiniz gibi. O da Irak'ın toprak bütünlüğüyle alakalı, yapısına biz de saygı duyarız. Bizim şu andaki tavrımız budur. Ama muhalefetin bilgilendirilmesinden sonra biz net tavrımızı koyar ve düşüncelerimizi açıklarız.'' 
     
     ''BOZÜYÜK ZİRVESİ'' 

     Bir gazetecinin, Toprak Holding Yönetim Kurulu Başkanı Halis Toprak, Çukurova Holding Yönetim Kurulu Başkanı Mehmet Emin Karamehmet ve Süzer Holding Yönetim Kurulu Başkanı Mustafa Süzer ile dün yaptığı görüşmeyle ilgili ''Bugünkü yayın organlarında Bozüyük Zirvesi ile ilgili haberler var'' sözleri üzerine, Erdoğan, soruyu beklemeden, şunları söyledi 
     ''Çeşitli yayın organlarında değil, sadece bir grubun yayın organında bu var ve o gruba sesleniyorum AK Parti'nin Türkiye'deki siyaset etme şeklini o grup belirlemeyecektir. Bu kadar... Gündemimiz sadece o grupları temsil eden gerek Halis Bey'in, gerek Mehmet Emin Bey'in gerekse Mustafa Bey'in Türkiye'deki şu andaki mevcut sıkıntıyla, kendi bankalarının düştüğü sıkıntılarla alakalı yaklaşık yarım saat-45 dakikalık bir görüşmemiz oldu. Bilecik ile Kütahya mitingi arasında... 
     Helikopter meselesine gelince, helikopter, kiraladığımız bir helikopterdir ve bizden önce de Cem Uzan Grubu'nda da bu helikopter kiralık olarak çalıştı. Başka gruplarda da isteyen istediği zaman bu helikopteri kiralama şansına sahip. Biz de 2 tane helikopter kiraladık. Bir tanesi de Toprak Grubu'nun sahip olduğu bir helikopterdir.'' 
     
     ''BANKALAR KENDİ GÖBEĞİNİ KENDİ KESECEK'' 

     AK Parti iktidarında batan bankalara yönelik nasıl bir politika izleyeceklerinin sorulması üzerine de Erdoğan, şunları kaydetti 
     ''Bütün bankalar noktasında bir takvim içerisinde bizim bu bankaların Hazine garantisi altında olmaktan çıkacak, nasıl normal bir anonim şirket kendi göbeğini kendisi kesiyorsa her banka da bu noktada kendi göbeğini kendisi kesecek ve tasarruf mevduatı sigorta fonlarında burada herkes yatırdığı parasının primini de garanti edip öyle olacak, yoksa bugün olduğu gibi Hazine, bankaların, batırılmış olan bankaların garantörü durumuna düşmeyecektir. Bugüne kadar yükünü hep Hazine çekmiştir, fakir fukara, garip gureba çekmiştir.'' 
     
     ''ÇİLLER MUHATABIM DEĞİL'' 

     DYP Genel Başkanı Tansu Çiller'in AK Parti'yi, ''Devletle kavgalı parti'' diye nitelendirdiğini hatırlatarak, bu konudaki değerlendirmesini soran bir gazeteciye de Erdoğan, ''Bu konuda partinin genel başkanı olarak hiçbir zaman muhatabı değilim. Sayın Çiller'in geçmişi, devletle ne kadar kavgalı olduğunun en önemli vesaikidir'' dedi. 
     Erdoğan, Çiller ile herhangi bir açık oturumda karşı karşıya gelip gelmeyeceği sorusuna da ''Muhatabım değil'' karşılığını verdi. 
     Erdoğan, İkbal Otel'den, Toprak Air'e ait helikopterle Uşak'a hareket etti. 
     





</TEXT>
</DOC>
