<DOC>
<DOCNO> 112796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/siyaset/siy05.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

     Ayhan Aydemir 

Eski vekilin yaptığına bakın      Yirminci dönem ANAP Amasya Milletvekili Aslan Ali Hatipoğlu vekilliği sona erince eski mesleği eczacılığa döndü. Atatürk Caddesi 52 numaradaki Amasya Eczanesi’nin sahibiydi. Meclis Saymanlığı’na gelen birkaç fatura onun hiç de etiğe uygun davranmadığını gösterdi. Eczacı eski vekil Hatipoğlu, annesine 68 milyon, babasına 68 milyon, kendisine 152 milyon, 28.05.2002’de yine kendi adına 122 milyon, 28.05.2002’de kendisi ve babası adına 111 milyon, 22.05.2002’de babası ve kendi adına 77 milyon ve eşi adına 74 milyon TL. tutarındaki reçeteleri Meclis’e yazdırdı ve kendi eczanesinden bu ilaçları temin ederek faturaları Meclis’e gönderdi. Eski vekillerin kendileri ile bakmakla yükümlü oldukları kişiler Meclis’in sağlık harcamalarından yararlanıyor. Üstelik verilen ilaçların sadece yüzde 20’sini ödüyor. 
     
Yücelen’in gizli kamerası kaldırıldı      ANAP’lı Rüştü K zım Yücelen, Sadettin Tantan’ın İçişleri Bakanlığı görevinden ayrılmasından sonra herhangi bir skandala meydan vermemek için bakanlıktaki çalışmalarını sıkı tuttu. İlk iş olarak da Özel Kalem Müdürü’nün odasına bir kamera yerleştirdi. Bakan Bey böylece dışarıda kendisine gelenler dahil oradaki konuşmaları odadaki monitörden izledi. Böylece ekrandan gördüğü ziyaretçileri duruma göre kabul etti ya da reddetti. Yücelen’in bakanlıktan ayrılmasından sonra Muzaffer Ecemiş bakanlık koltuğuna oturdu. Önündeki monitörden TV seyretmek istedi. Ancak başaramayınca yetkililere sordu. Onlardan "Efendim geleni gideni görüyorsunuz" yanıtını alınca şaşırdı. "Ben kimi gözetliyeceğim kardeşim" deyip gizli kameranın kaldırılması talimatını verdi. 
     
Araba sürmeden alkol muayenesi      DYP Antalya eski milletvekili Hayri Doğan’ın yeğeni Mehmet Ali, İstanbul Sarıyer’de bir restoranda arkadaşlarıyla alkol duvarını aşmışlardı. İstanbul polisi de o anda restoranın biraz ilerisinde sürücülere alkol kontrolü yapıyordu. Polisin kontrol yaptığı nokta oldukça kalabalıktı. Yeğen Mehmet Ali, masadan kalkıp kontrol yapan polisin yanına gitti. Polis elindeki aleti Mehmet Ali’ye tutarak "üfle" dedi. Mehmet Ali üfledi. Polis, "86 promil" deyip ehliyet ve ruhsatı istedi. Mehmet Ali, "yanımda yok" deyince polis arabayı parka çekmek istedi. Ama arabanın da olmadığını söyleyen Mehmet Ali’ye polis, "kardeşim o zaman ne arıyorsun burada" diye çıkıştı. Mehmet Ali’nin cevabı "Arkadaşlarla şu karşıda biraz demlendik. Sadece alkol derecemi öğrenmek istedim..." oldu. 
     



 SİYASET 






















</TEXT>
</DOC>
