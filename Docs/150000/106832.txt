<DOC>
<DOCNO> 106832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sontur26.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Başbakanlıktan istifa etmiyor... 
</HEADLINE>
<TEXT>

     ANAP Genel Başkanı Mesut Yılmaz'ın hükümetten ve Başbakanlık görevinden çekilmeye davet ettiği Bülent Ecevit kurmaylarını topladı ve "çekilmiyorum" dedi. 
     Ankara çok sıcak ve hareketli saatler yaşıyor. Herkes yarın milletvekili aday listelerinin açıklanmasından sonra deprem beklerken fırtına bugün koptu. Mesut Yılmaz'ın "Artık Türkiye'nin önünü kapatan hükümette ANAP'ın yeri yoktur" dedi ve Ecevit'i çekilmeye davet etti. 
     Bu gelişmeler üzerine Ecevit bakanlar ve kurmaylarını DSP Genel Merkezi'nde topladı. 
     Başbakan Bülent Ecevit'in, DSP'li bakanlar ve parti yöneticileri ile yaptığı toplantı yaklaşık bir saat sürdü. Toplantı sonunda bir basın toplantısı düzenleyen Başbakan Ecevit şunları söyledi 
     "Mesut Yılmaz bugün Başbakanlık'ta beni ziyaret etti. Görüştüğü konular tabi ilginç konulardı. AB'ye Uyum Yasalarından bazısına MHP'nin iptal için başvurmuş olmasına Sayın Mesut Yılmaz çok tepki gösterdi ve MHP'nin bu girişiminden sonra bugünkü hükümetin bir seçim hükümeti olarak bile devam edebileceği konusunda ciddi sakıncalar görüyorum dedi. Herhangi bir milletvekili, herhangi bir milletvekili grubu, herhangi bir parti grubu veya bakanlar herhangi bir Anayasa değişikliği konusunda Anayasa Mahkemesi'ne başvurabilirlerdi. Bunda yadırganacak bir taraf yoktu fakat Sayın Mesut Yılmaz bunu, büyük bir olay haline getirdi. Tabi kendi takdirleridir. 
     Bu arada Sayın Mesut Yılmaz biraz önce okuduğum mesajda söylediği gibi, bu girişimden sonra hükümetin artık yerinde duramayacağını söyledi. Yani hükümetten çekilmeli miyiz sizin görüşünüze göre dedim. Evet dedi. Bu düşüncede olduğunu belirtti. Onun üzerine ben 'ardaşlarımla görüşürüm' dedim. Arkadaşlarımla görüştük, görüştüğüm arkadaşlarımdan hiçbiri şu aşamada bizim Bakanlar Kurulu'ndan çekilmemizin doğru olmayacağı düşüncesindeler. Çünkü Türkiye çok hassas bir konumdan geçiyor. Erken seçim yapılacak. Bundan 1,5 ay kadar sonra sandığa gidilecek. Böyle bir ortamda biz hükümet değişikliğinin sorumluluğunu üstümüze almayı kabul edemedik.'' 
     
     ''HÜKÜMETTE BULUNMAMAZI UYGUN BULUNDU'' 

     Çoğunluktan düşmüş olmalarına olmalarına rağmen, hükümette kalışlarının kendi tercihleri olduğunu vurgulayan Ecevit, ''Fakat biz baskı yoluyla bunu yapmadık. Diğer partiler bizim seçime gidilirken hükümetin başında bulunmamızı uygun buldular. Çünkü geçmiş deneyimlerden de biliyorlar ki DSP seçim sürecinde hiç partizanlık yapmaz, kimsenin hakkını çiğnemez, hükümeti ve devleti tam bir tarafsızlık içinde yönetir. Bunun geçmişte sınavlarını verdik. Şimdi de kimsenin şikayetine yol açmayacak bir dürüstlük içinde partizanlıktan uzak biçimde hükümet görevini sürdürüyoruz'' diye konuştu. 
     
     ''SORUMLULUĞU ÜSTÜMÜZE ALAMAYIZ'' 

     Özellikle ekonominin duyarlı bir dönemden geçtiğini belirten Ecevit, ''Seçim ortamına girildiği halde ve birçok sabotajlarla karşılaşıldığı halde, hükümetin dikkatli, uyumlu tutumu sayesinde, özellike DSP'nin gösterdiği duyarlılık nedeniyle, ekonomi iyileşme sürecine girmiştir. Enflasyon düşüyor, ekonomi büyüyor, yatırımlar artıyor. Halk bir güven içinde işine gücüne gidiyor'' dedi. 
     Başbakan Ecevit, bundan 1,5 ay sonra seçimin yapılacağını, erken seçime karşı çıkan tek partinin DSP olduğunu ifade ederek, ''Bunun ülkeye zarar vereceğini biliyorduk veya bazı olumlu gelişmelerin gerçekleşmesinin bu yüzden güçleşebileceğini biliyorduk. Onun için bu hükümet görevini üstümüze aldık. Dediğim gibi, bundan şikayetçi olanlar varsa, bunların arasında yetkili olanlar, yetkili kurullar varsa, onlar gereğini yaparlar'' diye konuştu. 
     
     SORU VE YANITLAR 

     Başbakan Ecevit, daha sonra gazetecilerin sorularını yanıtladı. Ecevit, Mesut Yılmaz çekilirse hükümet devam edebilir mi sorusunu şöyle yanıtladı 
     "Diyelim ki biz hükümetten çekildik. O zaman ne olacak. Seçimlere 1,5 ay var. Bu kadar sürede yeni bir hükümet bile kurulamaz. Ben koltuğa yapışmadım. Gensoru ile düşürülene kadar görevimin başındayım. Şu anda istifanın hükümet sorumluluğu ile bağdaşmadığı kanısındayım." Ecevit, Şevket Bülent Yahnici'yi de yanıt vererek "Seçim popülizmi içinde söylenmiş saçma sapan şeyler. Apo'yu Türkiye'ye getiren kim " dedi. 
     
     TOPLANTIYA KİMLER KATILDI 

     DSP Genel Merkezi'nde saat 14.00'de başlayan toplantı yaklaşık 1 saat sürdü. 
     Toplantıya, Devlet bakanları Masum Türker, Zeki Sezer, Melda Bayer, Tayfun İçli, Tayyibe Gülek, Mehmet Kocabatmaz, Erdoğan Toprak, Milli Eğitim Bakanı Necdet Tekin, Kültür Bakanı Suat Çağlayan, Orman Bakanı Nami Çağan, Çevre Bakanı Fevzi Aytekin, DSP Genel Başkan Yardımcısı Rahşan Ecevit, Grup Başkanvekili Aydın Tümen, Genel Sekreter Süleyman Yağız katıldı. 

     
</TEXT>
</DOC>
