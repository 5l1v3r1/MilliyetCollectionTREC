<DOC>
<DOCNO> 141010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/soneko24.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Niyet mektubunda farklı bir yaklaşım uyguluyoruz 
</HEADLINE>
<TEXT>

     Devlet Bakanı Ali Babacan, ''ülkemizde hem tanıtım hem de iyileştirme ortamının eksikliği nedeniyle, yeterli yerli ve yabancı yatırım gerçekleştirilememektedir'' dedi. 
     Babacan, IMF ile çalışmaların 4 haftadan beri devam ettiğini hatırlatarak, bu seferki niyet mektubunun hazırlanmasında farklı bir yaklaşım uyguladıklarını belirtti. 
     Bakan Babacan, Hazine Müsteşarlığı'ndaki Yatırım Ortamının İyileştirilmesi Koordinasyon Kurulu'nun YOİKK , 2003 yılı ilk toplantısının açılışında yaptığı konuşmada, bürokratik anlayışın değişiminin, Kurul sayesinde olacağını belirtti. 
     Bakan Babacan, Kurul'un, ekonomi politikalarının belirlenmesi ve uygulanmasında, ekonomi ile ilgili önde gelen kuruluşların katılımını sağlayan çok önemli bir platform olduğunu da ifade ederek, ''Bu platformda başta TOBB olmak üzere, TÜSİAD, YASED ve TİM gibi sivil toplum kuruluşlarının da etkin görev alması, bu Kurul'un fonksiyonunu ve ne kadar önemli olduğunu vurgulamak açısından son derece önemlidir'' diye konuştu. 
     ''Türkiye'de yeterli yatırımın neden yapılmadığını ve Türkiye'nin neden kendi potansiyeli ile ölçülü olarak yatırımları temin edemediğini'' sorusunun sorulması gerektiğini bildiren Bakan Babacan, şöyle devam etti 
     ''Türkiye ile ilgili konuştuğumuz zaman, Türkiye'nin bir cennet olduğu, insanıyla, tarihiyle, kültürüyle, potansiyelleriyle, yeraltı-yerüstü kaynaklarıyla zengin bir ülke olduğunu dile getiririz. Yine çok sık kullandığımız ifadelerden biri de ülkemizin bir köprü konumunda olduğu, stratejik ve coğrafi öneme haiz olduğudur. Ancak, nedendir bilinmez bu zenginlikleri ve özellikleri ekonomik olarak bugüne kadar çok iyi değerlendiremediğimiz de bir gerçektir.'' 
     
     ''İKİ KONUDA YETERİNCE AKTİF DAVRANAMADIK'' 

     Bakan Babacan, Türkiye'nin bugüne kadar özellikle iki konuda yeterince aktif davranamadığını, bunların da ''Türkiye'nin yatırım yeri olarak tüm dünyada tanıtımı ile Türkiye'de yatırım ortamının iyileştirilmesi'' olduğunu kaydetti. 
     Eski SSCB'nin yıkılmasından sonra ortaya çıkan devletlerdeki yatırımlara bakıldığında, kısa zamanda önemli bir ivmeye sahip olduklarının görüldüğünü bildiren Bakan Babacan, Romanya, Polonya ve Bulgaristan gibi ülkelerdeki yatırımların sadece yerli sermaye tarafından değil, çoğunlukla yabancı sermaye tarafından gerçekleştirildiğine dikkati çekti. 
     
     ''ESKİ SİYASET ALIŞKANLIKLARINI GÖMDÜK'' 

     Devlet Bakanı Ali Babacan ''Eski siyaset alışkanlıklarını bir daha canlanmamak üzere toprağa gömdük. Dolayısıyla hiç kimse bizden geçmişteki siyasi söylemleri ve geleneksel siyasi refleksleri göstermemizi beklemesin. Hükümetimiz kelimenin tam anlamıyla halkın hükümetidir. Kendisini yalnızca halka karşı sorumlu hissetmektedir. Dolayısıyla bir takım çevrelerin AK Parti iktidarına yönelik eleştirileri değil, öncelikle halkın tepkileri dikkate alınmaktadır.'' dedi. 
     Siyasetçi olarak sokağa çıktıklarında alkışlarla karşılanmalarının Türkiye'de siyasetin ne kadar değiştiğinin göstergesi olduğunu da kaydeden Babacan, şöyle konuştu 
     ''AK Parti iktidarına güven ilk günkü gibi devam etmektedir. Son günlerde aldığımız ekonomik tedbirlerin nedenlerini ve gerçeklerini halkımız çok iyi anlamakta ve aslında bize hak vermektedir. Evet halkımızdan fedakarlık istedik. Fakat bu fedakarlık eşitsiz, adaletsiz, ayrımcılıkla değil, samimiyetle, dürüstlükle, sorumlulukla, adaletle ve tabii ki başarıyla sonuçlanacaktır.'' Hükümetin başarıdan başka şansı olmadığını, Türkiye'yi her halükarda düzlüğe çıkaracaklarını da ifade eden Bakan Babacan, ''biz geleceğe ümitle bakıyoruz. Bunu hayal kırıklığına dönüştürmek isteyenlere asla izin vermeyeceğiz'' diye konuştu. 
     
     GAZETECİLERİN SORULARI 

     Bakan Babacan, Yatırım Ortamının İyileştirilmesi Koordinasyon Kurulu toplantısındaki konuşmasının ardından, basın mensuplarının sorularını yanıtladı. 
     IMF ile devam eden 4. gözden geçirme çalışmalarının ne zaman tamamlanacağına ilişkin sorular üzerine Babacan, çalışmaların 4 haftadan beri devam ettiğini hatırlatarak, bu seferki niyet mektubunun hazırlanmasında farklı bir yaklaşım uyguladıklarını belirtti. 
     Babacan, bu niyet mektubunun IMF veya Dünya Bankası taarfından hazırlanmasındansa, ilgili bakanlık ya da kuruluşlar tarafından hazırlanması yolunu benimsediklerini kaydetti. 
     Bu bakanlık ve kuruluşlardan gelenleri toplayıp, bir niyet mektubu taslağı oluşturduklarını, bunun süreyi biraz uzattığına işaret eden Babacan, bu taslaklar biraraya getirildikten sonra IMF ile mektup üzerinde görüşmelerin yapılmaya başlandığını anlattı. 
     Şu anda istişarelerin devam ettiğini kaydeden Babacan, niyet mektubunda yazan her bir paragraf ve cümlenin, bunları uygulayacak birimler taarfından benimsenmesinin önemine dikkati çekti. 
     Babacan, ilgili bakanlık ve kuruluşların niyet mektubundaki konulara hem çok iyi hakim olması hem de inanması gerektiğini belirtirken, bu seferki niyet mektubunun, tüm birimlerin konsensüsü ile ortaya çıkmasının, uygulamada kendilerini çok rahatlatacağını vurguladı. 
     ''ESKİ GÖZDEN GEÇİRME OLMAKTAN ÇIKTI'' 
     4. gözden geçirmenin vaktinin aslında getiğimiz yılın sonu olduğunu hatırlatan Babacan, ''şimdi Marttayız, bu 4. gözden geçirmeyi, eski gözden geçirme olmaktan çıkarttı. Önümüzdeki dönemde 2004 yılının sonuna doğru, neredeyse yeni bir program yapıyormuşçasına çok kapsamlı bir niyet ektubu olacak'' diye konuştu. 
     Bir gazetecinin Babacan'ın sözleri üzerine ''yeni bir program hazırlığı mı var'' şeklindeki sorusuna karşılık Bakan, ''hayır yeni bir program değil, eski programın yeniden ele alınması, yapılacak işlerin yeniden gözden geçirilmesi ve hatta yeni şeyler eklenmesi var'' dedi. 
     Acil Eylem Planı'nda yer alan bazı hususların niyet mektubuna konulduğunu, yeni özelleştirme programındaki bazı unsurların da mektuba eklendiğini kaydeden Babacan, ''yani içerik olarak çok zengin ve ülke gerçeklerine uygun bir niyet mektubu olacak'' şeklinde konuştu. 
     
     YATIRIM ORTAMININ İYİLEŞTİRİLMESİ 

     Babacan, ''Yatırım ortamının iyileştirilmesi koordinasyon kurulunda, gündemde olan yasalara ilişkin bir takvim olup olmadığının'' sorulması üzerine, devam edecek bazı çalışmalar bulunduğunu, bir iki defa daha toplanıp, bu düzenlemelere son şeklin verilmesi gerekceğini belirtti. 
     Daha sonra, daha seyrek olarak bu toplantıların sürebilecğine işaret eden Babacan, ilk problemlerin çözülmesinin ardından, bu çalışmaların devam etmesinin son derece önemli olduğunu vurguladı. 
     Hükümetin büyüme modelinin önemli ayaklarından birinin de, yabancı yatırımların cezbedilmesi olduğunu hatırlatan Babacan, Türkiye'nin de mutlaka AB'ye adaylık sürecindeki diğer ülkeler gibi yatırım ortamının iyileştirilmesiyle ilgili hızlı şekilde bitirip yatırımları cezbetme açısından, diğer ülkeler standardına çıkartılması çalışmalarının hızla devam edeceğini söyledi. 
     Dünya Bankası Başkanı James Wolfensohn'un da katılması planlanan Yatırımcı Zirvesi'nin ertelendiği hatırlatılarak, bunun ne zaman yapılacağını sorulması üzerine de Babacan, Kızılcahamam'da yaptıkları toplantının ardından, Yatırım Konseyi üyesi büyük firmaların başkan ve CEO'su olan işadamlarına birer mektup yazdığını, bu oluşumun hükümet tarafından desteklendiğini belirttiğini ve en kısa zamanda toplantı tarihinin yeniden belirlenecğini ifade ettiğini belirtti. 
     Bu mektuplara çok olumlu yanıtlar geldiğini kaydeden Babacan, bu toplantının önümüzdeki dönemde kısa zamanda canlandırılacağını bildirdi. 
     
     AVRUPALI YATIRIMCILARA DÖNÜK TOPLANTI HAZIRLIĞI 

     Ayrıca Avrupalı yatırımcılara yönelik bir toplantının da gündemlerinde olduğunu açıklayan Babacan, bu toplantıya da Avrupa'daki büyük firma yöneticilerinin katılacağını kaydetti. 
     Bunun dışında, Dünya Ekonomik Forumu'nun Türkiye ile ilgili böyle bir çalışmasının söz konusu olacağını ifade eden Babacan, bu sene içinde bu yapıda bir toplantının da Türkiye'de düzenleneceğini kaydetti. 
     Bir gazetecinin ''savaş durumunda bu toplantıların ne olacağının'' sormasına karşılık Babacan, ''tabiiki önümüzdeki risklerin bir şekilde bitmesi gerek böyle bir toplantı için'' dedi. 
     Meclis'te bulunan Yabancı Sermaye Yasası'nın çıkarılmasına ilişkin takvim konusundaki soru üzerine de Babacan, tasarının şu anda Meclis'te olduğunu hatırlatarak, Yatırım Tanıtım Ajansı'nın kurulmasıyla beraber, iki yasa tasarısının birarada Meclis'e sunulmasını beklediklerini, bir iki hafta içinde görüşülebileceğini kaydetti. 
     





</TEXT>
</DOC>
