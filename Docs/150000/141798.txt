<DOC>
<DOCNO> 141798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sondun21.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
The Times muhabiri Osman Öcalan'ı tarif etti "Ayıya benziyor" 
</HEADLINE>
<TEXT>

     İngiltere'de yayımlanan The Times gazetesi, PKK olan adını KADEK olarak değiştiren terör örgütünün Türkiye'ye karşı yeniden savaş açma tehdidinde bulunduğunu öne sürdü. 
     Gazete, ''Türk askerinin Kuzey Irak'a girmesi halinde Türkiye'nin her yerinde, kentlerinde, kırsal alanlarında, ekonomik, askeri, bürokratik hedeflerine karşı eylemler düzenleriz'' iddiasında bulunan terör örgütü elebaşısı Abdullah Öcalan'ın kardeşi Osman Öcalan'ı, ''KADEK'in komutanı'' olarak tanıttı. 
     The Times yazarı Antony Loyd, Kandil dağlarındaki kampında konuştuğunu belirttiği terörist Osman Öcalan'ı ''ayı görünümlü'' bir kişi olarak tarif etti. 
     Loyd, terörist Osman Öcalan'ın İngiltere ve ABD'yi de tehdit ettiğini ve ''Kürt meselesi halledilmedikçe, bu iki ülke Kürtlerle ilgili politikalarına açıklık getirmedikçe, onlara destek vermeyiz'' dediğini bildirdi. 
     Times, ABD'nin istemesi durumunda da terör örgütü KADEK'in silahlarını bırakmayacağını, bu durumda ABD'ye karşı direneceklerini belirten terörist Öcalan'ın, Türkiye, Irak ve İran'da silahlı militanları bulunduğunu söylediğine dikkati çekti. 
     





</TEXT>
</DOC>
