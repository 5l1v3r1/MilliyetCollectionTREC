<DOC>
<DOCNO> 146849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sontur01.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hava sahasının kapatılması söz konusu değil 
</HEADLINE>
<TEXT>

     AK Parti Genel Başkan Yardımcısı Dengir Mir Mehmet Fırat, Türk hava sahasının yabancı ülke hava unsurlarına kapatılmasının söz konusu olmadığını ifade ederek, ''Meclis'ten bu konuda tezkere çıkmıştır'' dedi. 
     Fırat, AK Parti Merkez Yürütme Kurulu toplantısında ele alınan konular hakkında gazetecilere bilgi verdi. 
     Genel Başkan ve Başbakan Erdoğan'ın 11 günde bir MYK toplantılarına katılacağını kaydeden Fırat, toplantıda Irak savaşı ile ilgili gelişmeler, Kıbrıs ve ekonomik konuların görüşüldüğünü bildirdi. 
     Fırat, yakın bir gelecekte Kıbrıs konusunun yeniden gündeme geleceğini, Kıbrıs'taki tarafların, garantör devletlerin ve Birleşmiş Milletler'in oluşturacağı 5'li bir oluşumla, Kıbrıs konusunun yeniden ele alınacağını bildirdi. 
     Toplantıda, ekonomik konuların yanı sıra partinin 1. olağan kongresinin de ele alındığını bildiren Fırat, ayrıca bir süre sonra AK Partili belediye başkanlarının yapacağı toplantıda Yerel Yönetimler Yasa Tasarısı'na ilişkin görüş alış-verişinde de bulunulacağını bildirdi. 
     Fırat, ayrıca çevre ile orman, kültür ile turizm bakanlıklarının birleştirilmesiyle ilgili yasa tasarısının da yakında TBMM'ye gönderileceği söyledi. 
     Fırat, bir gazetecinin ekonomik krizden çıkmak için bazı önerilerin gündeme getirildiğini ifade ederek, AK Parti'nin bu konuda herhangi bir girişiminin olup olmadığı sorusu üzerine, vatandaşın, sivil toplum örgütlerinin, sendikaların gerek hibe gerekse borçlanma konusunda büyük taleplerinin olduğunu ifade etti. 
     Hükümet olarak bu konuda bir talep gündeme getirmekten öte iç kaynakların harekete geçirilmesinin önemine inandıklarını ifade eden Fırat, çok kısa bir zaman dilimi içinde bu kaynakların ortaya çıkacağını, bunun da kamuoyuna açıklanacağını kaydetti. 
     Fırat, Türk hava sahasının ABD uçaklarına kapatılması yönünde Bakanlar Kurulu'nda bazı üyelerin görüş belirttiği iddialarının sorulması üzerine, öyle bir konunun söz konusu olmadığını bildirdi. Fırat, ''Meclis'ten bu konuda tezkere çıkmıştır. Hava sahamız hala yürümektedir'' dedi. 
     Bugün bazı gazetelerde kamu bankalarında faizsiz finans yöntemine geçileceği haberlerinin sorulması üzerine de Fırat, ekonomiden sorumlu Genel Başkan Yardımcısı'nın bu haberleri yalanladığını söyledi. Böyle bir şeyin söz konusu dahi olmadığını, yasaların zaten böyle bir şeye izin vermediğini anlatan Fırat, haberlerin maksatlı yapıldığı görüşünü dile getirdi. 
     Fırat, ''Bakanlar Kurulu toplantısında bazı bakanların Irak ile ilgili iyi ki bu işin içinde yokuz görüşünü ifade ettikleri belirtiliyor. Nasıl değerlendiriyorsunuz'' sorusuna, ''Hükümetler iyi ki bu işin içinde yokuz diye konuşmazlar'' karşılığını verdi. 
     





</TEXT>
</DOC>
