<DOC>
<DOCNO> 124223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sonspo22.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
2008 Avrupa Şampiyonası'nı Avusturya ve İsviçre düzenleyecek... 
</HEADLINE>
<TEXT>

     Avrupa Futbol Federasyonları Birliği UEFA , 2008 yılı haziran ayında düzenlenecek 13. Avrupa Futbol Şampiyonası finallerinin organizasyonunu, Avusturya-İsviçre ortaklığına verdi. 
     UEFA İcra Komitesi, dün 7 adayın yaptığı tanıtımlardan sonra bugün sabah saatlerinde Nyon kentinde organizasyonu düzenleyecek ülke ya da ülkeleri belirlemek için toplandı. 
     İspanyol üye Angel Maria Villar Llona'nın başkanlığı yaptığı toplantıda, öncelikle Rusya, Macaristan ile Hırvatistan-Bosna Hersek ortaklığı, ön elemeyi geçemeyerek ilk tur oylamaya dahi sokulmadı. 
     Toplantı sonunda TSİ 13.00'de açıklama yapılması beklenirken, 2.5 saatlik bir gecikme yaşandı ve komite karar vermekte oldukça zorlandı. Komitenin, bu tür bir toplantıda tarihinin en uzun oturumunu gerçekleştirdiği kaydedildi. 
     İlk tur oylamaya 4 aday katılırken, ilk tur sonunda Kuzey ülkeleri ittifakı ile İskoçya-İrlanda Cumhuriyeti ortaklığı elendi ve Türkiye-Yunanistan ortaklığı ile Avusturya-İsviçre ortaklığı finale kaldı. Uzun tartışmaların yaşandığı final oylamasında, Avusturya-İsviçre ortaklığının çok az bir oy farkıyla organizasyonu aldığı öğrenildi. Son tur oylamaya, ön eleme ve ilk tur oylama sonunda elenen ülkelerin üyeleri de katıldı. 
     2 ülkeli bu futbol organizasyonu, Avrupa Şampiyonaları tarihinde 2., dünyadaki büyük futbol organizasyonları içinde de 3. 2 ortaklı organizasyon olacak. 

     
</TEXT>
</DOC>
