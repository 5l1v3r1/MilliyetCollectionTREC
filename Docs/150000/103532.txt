<DOC>
<DOCNO> 103532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sondun08.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem'in Alman gazetelerine demeci "Sınırımızda savaş istemiyoruz" 
</HEADLINE>
<TEXT>

     YTP Genel Başkanı İsmail Cem, Türkiye'de iktidarın da, muhalefet partilerinin de Irak'a yönelik savaş istemediğini söyledi. 
     Cem, Die Welt ve Berliner Morgenpost adlı Alman gazetelerine yaptığı açıklamada, ''Biz sınırlarımızda savaş istemiyoruz. Bu ekonomimize büyük zarar verir. Komşumuzda yangın çıkarsa, biz kendimizi rahat hissedemeyiz. Bu nedenle bu konuda şimdilik Batılı ülkelerle yaptığımız anlaşmaların ötesinde daha fazla çaba harcamak istemiyoruz'' dedi. 
     Amerikalı yöneticilerin Türkiye'nin tutumunu bildiklerini ve Körfez savaşının Türkiye'ye büyük zararlar getirdiğini hatırlatan Cem, Türk halkının da Irak'taki rejimi desteklemediğini, ancak Türkiye-Irak sınırında İsrail ile Filistinlilerin arasında olduğu gibi gerginlik yaşamak istemediğini belirtti. 
     Cem, Türkiye'nin Kuzey Irak bölgesinde stratejik çıkarı olup olmadığı sorusuna karşılık, ''Türkiye'de küçük bir azınlık, Musul ve Kerkük'ün Türkiye'ye ait olması gerektiğini savunuyor, çünkü bu bölgeler 20'li yıllarda Türkiye'den alınmıştı. Ancak Türk devletinin görüşü, Irak dahil olmak üzere, komşu ülkelerin toprak bütünlüğüne saygı göstermektir'' diye konuştu. 
     AB üyeliğinin Türkiye'nin önemli hedeflerinden biri olduğunu vurgulayan Cem, ''Almanya, halkına daha iyi yaşam standartları sağlamak ve Avrupa'da barış ve istikrarı korumak amacıyla AB'ye üye olmuştur. Bunları biz de istiyoruz'' ifadesini kullandı. 
     Türkiye'nin AB ile siyasi ilişkilerinin çok iyi olduğunu, ancak ekonomik alanda sorunlar yaşadıklarını belirten Cem, ''Uyum yasalarını biz öncelikle AB için değil, Türkiye için çıkarttık. Bazı kararlar, bizde yıllardan bu yana tartışılıyordu. Şimdi ümit ederim ki, Kopenhag zirvesinde Türkiye ile üyelik müzakerelerine başlanması konusunda açık bir karar alınır'' dedi. 
     
     ''TOP AB'NİN SAHASINDA'' 
     Kopenhag'da bu yönde bir karar alınmaması durumunda, bunun Türkiye-AB ilişkilerini olumsuz yönde etkileyeceğini ifade eden Cem, ''Olumsuz bir cevap beklemiyorum. AB bugüne kadar akıllı davrandı. Ülkemizde yaptığımız reformlar ortada. Şimdi top AB'nin sahasında'' diye konuştu. 
     Cem, Türkiye'nin bir İslam ülkesi olmasından dolayı AB üyeliği konusunda zorluk çekip çekmediği sorusuna da, ''Hükümetler düzeyinde böyle bir zorluk yok, ancak halkların bazı kesimlerinde bu tür önyargılar mevcut. Ama bu önemli değil, tüm AB ülkelerinde AB'ye karşı olan insanlar da var. Bence, AB'nin bir Hıristiyan topluluğu olduğu şeklindeki tartışmalar geçmişte kalmıştır'' karşılığını verdi. 
     Türk Silahlı Kuvvetleri'nin siyasetteki ağırlığının da Avrupa'da abartıldığını savunan Cem, ''Milli Güvenlik Kurulu'nda 5 yıl süreyle görev yaptım. Kurulun görevi, hükümete danışmanlık yapmaktır. Sosyal demokrat olarak, kendimi çoğu kez generallerden daha muhafazakar olarak gördüm'' dedi. 
     Cem, ''sol partilerin birleşmesini neden istemediği'' sorusunu yanıtlarken de ''Türkiye'deki gerçeklerin ışığında bu mümkün olamazdı. Başbakan Ecevit de bu görüşe karşıdır. Türkiye'yi bekleyen sorunlar, sadece solcu partiler tarafından da üstlenilemez. Mümkün olduğu kadar büyük sosyal bir koalisyona ihtiyacımız var'' diye konuştu. 
     Toplum içinde büyük bir uzlaşma sağlandığı takdirde partisinin yüzde 10'luk barajı da aşacağını söyleyen Cem, ''Sol, sağ ya da orta gibi deyimler, Türkiye'deki siyasi sistemi yansıtmıyor. Sınır 'eski' ve 'modern' arasından geçiyor. Partim, seçmenlerin partiler üstü modern politikamızı ödüllendireceğini düşünüyor'' dedi. 
     





</TEXT>
</DOC>
