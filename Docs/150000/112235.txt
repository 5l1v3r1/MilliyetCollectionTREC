<DOC>
<DOCNO> 112235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/soneko19.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK "Fon'daki bankalarla ilgili alacak davaları devam ediyor" 
</HEADLINE>
<TEXT>

     Bankacılık Düzenleme ve Denetleme Kurumu BDDK fona devredilen bankalar nedeniyle oluşan kamu alacaklarıyla ilgili davalar ve takiplerin devam ettiğini bildirdi. 
     BDDK, Tasarruf Mevduatı Sigorta Fonu'na TMSF devredilen bankalar nedeniyle oluşan alacaklarla ilgili, kamuoyuna yeterli bilgi verilmediği konusundaki haberler üzerine bir açıklama yaptı. 
     Devralınan alacakların takip ve tahsilinde, Bankalar Kanunu, Amme Alacaklarının Tahsil Usulü Hakkında Kanun ve İcra İflas Kanunu hükümlerinin uygulandığı kaydedilen açıklamada, konuya ilişkin gelişmeler hakkında da, ''ticari sır'' niteliği dışında olmak kaydıyla düzenli bilgi verildiği vurgulandı. 
     Yapılan işlemlerin daha sağlıklı yürütülmesi amacıyla, işlemler sonuçlandırıldıktan sonra kamuoyuna bilgi sunulduğu ifade edilen açıklamada, daha sonra şu görüşlere yer verildi 
     ''TMSF faaliyetleri çerçevesinde yapılan uygulamalarda öncelikli hedefimiz, kamu alacaklarının ekonominin içinde bulunduğu durum da dikkate alınarak, mümkün olan en yüksek değeriyle ve en hızlı şekilde tahsil edilmesidir. Bu itibarla, yapılan haber ve yorumlarda BDDK'nın bu yaklaşımı dikkate alınarak, yanlış anlamalara izin vermeyecek bir anlayış ve titizliğin gösterilmesi gerekmektedir.'' BDDK açıklamasında, şeffaflık ve kamuoyunun sağlıklı bilgilendirilmesi ilkeleri doğrultusunda, basın ve kamuoyunun ihtiyaç duyduğu bilgilere, kurumun internet sitesi ve telefonlar yoluyla da ulaşılabileceğine dikkat çekildi. 
     





</TEXT>
</DOC>
