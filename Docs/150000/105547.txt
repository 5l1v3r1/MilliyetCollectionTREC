<DOC>
<DOCNO> 105547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sontur11.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, CEBİT bilişim fuarını açtı... 
</HEADLINE>
<TEXT>

     DSP Genel Başkanı ve Başbakan Bülent Ecevit, Uluslararası Bilgi ve İletişim Teknolojileri Fuarı'nın Cebit Eurasia Bilişim 2002 açılışını yaptı. 
     İstanbul'da kaldığı Ceylan Intercontinental Oteli'nden fuarın düzenlendiği Beylikdüzü'ndeki TÜYAP Fuar ve Kongre Merkezi'ne, eşi DSP Genel Başkan Yardımcısı Rahşan Ecevit ile uzun bir konvoy eşliğinde gelen Başbakan Ecevit, İstanbul Valisi Erol Çakır, Emniyet Müdürü Hasan Özdemir ve fuar organizasyonunu yapan Hif A.Ş Genel Müdürü Erdem Özel tarafından karşılandı. 
     Kurdeleyi keserek Cebit Eurasia Bilişim 2002 fuarının açılışını yapan Ecevit, bir süre yürüdükten sonra akülü araca bindi. Ecevit'e, eşi ve DSP Grup Başkanvekili Emrehan Halıcı eşlik etti. 
     Akülü araçla fuar alanındaki stantları gezen ve el sallayarak ziyaretçileri selamlayan Ecevit, Türkiye Cumhuriyeti Başbakanlık Standı'nın açılışını da gerçekleştirdi. Ecevit, Başbakanlık Müsteşarı Füsun Koroğlu'dan bilgi aldı. Bilgi İşlem Daire Başkanı Hüseyin Çelik de Ecevit'e Başbakanlık'ın bilişim altyapısı hakkında bilgi sundu. 
     Daha sonra DSP standının bulunduğu bölüme geçen Başbakan Ecevit, Devlet Bakanı Zeki Sezer tarafından karşılandı. 
     Ecevit, DSP standının açılışını da yaparak, partisinde bilişim teknolojileriyle ilgili gerçekleştirilen çalışmalar hakkında bilgi aldı. 
     Akülü araçla fuardaki bazı stantları da gezen Başbakan Ecevit, daha sonra basın toplantısı yapacağı salona geçti. 
     Ecevit'in DSP standından ayrılışı sırasında partililer, sloganlar attı. 
     Bu arada, Ecevit'in Başbakanlık standını ziyareti sırasında yaşanan izdiham nedeniyle, stanttaki bir elektrik tesisatı koparak kısa devre yaptı. 
     





</TEXT>
</DOC>
