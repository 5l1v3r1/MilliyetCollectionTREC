<DOC>
<DOCNO> 118509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sontur23.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yenice'de uçuruma uçan öğrenci servisinin şoförü ehliyetsiz çıktı 
</HEADLINE>
<TEXT>

     Karabük Valisi Nafiz Kayalı, ''Yenice İlçesi'nde meydana gelen trafik kazasında, minibüs sürücüsünün ehliyetinin olmadığı belirlendi'' dedi. 
     Vali Kayalı, Mehmet Alagöz yönetimindeki 78 YA 597 plakalı minibüsün, Şirinköy İlköğretim Okulu'na öğrenci taşıdığı sırada sürücünün direksiyon hakimiyetini kaybederek Değirmenyanı Köyü'nde uçuruma yuvarlanması sonucu 4 öğrencinin öldüğünü, 27'si öğrenci 28 kişinin yaralandığı kazanın ardından yaptıkları araştırmada, sürücünün ehliyetinin olmadığının tespit edildiğini söyledi. 
     Hastanede tedavi gören sürücünün ehliyetinin olmadığının belirlenmesinin yanı sıra tek gözünün görmediği yönündeki iddiaların da araştırıldığını anlatan Kayalı, şöyle konuştu 
     ''Ehliyeti olmadığı gibi fazla sayıda öğrenciyi minibüsle götüren sürücü, bu cesaretini nereden alıyor Bunu anlamak mümkün değil. Böyle bir sorumluluk anlayışı olabilir mi Jandarma ve ilköğretim müdürlüğü müfettişlerine talimat verdim. Bundan böyle bölgedeki güzergahlarda habersiz olarak denetim ağını genişlettireceğim.'' Yaralı öğrencilerden Fatma Alagöz 12 ile Elif Kaya ise 11 sabah bindikleri minibüsün her zamanki gibi kalabalık olduğunu belirterek, ''Araba aniden durdu ve yuvarlanmaya başladık. Daha sonra gözümüzü hastanede açtık. Başka bir şey hatırlamıyoruz'' dediler. 
     Bu arada sürücü Alagöz, gazetecilerin kazayla ilgili sorularını yanıtsız bıraktı. 
     





</TEXT>
</DOC>
