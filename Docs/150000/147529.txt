<DOC>
<DOCNO> 147529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/soneko27.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
SİAD Hükümette köklü bir zihniyet değişikliğine ihtiyaç var 
</HEADLINE>
<TEXT>

     Sanayici ve İşadamları Dernekleri SİAD Başkanlar Kurulu bildirisinde, hükümette köklü bir zihniyet değişikliğine ihtiyaç olduğu görüşüne yer verilerek, ''İhtiyacımız olan bir kerelik kaynaklar ve geçici çözümler değil, sorunların kaynağına inen kalıcı politikalardır'' denildi. 
     Alanya'daki Delphine Deluxe Otel'de yapılan ''Türkiye SİAD Platformu Başkanlar Kurulu'' toplantısının ardından hazırlanan ''SİAD Başkanlar Kurulu Bildirisi'', Ege Sanayici ve İşadamları Derneği ESİAD Başkanı Enis Özsaruhan tarafından okundu. 
     Türkiye'nin, geçmiş dönemlerden biriken sorunların yarattığı açmazlar ve Irak Savaşı'nın kritik gündemiyle, yakın tarihin en sıkıntılı dönemlerinden birini yaşadığı belirtilen bildiride, ''akılcı politikalar yürürlüğe konulmazsa, yaşanan ve yaşanması muhtemel sıkıntılar, ekonomik krizin olumsuz etkilerini üzerinden atamamış olan toplulumumuzda hayatın daha da çekilmez hale gelmesine yol açabilecektir'' ifadesine yer verildi. 
     Hükümetten piyasalara güven verecek başarılı bir kriz yönetimi ve sorunlara etkin ve kalıcı çözümler beklenmesinin doğal olduğunun belirtildiği bildiride, şöyle denildi 
     ''Bunu yapmak yerine, ekonominin sıkıntıdaki aktörlerine yeni ek vergiler yüklenmesi, Vergi Barışı adı altında vergisini zaten vermekte olanlara örtük baskılar uygulanması, siyasi kadrolaşma peşinde koşulması ve borç sorununun vatandaşın fedakarlık duygularına yaslanarak çözülmeye kalkışılması, Türkiye'deki yerleşik siyaset ve yönetim anlayışından bu hükümetin de kendini kurtaramadığını göstermektedir. 
     Bu görünüm, öncelikle hükümette köklü bir zihniyet değişikliğine ihtiyaç olduğunu ortaya koymaktadır. İhtiyacımız olan. bir kerelik kaynaklar ve geçici çözümler değil, sorunların kaynağına inen kalıcı politikalardır.'' 
     
     ACİL ÖNLEM ALMAYA DAVET 

     Türkiye SİAD Platformu, hükümeti bazı konularda acil önlemler almaya davet ederken, bu konudaki görüş ve öneriler şöyle sıralandı 
     -Türkiye borç sorununu, vatandaşın fedakarlıklarıyla çözemez. Kalıcı çözüm için kamu kesimi borçlanma gereğinin azaltılması elzemdir. Bu da ancak kamu teşkilatını yeniden yapılandırmakla mümkündür. Kapsamlı bir kamu reformu ilan edilmeli ve uygulamalar takvime bağlanmalıdır. 
     -Mali disiplin hükümetin en önemli pusulası olmalıdır. Hükümet, mevcut istikrar programının gereklerini yerine getirmekte bir tereddütü olmadığını sadece sözleriye değil, icraatıyla da göstermeli ve mevcut programı, izleyen yılları da kapsacak şekilde genişletmelidir. 
     -Mali disiplini bozacağı izlenimini uyandıracak veya borçlanma maliyetlerini yukarı çekecek her türlü davranış ve söylemden kaçınılmalıdır. İstikrar programı özü ve amacından saptırılmadan kalıcı, yaratıcı çözümlerle zenginleştirilecekse bunların piyasa ekonomisinin gereklerine uygun olmasına özen gösterilmelidir. 
     -Kamu gelirlerinin sağlıklı şekilde artırılması, ancak vergi tabanının genişletilmesi ve vergi oranlarının makul düzeylere çekilmesiyle mümkün olacaktır. Bunun için bir yandan kayıt dışı kesim kayda alınmalı, diğer yandan yeni yatırımların ve girişimciliğin teşvik edilmesiyle yeni vergi kaynakları yaratılmalıdır. 
     -En önemli sorunumuz haline gelen işsizliğe çare de, kalıcı olarak ancak yerli ve yabancı özel sektör yatırımlarının artırılmasıyla bulunacaktır. Bunun için yatırım ortamının iyileştirilmesi çalışmalarına hız verilmelidir. İş Güvencesi örneğinde yaşadığımız gibi yeni yatırımları ve istihdamı caydıran her türlü uygulama dikkatle gözden geçirilmelidir. 
     -Irak Savaşı'nın bir an önce ve en az kayıpla sona ermesi hepimizin içten dileğidir. Ancak savaşın ekonomimizde yaratmakta olduğu tahribatın sonuçlarının tümüyle ortadan çıkmasını beklemeden harete geçmek zorundayız. Savaşın ekonomimiz üzerindeki olumsuz etkilerini gidermek için sektörlerde ve özellikle savaştan en çok etkilenen bölgelerde iş dünyası ile istişare içinde, mevcut ve muhtemel kayıplar tespit edilmeli ve bu kayıpların telafisi içn aksiyon planları hazırlanmalıdır. 
     -Türkiye'nin dünyadan kopmuş, dışlanmış bir ülke olmasının önüne geçmek için azami gayret gösterilmelidir. Irak Savaşı sonrasında dünyanın eskisinden oldukça farklı olacağı gözönünde bulundurularak ve AB perspektifine öncelik verilerek inisiyatifi ele alan, aktif bir dış politika izlenmelidir.'' İş dünyasının yaşanan olumsuz koşullara rağmen faaliyetlerini geliştirme yönünde mücadelesini sürdüreceği vurgulanan bildiride, ''Ekonomi, önündeki engellerden arındırılabilirse, Türk özel sektörü, bu badireyi de atlatmakta ülkenin en büyük yardımcısı olacaktır'' görüşüne de yer verildi. 
     





</TEXT>
</DOC>
