<DOC>
<DOCNO> 146020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sonspo17.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe Geçmişi değil yalnızca kalan maçlarımızı düşünüyoruz... 
</HEADLINE>
<TEXT>

     Göztepe Kulübü Profesyonel Futbol Şubesi Sorumlusu Halil Kiraz, bundan önceki haftalardaki başarısız sonuçları bir kenara bırakarak, yalnızca kalan maçları düşündüklerini söyledi. 
     Sarı-kırmızılı ekip, deplasmanda İstanbulspor ile yapacağı maçın hazırlıklarını sürdürdü. Sakatlıkları bulunan ve antrenmanlara katılamayan Ercan ile İlhan'ın, İstanbulspor karşılaşmasında oynayamayacakları belirtildi. Özel işleri dolayısıyla Güney Afrika'ya giden Mkhalele ise 30 Mart Pazar günü İzmir'e dönecek. 
     Kulüp profesyonel futbol şubesi sorumlusu Halil Kiraz, kendi sahalarında Kocaelispor'a yenilmelerinin yarattığı düş kırıklığını, lige verilen arada üstlerinden attıklarını kaydetti. Kiraz, ''İstanbulspor deplasmanında nasıl kazanırız Şimdi buna odaklandık. Artık geçmişi değil, yalnızca kalan maçlarımızı düşünüyoruz. Göztepe, ligde kalma mücadelesini kazanacaktır'' dedi. 
     Bu arada teknik direktör Mustafa Fedai'nin, futbolcularıyla yaptığı toplantıda, ''Kalan haftalarda maddi konuları değil, takımın başarısını konuşmanızı istiyorum'' dediği öğrenildi. 
     Futbolcuların da Göztepe'nin ligde kalması için özveriyle mücadele etme sözünü Fedai'ye verdikleri kaydedildi. İstanbulspor karşısında forvette Alp ya da Zafer Biryol'un yerine büyük olasılıkla genç Göksel'in forma giyeceği öğrenildi. 
     Diğer yandan futbolcular, kanser olduğu belirtilen 23 yaşındaki Fatma Orhun'un tedavisi için 18 milyar lira toplayarak, bankaya yatırdı. Sarı-kırmızılı oyuncular, herkesin bu kampanyaya destek olmasını istedi. 
     




</TEXT>
</DOC>
