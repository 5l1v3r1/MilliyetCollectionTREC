<DOC>
<DOCNO> 126881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sontur31.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan, üç ayrı dava için ifade verdi... 
</HEADLINE>
<TEXT>

     Ak Parti Genel Başkanı Recep Tayyip Erdoğan, İstanbul Büyükşehir Belediye Başkanı olduğu dönemde Albayrak A.Ş'ye verilen ihaleler, billboard ihalesi ve Haliç'in temizlenmesi projesi ihalesine ilişkin hakkında açılan 3 ayrı dava kapsamında ifade verdi. 
     İstanbul Adalet Sarayı'na saat 15.30 sıralarında avukatlarıyla birlikte gelen Erdoğan, önce İstanbul Büyükşehir Belediyesi'nin billboard ilan panosu ihalelerine fesat karıştırıldığı iddiasına ilişkin kendisinin de aralarında bulunduğu 18 sanık hakkında açılan davanın görüldüğü İstanbul 13. Asliye Ceza Mahkemesi'ne alındı. 
     Bu mahkemeden sonra İstanbul Büyükşehir Belediyesi'nden Albayrak A.Ş'ye verilen ihalelerle ilgili kendisinin de içlerinde bulunduğu 70 sanıklı davanın görüldüğü İstanbul 4. Ağır Ceza Mahkemesi'ne alınan Erdoğan, burada da hakkındaki suçlamaya ilişkin savunma yaptı. 
     Erdoğan, son olarak da kendisiyle birlikte 19 sanık hakkında, sinek ilacı alımı, Haliç'in temizlenmesi projesi ve Güngören'deki belediye binasının yapımı ihalesine fesat karıştırıldığı iddiasına ilişkin davanın görüldüğü İstanbul 4. Asliye Ceza Mahkemesi'nde ifade verdi. 
     Basın mensuplarının alınmadığı salonlarda ifade verme işlemini tamamlayan Erdoğan, saat 16.00'da arka kapıyı kullanarak adliyeden çıktı. 
     
     ''SAVUNMALARIMI YAPTIM'' 
     Erdoğan, bu sırada basın mensuplarının yönelttiği sorulara, ''Hakkımdaki iddialarla alakalı olarak savunmalarımı yaptım'' dedi. 
     Ak Parti Genel Başkanı Recep Tayyip Erdoğan, memur maaşlarına yapılan zam oranı konusunda yöneltilen soruları ise cevapsız bıraktı. 
     Erdoğan'ın, İstanbul 13. Asliye Ceza Mahkemesi'ndeki dava kapsamında 1 ile 3 yıl, İstanbul 4. Asliye Ceza Mahkemesi'ndeki dava kapsamında 2 ile 6 yıl, İstanbul 4. Ağır Ceza Mahkemesi'ndeki dava kapsamında da 3 ile 9 yıl hapsi isteniyor. 
     





</TEXT>
</DOC>
