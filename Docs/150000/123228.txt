<DOC>
<DOCNO> 123228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/ekonomi/eko09.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz işsizleri yeni bir sektör yarattı 
</HEADLINE>
<TEXT>

Ekonomik krizde işsiz kalan iki telekom mühendisi, ceplere logo ve melodi servisi yapmaya karar verince, Türkiye’de yeni bir sektör doğdu 
     ŞULE YÜCEBIYIK 

     Burçin Ergünt ve Alperen Derinkök, geçen yılki ekonomik krizde işlerini kaybeden milyonlarca beyaz yakalıdan sadece ikisi. Bir telekom şirketinde çalışırken bir anda işsiz kalan genç profesyoneller, aylarca "butik otel mi açsak, cafe işine mi girsek" diye düşündükten sonra akıllarına bir fikir geldi Cep telefonlarına logo ve melodi servisi yapmak. 
     O dönem özellikle Avrupa ülkelerinde çok moda olan bu işi Türkiye’ye getirmek isteyen girişimciler, başlangıç için gerekli olan sermayeyi bulamadılar ama yine de vazgeçmediler. Avrupalı bir şirketin lisansörü olmak için araştırmalara başladılar. Sonunda Almanya’da Logizmo adında bir logo ve melodi şirketinin lisans verdiğini keşfedip, hemen anlaştılar. 
     Şirketten aldıkları know how ve teknoloji desteği ile birkaç bin dolarlık bir yatırım yapan girişimciler Türkiye’de de "logo ve melodi servisi" adında bir sektörün yaratılmasına öncülük ettiler. 
     Logizmo Türkiye’nin ortağı Burçin Ergünt gördükleri ilgi karşısında hala şaşkın "Sadece altı aylık bir şirket olmamıza rağmen 50 bini aşkın üyemiz var. Bizim kanalımızla her ay 2 - 2.5 milyon adet aşkın logo ve melodi mesajı gönderiliyor" diyor. 
     Turkcell hatlı telefonlara hizmet veren Logizmo, Fenerbahçe, Beşiktaş, Galatasaray gibi futbol takımları, Sezen Aksu, Mahsun K. Gül, Teoman gibi popüler sanatçılarla işbirliği yaptı. 
     
En fazla talep futbol ve aşka      Logizmo Türkiye’nin ilginç bir özelliği de logoların tasarımını üyelerine yaptırması. İnternet sitesine üye olan herkes, yaratıcılığını kullanarak logo yapabiliyor. En çok talep gören logolar ise futbol ve aşk temalı olanları. Asmalı Konak, Çocuklar Duymasın gibi dizilerin melodileri, Yıldız Tilbe, İbrahim Tatlıses, Tarkan gibi sanatçıların şarkıları en çok gönderilen logolar arasında. 
     Logizmo Türkiye’nin bundan sonraki hedefi, yurtdışında yaşayan Türkler’in ceplerine logo - melodi ihraç etmek. Öncelikle Avrupa’da yaşayan dört milyona yakın Türk nüfusuna "yerel logo servisi" ile hizmet verilecek. 
     



 EKONOMİ 
















</TEXT>
</DOC>
