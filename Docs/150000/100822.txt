<DOC>
<DOCNO> 100822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sontur19.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sefa Sirmen CHP'den aday oldu, belediye başkanlığını bıraktı 
</HEADLINE>
<TEXT>

     İzmit Büyükşehir Belediye Başkanı Sefa Sirmen, Erken Genel Seçimde CHP'den milletvekili adayı olacağını açıklayarak, görevinden istifa etti. 
     Sefa Sirmen, Süleyman Demirel Kültür Merkezi'nde partililere hitaben yaptığı konuşmada, 13 yıl süreyle görev yaptığı Belediye Başkanlığı görevinde, halkın desteğiyle çok büyük işler başardığını ifade etti. 
     Görevi sırasında sadece halka hizmet etmeyi düşündüğünü, ancak yapılan hizmetlerin bazı çevreler tarafından haksız eleştirildiğini öne süren Sirmen, ''Kocaeli'nin ve Türkiye'nin güçlenmesi için başkanlık görevinden ayrılmaya karar verdim'' dedi. 
     Siyasi yaşamı süresince partisi CHP'ye de gölge düşürmemeye özen gösterdiğini anlatan Sirmen, şunları kaydetti 
     ''Başka partilere geçeceğim yolunda çıkan haberleri yalanladım. Tek başıma kalsam da sonuna kadar CHP'liyim. Türkiye'nin CHP'ye ihtiyacı var. CHP'nin parlamentoda olmamasının sıkıntısını bütün Türkiye yaşadı. Şimdi Türkiye'nin 5 yıl daha bunu deneme lüksü yok. 28 Şubat'ı yaşatanlar, yeni bir parti gibi ortaya çıkıyorlar. Türkiye bunlara inanmayacak. Türkiye ya karanlığa gidecek ya da çağdaş, demokratik bir Avrupa ülkesi olacak.'' Sirmen, Devlet Bakanı Kemal Derviş'e de seslenerek, ''Sayın Derviş, bu ülkeye katkı sağlamak istiyorsa, vakit geçirmeden CHP'ye katılmalı. Arayış içinde olma çabaları boşunadır'' dedi. 
     Sirmen, 9. Cumhurbaşkanı Süleyman Demirel'in kendisini telefonla aradığını ve destek sözü verdiğini belirterek, ''Demirel bana ihtiyacın olduğu zaman senin propagandana katılmak için bizzat İzmit'e geleceğim dedi'' diye konuştu. 
     Toplantıya katılan partililer, ''Benimle var mısınız '' diye soran Sirmen'i 'varız'' diye yanıtladılar ve konuşmasının ardından omuzlarına alarak tezahüratta bulundular. 
     





</TEXT>
</DOC>
