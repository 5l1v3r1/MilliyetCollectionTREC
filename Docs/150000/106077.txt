<DOC>
<DOCNO> 106077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sondun35.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Chirac'ın desteğini almanya çalıştı 
</HEADLINE>
<TEXT>

     BM Güvenlik Konseyi daimi üyesi ülke liderleriyle bugün telefon görüşmeleri yapan ABD Başkanı George Bush'un, Fransa Cumhurbaşkanı Jacques Chirac'ı Irak yönetimini devirmek için desteğini sunması konusunda ikna etmeye çalıştığı bildirildi. 
     Chirac'ın sözcüsü Catherine Colonna, telefon görüşmesinde Chirac'ın Bush'a, ''BM Güvenlik Konseyi kararı olmadan Bağdat'a yönelik bir askeri harekata karşı olduğu'' şeklindeki görüşlerini yinelediğini söyledi. 
     Colonna, Chirac'ın ''Irak'ın BM silah denetçilerinin dönmesine izin vermemeyi sürdürmesi halinde gerekli tedbirlerin Güvenlik Konseyi'nce alınabileceğini'' söylediğini aktardı. 
     Çin Devlet Başkanı Jiang Zemin, Rusya Devlet Başkanı Vladimir Putin ve Fransa Cumhurbaşkanı Jacques Chirac ile telefon görüşmesi yapan Bush, yarın da İngiltere Başbakanı Tony Blair ile Camp David'de biraraya gelecek. 
     BM Güvenlik Konseyi'nde yalnızca İngiltere, Fransa, ABD, Rusya ve Çin'in veto hakkı bulunuyor. 
     Irak'a yönelik bir askeri harekat için uluslararası destek bulma çabaları içinde yer alan İngiltere Başbakanı Blair de bugün Suudi Arabistan Dışişleri Bakanı Prens Suud ile Londra'da biraraya geldi. Blair, ayrıca Fransa Cumhurbaşkanı Chirac ve Rus lider Putin'le telefon görüşmesi yaptı. 
     Blair ile Putin'in Ekim ayında biraraya gelecekleri belirtilirken, bu görüşmenin yeri ve tarihi konusunda bilgi verilmedi. 
     Tony Blair, Irak'a olası harekat konusunda henüz karar alınmamasına rağmen, askeri operasyonun bazen kaçınılmaz olduğunu açıklamıştı. 
     





</TEXT>
</DOC>
