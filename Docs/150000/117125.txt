<DOC>
<DOCNO> 117125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sondun04.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Başkanı Özkök "Seçim sonuçlarına saygı duyuyorum" 
</HEADLINE>
<TEXT>

     Genelkurmay Başkanı Orgeneral Hilmi Özkök, Amerikan Genelkurmay Başkanı Orgeneral Richard Myers'in davetlisi olarak, resmi ziyaret için Washington'a geldi. 
     Orgeneral Özkök, Türk gazetecilerin, Türkiye'deki seçimlerde Adalet ve Kalkınma Partisi'nin elde ettiği sonuca ilişkin görüşlerini sorması üzerine, ''Ben o konuda biliyorsunuz yorum yapmıyorum. Normal kurallar içerisinde çok demokratik, olaysız bir seçim geçirdik. Sonuçları milletimizin dileğidir, ona sadece saygı duyuyorum. Başka yorum yapmak istemiyorum'' dedi. 
     Washington'da yarın askeri yetkililer ve Amerikan Dışişleri Bakanı Colin Powell ile bir araya gelecek olan Orgeneral Özkök, ABD Başkan Yardımcısı Dick Cheney ve Ulusal Güvenlik Danışmanı Condoleezza Rice ile de Beyaz Saray'da görüşecek. 
     Orgeneral Özkök, gündeminde hangi konuların bulunduğu sorusuna karşılık, ''Irak konusunun açılacağını tahmin ediyoruz. Onun dışında Avrupa Güvenlik ve Savunma Kimliği konuları var. Savunma sanayiinde işbirliği var. Amerikalılarla tatbikatlar, askeri temaslar var. Bütün bu konuları konuşacağız'' diye konuştu. 
     Özkök, ABD'de bulunduğu süre içinde Florida Tampa'daki Merkez Komutanlığı'nda ve diğer askeri üslerde temaslarda bulunacak. 
     Orgeneral Özkök'ün 10 Kasım'da Türkiye'ye dönmesi öngörülüyor. 
     





</TEXT>
</DOC>
