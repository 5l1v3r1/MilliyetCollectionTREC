<DOC>
<DOCNO> 103638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/ekonomi/eko01.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim korkutmadı 
</HEADLINE>
<TEXT>

Erken seçim kararına rağmen Merkez Bankası’nın yaptığı yönelim anketinde yıl sonu enflasyon ve kur beklentilerinde değişiklik olmadı 
     ANKARA Milliyet 

     Merkez Bankası Beklenti Anketi’ne göre, yıl sonu uygun ortalama enflasyon beklentisi, Tüketici Fiyat Endeksi TÜFE bazında yüzde 35 düzeyinde kalırken, en yüksek tahminler bu ayın ilk anketine göre 3 puan yükselerek yüzde 50’ye çıktı. Merkez Bankası’nın, her ayın birinci ve üçüncü haftalarında olmak üzere ayda iki kez yaptığı ve değişik sayıda katılımcıyla gerçekleştirdiği Beklenti Anketi’nin sonuçları açıklandı. 
     Buna göre, ağustosun ikinci yarısında yapılan ankette yüzde 27 - 47 aralığında seyreden yıl sonu TÜFE öngörüsü, ağustos ayının ikinci yarısındaki ankette yüzde 27 - 50 aralığına yükseldi. Daha önce yüzde 35 olan yıl sonu uygun ortalama enflasyon beklentisi ise değişmedi. 
     
     Ağustos için TÜFE yüzde 1.8 
     Ağustosun ikinci anketinde cari aylık TÜFE’ye göre enflasyon beklentisi ortalama yüzde 1.8 oldu. Ağustos ayının ilk anket sonuçlarına göre, enflasyonun yüzde yüzde 1.8 olacağı öngörülmüştü. Ağustosun ikinci anketinde, bir önceki ankette yüzde 31.8 olarak belirlenen gelecek 12 aylık dönemin TÜFE uygun ortalaması ise yüzde 31.3’e indi. 
     
     Faizlerde oynama olmaz 
     Yıl sonu bileşik faiz beklentisi, ağustosun ikinci anket sonuçlarına göre ortalamada yüzde 52.3 olarak gerçekleşti. Bileşik faiz beklentisi, ilk anket sonuçlarında ortalamanın da yüzde 52 olması öngörülmüştü. Ankete katılanlar, ilk ankette yıl sonu dolar kurunun 1 milyon 550 bin - 2 milyon 400 bin lira aralığında seyredeceği ve uygun ortalamanın da 1 milyon 850 bin lira olacağını belirtmişlerdi. Katılımcılar ayrıca, ağustosun ikinci anketinde, yıl sonu GSMH’sinin yüzde 1 ile yüzde 5 aralığında, uygun ortalamanın da yüzde 2.7 olacağını öngördüler. 
     
2005’te enflasyon yüzde 8      Devlet Planlama Teşkilatı DPT , 2005’te enflasyonun yüzde 8’e ineceğini, ihracatın 48.9 milyar dolara, ithalatın ise 58.9 milyar dolara çıkacağı tahmin etti. DPT’nin "Sayılarla Türkiye Ekonomisi" konulu çalışmasında, 2002 - 2005 dönemi makroekonomik öngörülerine yer verildi. Buna göre, bu yıl GSYİH gayri safi yurtiçi hasıla yüzde 3.9, GSMH gayri safi milli hasıla ise yüzde 3 artacak. Yurtiçi nihai talep artışı yüzde 3.4 olarak hesaplanırken, bu yıl ihracatın yüzde 6.2, ithalatın ise yüzde 15.8 artması bekleniyor. DPT’nin tahminlerine göre, bu yıl sonunda enflasyon yüzde 31, ihracat 33.3 milyar dolar, ithalat 44.8 milyar dolar olacak. 
     2003 - 2005 döneminde GSMH’nın yılda ortalama yüzde 5.2, GSYİH’nin ise yüzde 5 artması hedeflenirken, büyümenin yatırım ve ihracat artışından kaynaklanacağı hesaplanıyor. 
     



 EKONOMİ 




















</TEXT>
</DOC>
