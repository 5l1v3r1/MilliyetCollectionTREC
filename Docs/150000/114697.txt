<DOC>
<DOCNO> 114697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sontur12.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Irak'ta barışçı yollar gelişiyor 
</HEADLINE>
<TEXT>

     Başbakan Bülent Ecevit ABD'nin Irak'a yönelik mutlaka bir askeri harekata gerek olmadığı yönünde eğilime girdiğini ve barışçı yolların gitgide geliştiğini söyledi. 
     Başbakanlıkta Türkiye Bilişim Şurası Sonuç Raporu'nun sunumunda sorularını yanıtlayan Ecevit, Irak'la ilgili son gelişmeleri değerlendirmesinin istenmesi üzerine bu konuda yeni bir gelişme olmadığını belirtti. ABD'li iki generalin Türkiye'de ki temaslarına dikkat çeken Ecevit şunları kaydetti 
     "Şu ana kadar Irak'a yönelik bir askeri harekatla ilgili herhangi bir girişim olmadı. ABD'den de bu konuda bize bir istek gelmedi. Biz ülkemizde ve bütün dünyada barış isteyen, Atatürk'ün Yurtta barış, dünyada barış' ilkesine içtenlikle önem veren bir ulusuz. Onun için Irak'ta ki sorunların savaş yoluyla değil, barış yoluyla ve bilim yoluyla çözülmesinin gerekliliğine inanıyorum. Umarım ki herhangi bir savaş olasılığıyla karşılaşmadan bu durumu geçiştirebileceğiz." Ecevit, şu sırada yeni bir askeri harekat durumunun olmadığını belirterek "ABD'de üst düzey yönetimde başta Sayın Bush olmak üzere Irak'la sorunları çözmek için mutlaka bir askeri harekat gerekmediği sonucu giderek yayılıyor. Bu umut verici bir gelişme. Ülkemizde ve bölgemizde savaş çıkmaması için Türkiye olarak her çabayı gösteriyoruz ve göstereceğiz" dedi. 
     
     "BARIŞÇI EĞİLİM GELİŞİYOR" 
     Ecevit askeri harekata gerek olmadığı yolunda ABD'den bir mesaj gelip gelmediğinin sorulması üzerine de Birleşmiş Milletler'deki görüşmelerde ABD Başkanı Bush'un açıklamalarına dikkat çekerek bunların umut verici olduğunu söyledi. Bush'un açıkça savaş harekatının kendisi için son seçenek mesajı verdiğine dikkat çeken Ecevit, "Şimdiye kadar kesin bir kararı yok ABD'nin. Dediğim gibi barışçı yolları tercih etme eğiliminin gitgide yaygınlaştığı görülüyor" dedi. 
     
     AB'DE UMUTLUYUM 
     Ecevit, "Avrupa Birliği'nin Kopenhag Zirvesi için umutlu musunuz" sorusunu ise şöyle yanıtladı 
     "Umutluyum. AB'de Türkiye'nin katılımına ilişkin yapılan görüşmeler henüz kesin bir sonuç vermemiştir. Öyle sanıyorum ki seçimlerin sonuçlarına göre ortaya çıkacak sonucu bekleyebilir Avrupa Birliği. Bu yüzden umutsuzluğa kapılmak doğru değildir. Ben eminim ki seçimlerden sonra Türkiye'nin AB'ye tam üyeliği yolunda adımların atılması kolaylaşacaktır diye temenni ediyorum." Ecevit, eski DGM Savcısı Nuh Mete Yüksel'le ilgili kaset skandalına ilişkin bir soru üzerine de, "Artık lütfen bu konulara girmeyelim, bilimden bahsederken" karşılığını verdi. 
     





</TEXT>
</DOC>
