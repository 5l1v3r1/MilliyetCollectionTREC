<DOC>
<DOCNO> 137162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sontur22.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP Genel Başkanı Mehmet Ağar Edirne'de... 
</HEADLINE>
<TEXT>

     DYP Genel Başkanı Mehmet Ağar, ''olası Irak operasyonunda Türkiye'nin talepkar olmadığı bir konumda, hükümet başkanlarını ABD'ye göndermesinin, savaşkar bir tutum içindeymiş gibi izlenim yarattığını'' öne sürdü. 
     Ağar, Bulgaristan'daki temaslarını tamamlayarak, Kapıkule Sınır Kapısı'ndan Türkiye'ye giriş yaptı. Edirne DYP İl Teşkilatı'nı ziyaret eden Ağar, gazetecilerin sorularını yanıtladı. 
     Bulgaristan'da faaliyet gösteren ve Türk soydaşların da içinde yer aldığı Hak ve Özgürlükler Hareketi HÖH Partisi yetkilileri ile temaslarda bulunduğunu bildiren Ağar, HÖH Partisi'nde 20 soydaş milletvekili ve 2 soydaş bakanın bulunduğunu hatırlattı. 
     Gündemde Türkiye'nin de içinde olduğu sıcak gelişmeler yaşandığına dikkati çeken Ağar, şöyle devam etti 
     ''18 Şubat'ta TBMM'ye hükümetin ne getireceğini bilmiyoruz. Ancak Anayasa'nın 92. maddesinde, uluslararası meşruiyet kapsamında yabancı ülkelere asker gönderilmesi konusunda hükümler bulunuyor. Türkiye'nin güvenliği açısından hayati öneme sahip Kuzey Irak'ta ne yapılacağı önemlidir. Hükümetin Irak politikasında ne yapacağını göreceğiz. Bu konuda ciddi anlamda çelişkiler var. Olası Irak operasyonunda Türkiye'nin talepkar olmadığı bir konumda, hükümet başkanlarını ABD'ye göndermesi, savaşkar bir tutum içindeymiş gibi izlenim yaratmıştır. Talepkarmış gibi oralarda kimin adına, ne tür pazarlıkların yapıldığını bilmiyoruz. Ne adına milletin önünden kaçınılıyor bilmiyoruz.'' 
     
     İNİSİYATİFİ KAÇIRMAK 
     Olası Irak operasyonunun gündeme geldiği ilk günlerde hükümetin ''diplomatik anlamda atak'' olması gerektiğine ilişkin görüş bildirdiklerini hatırlatan Ağar, ancak hükümetin ve Dışişleri Bakanlığı'nın inisiyatifi elinden kaçırdığını öne sürdü. 
     Görüşmelerin Mısır'ın liderliğinde Arap Birliği kapsamına dönüştüğünü savunan Ağar, Avrupa başkentleri ile yapılması gereken görüşmelerin gerçekleştirilmediğini savundu. Hükümetin kriz yönetimi konusunda çelişkili ve tutarsız davranışlar içinde olduğunu iddia eden Ağar, ''Sokağa çıkın savaşa evet diyen insan yok. Biz de dünyanın her yerinde terörle mücadeleden yanayız. Ancak teröristle mücadele ayrı şeylerdir'' dedi. 
     





</TEXT>
</DOC>
