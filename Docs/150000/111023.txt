<DOC>
<DOCNO> 111023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/sontur15.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem, ekonomik programa karşı çıktı... 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, uygulanan ekonomik programın ''hükümetteki iki parti ve CHP tarafından benimsendiğini'' belirterek, ''Eğer bu ekonomik program bu şekliyle devam ederse Türkiye'de bir ekonomik program olacak ama ne çiftçi, ne sanayici, ne esnaf, ne de işçi kalacak'' dedi. 
     Cem, Konya'ya gelişinde Kayacık mevkiinde milletvekili adayları ve partililer tarafından karşılandı. Seçim otobüsü ile il başkanlığına geçen Cem, burada bir basın toplantısı düzenledi. 
     Konya'nın özgün bir konumu bulunduğunu ifade eden Cem, tüm Konyalılar'ın Miraç Kandili'ni kutladı. 
     Seçim ortamında bir kutuplaşma tehlikesi gördüğünü belirten ve bunları ''yakışıksız yaklaşımlar'' olarak niteleyen Cem, şöyle konuştu 
     ''Maalesef bazı siyasi partiler tarafından kendilerine daha fazla oy sağlayabileceği hesabıyla bu kışkırtmalar yapılmaktadır. Buna kanmamak lazım. Kim olursa olsun, parti tercihi, siyasi tercihi ne olursa olsun, inanç özelliği ne olursa olsun hepimiz kardeşiz, tekiz, biriz, bütünüz. Kesinlikle böyle bölücü siyaset anlayışlarına hiçbir zaman kıymet vermeyiniz, hiçbir zaman bunlara kapılmayınız. 
     Biz Türkiye'de uzlaşmanın, barışmanın partisiyiz. Biz demokratik farklılıkların içinde bir ve bütün olduğumuzun bilincindeyiz.'' 
     
     ''TÜRKİYE'NİN 3 BÜYÜK BELASI'' 
     Türkiye'de ''3 büyük belanın halkı perişan ettiğini'' söyleyen Cem, bunların ilkinin üretimsizlik olduğunu ve bu nedenle fabrikalarda ve tarımda üretim yapılamadığını kaydetti. Kırsal kesimin çok tehlikeli işaretler verdiğini vurgulayan Cem, çiftçiye, sanayiciye, işçiye sahip çıkılmaması ve ekonomik programın uygulanmasına devam etmesi halinde işçinin, çiftçinin ve sanayicinin daha da mağdur olacağını söyledi. 
     Cem, ''CHP'nin ve koalisyondaki iki partinin bu ekonomik uygulamadan çok memnun olduğunu'' belirterek, şöyle devam etti 
     ''Biz o görüşte değiliz ve şunu fark etmekteyiz eğer bu ekonomik program ki, şu sıra CHP o programı sahiplendi, bu şekliyle devam ederse Türkiye'de bir ekonomik program olacak ama ne çiftçi, ne sanayici, ne esnaf, ne de işçi kalacak. Bu üretimsizlik birinci meselemiz.'' Türkiye'nin ikinci önemli meselesinin işsizlik olduğunu ve her ailede bir işsiz bulunduğunu ifade eden Cem, Türkiye'nin genç nüfusuna iş yaratma çözümlerinin bulunabileceğini kaydetti. Cem, iş yaratmak için üretene her türlü desteğin verilmesi gerektiğini belirterek, her türlü vergi bağışının her türlü istihdam yaratana verilmesi gerektiğini söyledi. 
     Hiçbir dönem adaletli bir toplum olunamadığını, ama hiçbir zaman bugünkü gibi adaletsiz, birbirine yabancılaştırılmış bir toplum da olmadığını belirten Cem, ''Özellikle bu eşitsizliği gençliğin içinden söküp atmamız lazım. Bizim iktidarımızda hiçbir gencimiz, hiçbir çocuğumuz, annesinin, babasının dar gelirli olması nedeniyle okuldan, okumadan, üniversiteden dışlanmayacak. Gençler ailelerinin imkanı yetmiyorsa eğitimlerini devletin kaynaklarıyla yapacak'' diye konuştu. 
     
     ''ENGELLİ ÇOCUK SAHİBİ AİLELERE SAHİP ÇIKACAĞIZ'' 
     Cem, Türkiye'deki engelli çocuk sahibi 12 milyon aileye sahip çıkacakları vaadinde de bulunarak, kadın öğretmenlerin istedikleri yerde çalışmalarına imkan tanıyacaklarını söyledi. Cem, ''Mutsuz öğretmenlerle mutlu öğrenciler yetiştirilemez'' dedi. 
     Seçimlerle ilgili yapılan anketlere inanmamak gerektiğini de söyleyen Cem, ''Bazı siyasi partiler bizimle uğraşıyorlar. Dolayısıyla bazı haberleri uydurup bununla kamuoyuna etki yapmaya çalışıyorlar. YTP olarak biz, halkın, köylünün, işçinin, unutulmuşların, gözden çıkardığımız insanların partisiyiz'' diye YTP Konya İl Başkanı Suat Günaydın da Mevlana'nın, ''Şimdi yeni şeyler söylemek lazım'' sözünü anımsatarak, Cem'e Mevlana motifli bir tabak hediye etti. Cem de bütün dünyanın Mevlana'ya saygı duyduğunu belirterek, Mevlana kitaplarını okuduğunu söyledi. 
     
     MEVLANA'YA ZİYARET 
     İsmail Cem, daha sonra Mevlana Müzesi'ni ziyaret ederek, Mevlana'nın türbesi başında dua etti. Ne için dua ettiğinin sorulması üzerine Cem, ''Önümüzdeki seçimin Türkiye'nin gelişmesine, büyümesine, işsizlerin işe kavuşmasına vesile olması, devletin ve hükümetlerin unuttuğu insanların layık oldukları konuma gelmesi için dua ettim'' dedi. Cem, Mevlana'yı en az 10 kez ziyaret ettiğini de söyledi. 
     Daha sonra Mevlevi Sofrası'nda Konyalı işadamları ve partililerle öğle yemeğine geçen Cem, burada Konya'ya özgü tandır kebabı ile saç arası tatlısı yedi. 
     





</TEXT>
</DOC>
