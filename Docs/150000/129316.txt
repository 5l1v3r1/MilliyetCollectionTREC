<DOC>
<DOCNO> 129316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sonspo04.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Mehmet Okur 7 sayı attı... 
</HEADLINE>
<TEXT>

     ABD Profesyonel Basketbol Ligi NBA'de Doğu Konferansı Merkez Grubu ikincisi Detroit Pistons, aynı grupta 7. sırada bulunan Toronto Raptors'ı 82-74 yenerken, Mehmet Okur 7 sayı attı. 
     Auburn Hills'deki karşılaşmada son 13 maçta 10. galibiyetini alan Pistons'da oyuna sonradan giren Mehmet Okur, toplam 16 dakika forma giydiği karşılaşmada, 6 şuttan 3'ünü değerlendirerek, 7 sayı attı. Okur, 2 sayılık atışlarda 4'te 2, 3 sayılık atışlarda 2'de 1 isabet sağlarken, ayrıca 2'si hücum, 3'ü savunma olmak üzere toplam 5 ribaund aldı, 1 top çaldı. 
     Takımda Cliff Robinson 25 sayı atarak, bu sezon en yüksek skorlu maçını çıkarırken, 11 de ribaund aldı. Takımın ''ribaund kralı'' Ben Wallace ise 15 ribaund alırken, skora da 6 sayı ekledi. 
     Üst üste 11, son 19 maçında 17., aynı zamanda üst üste 7. deplasman yenilgisini tadan Raptors'da ise Antoino Davis 21 sayı kaydederken, Jerome Williams 13 sayı, 15 ribaund gerçekleştirdi. 
     Doğu Konferansı Atlantik Grubu lideri New Jersey Nets, Merkez Grubu altıncısı Atlanta Hawks'ı 101-94 mağlup etti. 
     17 Aralık'ta New York'ta Knicks'e 101-99 yenildikten sonra mağlubiyet yüzü görmeyen Nets'in maç başına 16.1 sayı averajı bulunuyor. 
     Atlanta'daki karşılaşmada, oyunun başında kontrolü ele alan ve 12-0 öne geçen Nets'de Jason Kidd ve Lucious Harris 21'er sayıyla takımın sayı liderliğini elde ederken, 17'şer sayı da Richard Jefferson ve Kenyon Martin'den geldi. 
     Son 13 maçında yalnızca 2 galibiyet görebilen ve bu maçla birlikte üst üste 5. yenilgisine uğrayan Hawks'da ise Jason Terry 27 sayı kaydetti. 
     Sonuçlar şöyle 
Boston Celtics-Washington Wizards 95-100 
Philadelphia 76ers-Indiana Pacers 104-105 uzatmada 
Orlando Magic-New York Knicks 103-100 
Cleveland Cavaliers-Milwaukee Bucks 94-106 
Atlanta Hawks-New Jersey Nets 94-101 
Detroit Pistons-Toronto Raptors 82-74 
Memphis Grizzlies-New Orleans Hornets 106-102 
Chicago Bulls-Utah Jazz 113-98 
Dallas Mavericks-Denver Nuggets 86-71 
Golden State Warriors-Miami Heat 99-85 
     





</TEXT>
</DOC>
