<DOC>
<DOCNO> 139853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/spor/spo13.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Nereden nereye 
</HEADLINE>
<TEXT>

     Rıdvan Dilmen 

     Yıllar öncesine döndüm ve kendi kendime "nereden nereye gelmişiz" dedim. Senede bir kere Wembley’de yapılan kral kupası maçlarını dört gözle beklerdik. Dünyaca ünlü takımları ve futbolcuları izleyeceğiz diye. Maçtan sonra "bir yıl nasıl geçecek" derdik. Muhammed Ali’yi izlemek için sabahlara kadar beklerdik. Bizden diye, müslüman diye. Şimdi bakıyoruz. İngiltere Ligi’nde Alpay, Tugay, Bülent Akın, Hakan Şükür, İspanya’da Nihat gol krallığına gidiyor , Tayfun, Boliç. Eskiden Santiliana aklımızdaydı, şimdi Nihat. İtalya’da Emre, Okan hatta Ümit Davala. Leverkusenli Yıldıray. UEFA’yı Galatasaray almış, şimdi Beşiktaş bu kupanın favorilerinden. İsmini bile bilmediğimiz NBA’de iki tane oyuncumuz oynuyor. Mehmet Okur ve Hidayet’i izleyebilmek için sabahlıyorum. Ve bunlarla da gurur duyuyorum. Milli Takımımız’ı Brezilya dışında uzun zamandır yenebilen yok. İngiltere’deki maçta da benim favorim. Düşünüyorum, taşınıyorum milli takımı yenebilecek fazla takım bulamıyorum. Eskiden her kornerimizi bir gol sayardık. Çok şükür, ne günlere geldik. 
     
BİR ANI      Bir antrenör arkadaşımız sabah eve 6’da geliyor. Tam yatağa yatacak, pantalonunu çıkarıyor, eşi uyanıyor "Hayırdır nereye gidiyorsun" diye soruyor. "Bu gece idman var" yanıtını verip tekrar evden çıkıyor. 
     
Lig başlıyor      Cicim ayları bitti. Artık üstteki ve alttakiler için lig yeni başlıyor. "Bize birşey olmaz" diyen takımlar da artık her maçı final havasında oynamak zorunda. Hatta sezon başı hedef olarak UEFA’yı görenler dahi kaybettikleri her puanla İkinci Lig A grubuna gidebilirler. Zirvede de durum böyle. Beşiktaş’ın önümüzdeki haftadan sonra herşey başına gelebilir. Dile kolay Trabzon, Gençlerbirliği, Gaziantep, Elazığ, Diyarbakır, Malatya, Adana hep zor maçlar. Puan kayıpları başlayabilir. Tek şansı cebinde kredisi var. Ancak gidişatı oyun kalitesi S.O.S. veriyor. 
     Galatasaray ve Fenerbahçe’nin kredisi hiç yok. Kaybedecekleri her puanla "elveda" derler. Gençlerbirliği için de zor haftalar başlıyor. Bir yere kadar gider ve dururlar diye düşünenler yanıldığını anlayınca daha tedbirli olmaya başladılar. Örneğin Göztepe kendi sahasında aldığı bir puana bile sevindi. Dolayısıyla düşüşler başlayacaktır. Lig bundan sonra herşeye gebe. 
     



 SPOR 
























</TEXT>
</DOC>
