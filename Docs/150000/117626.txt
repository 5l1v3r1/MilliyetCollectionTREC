<DOC>
<DOCNO> 117626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sonspo25.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Toshack, İtalya İkinci Ligi'nden Catania'yı çalıştıracak... 
</HEADLINE>
<TEXT>

     Galli teknik direktör John Benjamin Toshack, İtalya İkinci Ligi takımlarından Catania'yı çalıştıracak. 
     Geçen ocak ayında İspanyol Real Sociedad takımında görevine son verildiğinden bu yana işsiz olan 52 yaşındaki John Benjamin Toshack, İtalya'da ikinci ligde zor günler geçiren Catania'yı kurtaracak adam olarak gösteriliyor. 
     Bugün Sicilya Adası'ndaki Catania'ya gidecek olan Toshack'ın, büyük bir olasılıkla kendisine sunulan öneriye ''evet'' diyeceği belirtiliyor. 
     Galli teknik adama, 30 Haziran'a dek geçerli olacak bir sözleşmede 140 bin Euro önerildiği belirtilirken, İtalyan gazeteleri, hedeflere varılması durumunda bunun 250 bin Euro'ya çıkacağını ileri sürdü. 
     Real Madrid, Beşiktaş, Deportivo La Coruna ve Saint Etienne gibi takımları çalıştıran Toshack, eğer Catania'ya ''evet'' derse, ilk kez İtalya'da çalışmış olacak. Catania, ligde 9 puanla 17. sırada bulunuyor. 
     





</TEXT>
</DOC>
