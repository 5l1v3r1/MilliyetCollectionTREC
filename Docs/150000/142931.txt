<DOC>
<DOCNO> 142931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/siyaset/asiy.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet bulamayan mafyaya yönelir 
</HEADLINE>
<TEXT>

Adalet Bakanı Çiçek, bütçeye isyan etti Parasını mahkemeden alamayan adam gider, mafyayla topuğuna sıkıp almayı dener 
     ANKARA Milliyet 

     Adalet Bakanlığı, Anayasa Mahkemesi ve Yargıtay bütçelerinin TBMM Plan ve Bütçe Komisyonu’ndaki görüşmeleri sırasında Adalet Bakanı Cemil Çiçek, bütçeye isyan etti ve "utanç bütçesi" olarak nitelendirdi. 
     Komisyona bilgi veren Çiçek, bakanlığının 2003 yılı bütçesinin, genel bütçe içindeki payının binde 7.5 olduğunu belirterek, bunun önceki yıla göre binde 0.8 oranında gerileme anlamına geldiğini söyledi. 
     "Ben bu bütçeyi zorla imzaladım" diyen Çiçek şunları söyledi "Samsun’da seminerdeyken gelen faksı imzalamak suretiyle bütçeyi Meclis’e sunduk. Kamu görevi yapanların büyük kısmı Ankara’nın doğusuna gitmemek için TBMM’ye gelir. Biz de gitmesinler diye telefon açarız. Ama hakim, savcı 5. sınıf kazadan başlar, Ankara’ya gelene kadar canı çıkar. Bütçeyi esirgediğimiz kişiler bunlardır." 
     
     Bu ülkenin temeli çürük 
     "Mahkemeler de IMF gibi bir sonuçtur" diyen Çiçek, şöyle devam etti "Ne kadar ekmek o kadar köfte. Türkiye’de ilk özelleştirme yargıda olmuştur. Mafya tipi adalet dönemi başlamıştır. Adam parasını mahkeme aracılığıyla alamazsa, gider köşebaşındaki mafyayla topuğuna sıkarak almaya çalışır. Adalet, oksijen gibidir. Eksikliği toplumu etkiler. Bu nedenle, maalesef temeli çürüktür bu ülkenin. Eğitim ve sağlık dışındaki tüm bakanlıklardan on binde bir kesin. Bir şey olmaz. Birileri konforundan kaybeder. Birçok kuruluşun bekçi kulübesi, benim ağır ceza başkanımın lojmanından iyi." 
     Çiçek, 1 katrilyon 114 trilyon 931 milyarlık bakanlık bütçesinin komisyonca onaylanmasından sonra "Amaç hasıl olmadı, ama bu gidiş, gidiş değil" dedi. 
     
Irak’ta barış olursa milli gelir artar’      MEHMED HAKKI ÖZBAYIR Manisa DHA 

     TBMM Başkanı Bülent Arınç, Türkiye’de milli gelirin bin ila 2 bin dolar arasında değiştiğini, Japonya’da ise 25 bin dolar olduğunu hatırlatarak, "Bunların hepsi savaşa girdi, biz girmedik. Türkiye’de bir milli hamleyle üretimi ve geliri artırmalıyız" dedi. Bayındırlık ve İskan Bakanı Zeki Ergezen ile Manisa - Akhisar yolunu duble yola çıkaracak çalışmaları başlatan Arınç, Irak operasyonunun ekonomiyi etkileceğine dikkat çekti. Arınç, "Irak konusunu barışçı yöntemle çözüp kara bulutları gönderirsek kısa zamanda düzlüğe çıkacağız. Esnaf, çiftçi, iş çevresi, memur o zaman rahatlayacak" diye konuştu. Arınç bir ara cep telefonuyla konuşurken korumanın hareketi objektiflere böyle yansıdı. 
     
     
     
     



 SİYASET 













</TEXT>
</DOC>
