<DOC>
<DOCNO> 106402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/son/sonspo13.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor'a lisans şoku 21 futbolcunun lisansını iptal edildi 
</HEADLINE>
<TEXT>

     Antalyaspor'da lisans iptal şoku yaşanıyor. Futbol Federasyonu, Antalyaspor'a sezon başında transfer edilen 21 futbolcunun lisansını iptal etti. 
     Futbol Federasyonu Akdeniz Bölge Temsilcisi Sadık Deda, Antalyaspor'un 5 eski futbolcuya 763 milyar lira borcu bulunduğunu ve bu paraları, taahhüt edilen sürede ödemedikleri için, 21 futbolcunun lisansının iptal edildiğini söyledi. 
     Deda, şöyle konuştu 
     ''Antalyaspor'un, Atilla, Kamil, Adnan, Burhan ve Saffet'e geçen sezondan toplam 763 milyar lira borcu vardı. Bu futbolcuların şikayeti üzerine Futbol Federasyonu olarak Antalyaspor'u uyardık. Antalyasporlu yöneticiler, bu parayı üç taksit olarak ödeyeceklerini söylediler ve bize Ağustos ayında ödenmek üzere 200 milyar liralık çek verdiler. Ancak taahhüt edilen sürede para ödenmeyince, yeniden 15 gün süre verdik. Bu süre 5 Eylül'de doldu ve yine para ödenmedi. Bu kadarla da kalınmadı ve Antalyaspor yöneticileri, bana bu parayı ödemeyeceklerini söylediler. 
     Ben de durumu üst makama ilettim. Futbol Federasyonu Yönetim Kurulu, 5 Eylül 2002 tarihi itibariyle 21 futbolcunun lisansını iptal etti. Çünki, zaten bu futbolcuların lisansları bu paraların taahhüt edilen sürede ödenmesi koşuluyla verilmişti. Yasaya, göre, futbolcuya borcu olan kulüplerin yeni futbolcu transferi mümkün değildir. Federasyon, bu lisansları borçların ödeneceğinin taahhüt edilmesi üzerine vermişti.'' Futbol Federasyonu'nun, Antalyaspor'a üç ay içerisinde defalarca uyarı yazısı gönderdiğini belirten Deda, ''Federasyon Antalyaspor'a her türlü iyi niyeti gösterdiği halde, yöneticiler aynı çabayı harcamadı'' diye konuştu. 
     Futbol Federasyonu Başkanı Haluk Ulusoy'un, Antalyaspor'a 50 milyar lira para yardımında bulunmayı taahhüt ettiğini de kaydeden Deda, şunları şöyledi 
     ''Futbol Federasyonu'nun Antalya'daki bölge temsilciliğinde Antalyasporlu yöneticilerle oturduk. Benden, lisansların iptal olmaması için yardım etmemi istediler. Haluk Ulusoy'u aradım ve süre verilmesini istedim. Sayın Ulusoy, çek karşılığı süre verebileceklerini söyledi ve Antalyasporlu yöneticilerin kentteki otellerden yardım toplamasını önererek, Benim otelimden de gidip 50 milyar lira alsınlar dedi. Ama yöneticiler, bu konuda da en küçük bir çaba harcamadılar. Biz daha ne yapabiliriz.'' Antalyaspor'un Futbol Federasyonu'na verdiği çekin arkasını da kendisinin ciro ettiğini söyleyen Deda, ''Ben 200 milyarlık çekin arkasını ciro ettim. Yardım olsun diye yaptım. Şimdi bu parayı ödemeyeceklerini söylüyorlar. Peki benim günahım neydi. Sayın Valinin duyarlılığının çok azını yöneticiler gösterebilseydi bunlar yaşanmazdı'' dedi. 
     Deda, Antalyaspor'un, bu akşam kendi evinde oynayacağı Büyükşehir Belediyesi Ankaraspor maçına, yeni transferlerini çıkaramayacağını, yeterli oyuncu varsa, eski futbolcularla sahaya çıkabileceğini belirtti. Deda, aksi taktirde Antalyaspor'un hükmen 3-0 mağlup sayılacağını da sözlerine ekledi. 
     
     ANTALYASPOR BAŞKANI ARSLAN'IN AÇIKLAMASI 
     Antalyaspor Başkanı Süleyman Arslan, Futbol Federasyonu'nun 21 yeni futbolcunun lisansının iptal edildiğine dair yazının ellerine cuma akşamı ulaştığını belirterek, ''Lisansların iptal edilmesine rağmen maça çıkacağız'' dedi. 
     Antalyaspor yöneticilerinin iyi niyetli ve gayretli olduğunu söyleyen Arslan, ''Teminat verdik. Anlaşalım, yeni ödeme planı yapalım, futbolcularla biz muhatap olalım dedik. Kabul etmediler. Bu koşullarda en baştan lisans vermemeleri gerekiyordu. Ama verdiler. Şimdi nasıl iptal ederler bilemem. Ayrıca, sayın Deda, Antalyaspor'un çekini neden iade etmiyor. Çekimizi iade etmeleri gerekiyor. Olayın hukuki boyutunu araştırıyoruz. Bize göre Futbol Federasyonu, bu tavrıyla suç işlemiştir. Biz de gereken her şeyi yapacağız'' diye konuştu. 
     Arslan, eski futbolcular Saffet, Atilla, Burhan, Kamil ve Adnan'a alacaklarına mahsuben verilen çeklerin karşılığının çıkmadığını ve bu futbolcuların kulübü icraya verdiğini dile getirerek, şöyle konuştu 
     ''Bu işte bizim de çıkarımız yok. Kentin takımına elimizden geldiğince hizmet etmeye çalışıyoruz. 27 Eylül tarihinde kongre var. O zaman zaten görevi bırakacağız. İsterlerse yarın bırakırız. Ama bu kulübe yazık olacak. Bize biraz süre verseler bu işin içinden çıkardık. Ama mevcut koşullarda 2-3 yıldan önce Antalyaspor'un sorunları çözülemez.'' Arslan, bu akşam Antalya'da oynanacak, Büyükşehir Belediyesi Ankaraspor maçına, 3-0 mağlup sayılsalar da çıkacaklarını sözlerine ekledi. 
     





</TEXT>
</DOC>
