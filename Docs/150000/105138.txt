<DOC>
<DOCNO> 105138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sonspo06.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım yarın kampa girecek... 
</HEADLINE>
<TEXT>

     Dünya Kupası'nda 3. olarak tarihi bir başarıya imza atan A Milli Futbol Takımı'nın, kupanın ardından Slovakya ile yapacağı ilk resmi maçının mesaisi başlıyor. 
     12. Avrupa Futbol Şampiyonası 7. Eleme Grubu'ndaki ilk maçında 7 Eylül Cumartesi günü İstanbul'da Slovakya ile karşılaşacak milli takımın aday kadrosu, yarın İstanbul Polat Renaissance Otel'de kampa girecek. 
     Milli Takımlar Teknik Direktörü Şenol Güneş'in açıkladığı 22 kişilik aday kadroda, şu futbolcular yer alıyor 
     Bülent Korkmaz, Ergün Penbe, Arif Erdem, Hakan Ünsal, Ümit Davala, Hasan Şaş, Emre Aşık, Ümit Karan, Cihan Haspolatlı Galatasaray , Tayfur Havutçu Beşiktaş , Zafer Özgültekin Ankaragücü , Rüştü Reçber, Fatih Akyel, Ümit Özat, Serhat Akın Fenerbahçe , Ömer Çatkıç Gaziantepspor , Tugay Kerimoğlu Blackburn Rovers , Alpay Özalan Aston Villa , Okan Buruk, Emre Belözoğlu FC Inter , Yıldıray Baştürk TSV Bayer 04 Leverkusen , Nihat Kahveci Real Sociedad 
     Bu arada Milli Takımlar Teknik Direktörü Şenol Güneş, yarın saat 12.00'de Polat Renaissance Otel'de maçla ilgili basın toplantısı düzenleyecek. 
     
     İLK ANTRENMAN 
     A Milli Takım aday kadrosu, aynı gün saat 18.30'da da Florya Metin Oktay Tesisleri'nde ilk çalışmasını yapacak. 
     Florya Metin Oktay Tesisleri'nde 3-4 Eylül tarihlerinde çift, 5 Eylül Perşembe günü de tek idman yapacak milliler, 6 Eylül Cuma günü maçın yapılacağı Ali Sami Yen Stadı'nda son antrenmanını yaparak, maç saatini bekleyecek. 
     Ali Sami Yen Stadı'nda 7 Eylül Cumartesi yapılacak Türkiye-Slovakya maçı, saat 20.30'da başlayacak. 
     
     MİLLİLERE ÖDÜL 
     17. Dünya Kupası'nda 3. olan A Milli Takım'ın oyuncularına, teknik heyetine, Futbol Federasyonu Başkanı Haluk Ulusoy ve yöneticilere 3 Eylül Salı günü ''Turizm Hizmet Madalyası'' verilecek. 
     Polat Renaissance Otel'de gerçekleştirilecek ve Turizm Bakanı Mustafa Taşar'ın da katılacağı törenle, 17. Dünya Kupası'nda yer almış başkan, yönetici, teknik heyet ve futbolculara ''Turizm Hizmet Madalyası'' verileceği bildirildi. 
     





</TEXT>
</DOC>
