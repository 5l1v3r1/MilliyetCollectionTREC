<DOC>
<DOCNO> 121937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/spor/ysenay.html </URL>
<DATE> 2002/11/30/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
İyi uykular 
</HEADLINE>
<TEXT>

     Fenerbahçe, İstanbulspor önünde, son derece maksatsız bir futbol angaryacılığı ile yarışıyordu oyunun son 15 dakikasına kadar . 
     Nedeni çok da açık seçik aslında... Lorant isimli bir teknik düşünce fukarası ile yola çıkarsanız, işte böylesine duygusuz ve futboldan kopuk bir takım izleme ıstırabına kapılır gidersiniz... 
     Ortega, ilk tertipte yer almadığını öğrendiği an "Ya Lorant, ya da ben" restini çekip, basmış gitmiş Samandıra Tesisleri’nden... 
     Disiplin olarak Arjantinli’yi haksız bulabilirsiniz, ama evrensel boyuttaki oyuncuların bir çoğu, bu tip kaprisleri yapmışlardır futbol dünyamızın geçmişinde. Ayrıca Feyenoord maçından beri aralarının buz gibi olduğunu iyi bildiğimiz Lorant - Ortega ikilisinden hangisinin haklı, hangisinin haksız olduğunu ben yorumlamadan, takdirini siz saygın okuyucularıma bırakıyorum... 
     
     Kendi sahasında şahinler gibi oynayan Sarı - Lacivertli ekip, her geçen lig haftasında, daha kombine, daha coşkulu ve de gol yaratıcısı olarak neden büyüyemiyor dersiniz... 
     Fenerbahçe’nin elindeki oyuncuların Galatasaray ve de Beşiktaş’tan çok daha yetenekli isimlerle dolu olduğunu söyleyenler, birer futbol ahmağı mı sizce... Yoksa bu işi Lorant’tan da iyi bilen "Futbol bilgesi" kişiler mi dersiniz... 
     Stevic futbolu çok seviyor ve iyi niyetle de koşuşuyor. Ama fiziksel gücü ve futbol, Stevic’i bırakma eğilimindeyse eğer, o zaman genç bir adamı orta alana kazandırmak fikri, Bay Lorant’a niçin bu kadar ters geliyor ki 
     Fener’deki orta alan kalabalığı, İstanbulspor savunmasının üstüne birkaç kez organize ikili ve üçlü verkaçlarla gidemediler. O zaman sormak gerekmez mi, teknik kulübede zaman öldüren zevata "Bu takım futbol oynamıyor. Bu güzel oyunu katlediyor. Görmüyor musun " diye. 
     İstanbulspor gibi taraftar ve ekonomi garibanı bir takım, Fenerbahçe’ye kendi sahasında kök söktürüyor ve üç puan başlangıcını kendi kalesine attığı golle hediye ediyorsa eğer, o zaman bu hocayla şampiyonluk hayalleri kuranlara "İyi uykular" dilerim. 
     



 SPOR 



























</TEXT>
</DOC>
