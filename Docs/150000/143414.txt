<DOC>
<DOCNO> 143414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/soneko17.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Tüzmen Mısır ile serbest ticaret anlaşması imzalanacak 
</HEADLINE>
<TEXT>

     Çevre Bakanı Kürşad Tüzmen, ikinci tezkere konusunu değerlendirirken ''Türkiye'nin çıkarları ne gerektiyorsa onu yaparız. Türkiye sağlıklı karar alacaktır'' dedi. Bakan Tüzmen gezisinin en önemli sonucunun, serbest ticaret anlaşmasının imzalanması konusunda Mısır Başbakanı'nın "evet" demesi olduğunu söyledi. 
     Mısır Ekonomi ve Ticaret Bakanının daveti üzerine Kahire'ye gelen Tüzmen, bu sabah Ulaştırma Bakanı Hamdi Şeyb ve Petrol Bakanı Semih Fehmi'yi ziyaret etti. 
     Daha sonra Kahire'de bulunan Türk şehitliğini ziyaret eden Tüzmen, burada basın mensuplarının TBMM'ye gönderilmesi gündeme gelen ikinci tezkereyle ilgili sorusu üzerine, önce bu konuyu Ankara'ya döndükten sonra değerlendireceğini söyledi. 
     Israrlı sorular üzerine Tüzmen, Türkiye'nin bu konuda bütün kurumları ile ortak hareket etmesi gerektiğini vurguladı. 
     Tüzmen '' Türkiye, bu konuda bütün kurumları ile değerlendirme yapıp en sağllıklı kararı alacaktır. Türkiye'de bu saatten sonra, bütün kurumların ortak hareket etmesi önemlidir'' dedi. 
     
     İZMİR-İSKENDERİYE FERİBOT SEFERLERİ BAŞLIYOR 
     Bakan Tüzmen, Ulaştırma Bakanını ziyareti sırasında da, bu ülkede metro, köprü, alt ve üstyapı çalışmalarına Türk müteahhitlerin katılması ve halen bu ülkede çalışan Türk müteahitlerinin sorunlarını görüştüklerini söyledi. 
     İzmir Ticaret Odası'nın öncelikle İzmir'den başlamak üzere Türk limanları ile İskenderiye feribot seferinin başlatılması yönünde çalışma yaptığını hatırlatan Tüzmen, bu konuda ilke olarak başlatılması yönünde karar alındığını, konunun daha sonra Ulaştırma Bakanları düzeyinde görüşüleceğini kaydetti. 
     Mısır'da yürüttüğü görüşmelerde Türkiye açısından en önemli sonucun serbest ticaret anlaşmasının imzalanması konusunda Mısır Başbakanın ''evet '' demesi olduğunu vurgulayan Tüzmen, 4. tur görüşmelerin Mayıs ayında yapılacağını, anlaşmanın kısa sürede sonuçlanması halinde, Türk firmalarının bu pazarda önemli bir rekabet imkanına kavuşacağını anlattı. 
     
     TÜRK ŞEHİTLİĞİ'Nİ ZİYARET 
     Bakan Tüzmen, Ulaştırma Bakanını ziyaretinden sonra, Kahire'de bulunan Türk Şehitliği'ne gitti. 
     Geçen yıl Dışişleri Bakanlığı tarafından restore edilen ve Kütahya'dan getirilen çinilerle özel giriş kapısı yaptırılan şehitlikte, 1. Dünya savaşı sırasında Filistin cephesinde İnglilizler tarafından esir edildikten sonra, Mısır'daki esir kampları ve hastanelerde şehit olan 4 bin 500 Türk asker ve subayının mezarı bulunuyor. 
     Bu arada Tüzmen ile birlikte Kahire'ye gelen 100 civarındaki işadamı ile Kahire fuarına katılacak Türk işadamları, organizasyon çerçevesinde Mısırlı işadamları ile ikili görüşmelerini sürdürüyor. 
     Dünkü ikili görüşme toplantılarına, 400'den fazla Mısırlı işadamının katıldığı belirtiliyor. 
     Türk işadamları görüşmelerin oldukça verimli geçtiğini belirtirken, savaş ortamının olmaması halinde daha fazla katılımın olabileceğini söylediler. 
     Bu arada Kahire havalanını genişletilmesi işlemini üstlenmek isteyen Tepe-Akfen grubu konusunda, Mısır Başbakanının bilgilendirildiği ifade edildi. 
     





</TEXT>
</DOC>
