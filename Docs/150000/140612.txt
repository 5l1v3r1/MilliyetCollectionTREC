<DOC>
<DOCNO> 140612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sontur07.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener "Ek emlak ve motorlu taşıtlar vergisi bu yıla mahsus" 
</HEADLINE>
<TEXT>

     Başbakan Yardımcısı Abdüllatif Şener, ek emlak ve ek motorlu taşıtlar vergisinin bu seneye mahsus olmak üzere konulduğunu vurgularken, "Bunun değişmesi diye bir şey söz konusu değil" dedi. 
     Gazetecilerin niyet mektubu, bütçe ve tezkereyle ilgili sorularını yanıtlayan Şener, niyet mektubunda gelinen aşamaya ilişkin bir soru üzerine, "Son safhadayız. Kısa bir zaman içinde tamamlanır, tam tarih vermek doğru olmaz" yanıtını verdi. 
     Şener, bütçe ile ilgili olarak Mart sonuna kadar vakit olduğunu hatırlatırken, niyet mektubunun daha erken tamamlanacağını kaydetti. 
     Tasarruf ve gelir getirici önlemler paketi kapsamındaki vergilerin, "tezkere kabul edilmediği için mi getirildiğinin" sorulması ve "ABD yardımının gelmemesi, planlarınızı alt üst ediyor mu " şeklindeki sorulara karşılık ise Şener, şöyle konuştu 
     "İlgisi yok. Türkiye ekonomisi kendi dinamikleri ile gelişme özelliklerine sahiptir. Kendi sorunlarını kendisi aşabilir. Ülkemizin yeterli kaynakları vardır ama ekonomik dengelerin kurulması, makro ekonomik hedeflere ulaşılabilmesi için bazı düzenlemelerin yapılmasına her zaman ihtiyaç vardır." Kamu finansman dengesi açısından da 2003 yılı bütçe özelliklerinin dikkate alındığını belirten Şener, "Bu çerçevede borç stokunun azaltılmasına önem verilmiştir. Borç stokunun azaltılması için de faiz dışı fazlanın yüzde 6.5'i tutması gerekiyordu. Faiz dışı fazlayı yüzde 6.5 olarak belirleyen bir bütçenin hazırlanmasında bazı ek vergiler gelmiştir" diye konuştu. 
     





</TEXT>
</DOC>
