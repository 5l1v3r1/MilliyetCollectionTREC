<DOC>
<DOCNO> 118281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sonspo09.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Kayıhan Raşit Çetiner'e, Murat önerisi için teşekkür ederim 
</HEADLINE>
<TEXT>

     Diyarbakırspor Teknik Direktörü Ümit Kayıhan, Ankaragücü karşısında farklı galibiyeti kaçırdıklarını belirterek, sahalarında aldıkları ikinci galibiyetin sevindirici olduğunu söyledi. 
     Kayıhan, Ankaragücü karşısında futbolcuların kendilerine verilen görevleri yerine getirdiğini ifade ederek, ''Forvet oyuncu sıkıntımız vardı, gol atamıyorduk. Ancak Ankaragücü maçı öncesi görüştüğüm Ümit Milli Takım Teknik Direktörü Raşit Çetiner'in önerisiyle Murat Hacıoğlu'nu ilerde oynatarak mutlu sona vardık diyebilirim'' dedi. 
     Diyarbakırspor'un son haftalardaki başarılı oyun çıkışını ileriki haftalarda da sürdereceğini kaydeden Kayıhan, konuşmasını şöyle sürdürdü 
     ''Takım olarak çok iyi oynuyoruz. Ancak, gol yollarında sıkıntı çekiyorduk. Geçenlerde havaalanında karşılaştığım ve sohbet ettiğim Ümit Milli Takım Teknik Direktörü Reşit Çetiner hocam, Murat Hacıoğlu'nu ileride oynatabileceğimi ve bu futbolcudan verim alabileceğimi söyledi. Ben de hocamın dediğini yaparak Ankaragücü maçında ilerde oynattım ve bu futbolcumuz yüzümüzü ak çıkardı. Hacıoğlu'nu ilerde oynatma fikri veren Çetiner hocama teşekkür ediyorum.'' Kayıhan, Ankaragücü maçını unuttuklarını, Gaziantepspor ile yapacakları deplasman maçı hazırlıklarına başladıklarını kaydederek, ''Diyarbakırspor, bundan sonra güzel oyununu alacağı galibiyetlerle süsleyecektir'' dedi. 
     
     HACIOĞLU'NUN MUTLULUĞU 
     Lig başından beri aldıkları kötü sonuçlarla puan sıralamasında son sıralarda yer alan Diyarbakırspor'un son 4 maçta ortaya koyduğu oyun ve aldığı 2 galibiyet taraftarları mutlu ederken, Ankaragücü maçında 2 gol atan ve bir asist yapan Murat Hacıoğlu, mutluluktan uçuyor. 
     Ankaragücü maçında çıkardığı başarılı oyun ve attığı gollerle takımının galip gelmesini sağlayan Hacıoğlu, ''Takım olarak iyi oynuyorduk ancak gol atamıyorduk. Gol yollarında sıkıntımız vardı. Ankaragücü maçında hocamız bu sorunu da çözdü. İlk defa böyle bir farklı galibiyet aldık. Artık Diyarbakırspor'un çıkışı başlayacaktır. Önümüzde zorlu bir Gaziantepspor maçı var. İnşallah oradan da tatlı bir sonuçla döneriz'' dedi. 
     





</TEXT>
</DOC>
