<DOC>
<DOCNO> 145243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sondun40.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşil bereliler, Rangers... Seçkin birlikleri tanıyalım... 
</HEADLINE>
<TEXT>

     ABD ve İngiltere'nin seçkin birlikleri, Irak savaşında önemli rol üstleniyor. 
     Savaşa katılan Amerikan seçkin birlikleri 50 bin kişiden oluşuyor. Amerikan özel birliklerinin merkez komutanlığı, Florida'daki Tampa'da MacDill hava üssünde bulunuyor. 7 seçkin grup şöyle sıralanıyor 
     Amerikan Kara Kuvvetleri'nin seçkin birlikleri 25 bin kişiden oluşuyor. Bunlar arasında ''Yeşil bereliler'', ''Rangers''lar, varlığı resmen kabul edilmeyen ''Delta Force'' ve ''Nightstalkers''lar. Kara Kuvvetleri'ne bağlı özel birliklerin merkez komutanlığı, Kuzey Carolina'daki Fort Bragg'da bulunuyor. 
     Yeşil bereliler, 10 kadar kişiden oluşan küçük gruplar halinde hareket ediyor, barış zamanlarında yabancı ordularla tatbikat yapmalarıyla tanınıyor. Bu güçler, savaş zamanında ise düşman hatlarının gerisinde keşif görevi yapmalarının yanı sıra gerillanın müdahalesine yardım edip belirlenmiş hedeflere saldırı düzenliyor. Bu ekipteki askerler en az bir yabancı dil biliyor. 
     Delta Force hakkında çok az bilgi var. Bu askerlerin terörle mücadele konusunda uzman oldukları ve yüksek teknoloji ekipmanlarıyla çok çeşitli silahla donatıldıkları sanılıyor. Bu güçler, uydu iletişimi yapabiliyor. 
     Rangers'lar, gece çatışmaları konusunda uzman. 7 bin 500 kişilik Rangers'lar, hafif topçu birliği olarak biliniyor. Bunlar Arktika, balta girmemiş orman, çöl ya da dağlık bölgelerde savaşacak şekilde eğitim aldı. 
     ''Nightstalkers''lar nakliye ya da savaş helikopteriyle göreve gidiyor. 
     Kara ordusunda psikolojik savaş konusunda uzman özel birlikler de bulunuyor. Bu askerler, düşman liderlerin halklarının desteğini sağlamak amacıyla el ilanları hazırlayıp dağıtıyor, radyo ve televizyondan yayın yapıyor. Bu taktikler, Körfez Savaşı'nda işe yaramış, binlerce Irak askeri tek kurşun atmadan silah bırakmıştı. 
     Amerikan donanmasında da, su altındaki uzmanlıklarıyla tanınan ''Foklar'' Seals adlı seçkin birlik görev yapıyor. Bu askerler, zor bölgelerde casusluk çalışması da üstleniyor. Bunların üsleri California'daki Coronado'da bulunuyor. 
     Hava Kuvvetleri bünyesinde de 12 bin 500 seçkin asker, zor koşullarda hızlı ve gizli komando eylemlerinde bulunacak şekilde eğitildi. Florida'daki Hurlburt'te merkez komutanlıkları bulunan bu askerler, genellikle görevlerini geceleyin düşman topraklarına helikopterlerden asker indirerek yapıyor. Ayrıca paraşütçüler, düşman topraklarına düşmüş pilotları arama ve esir düşmelerini engelleme görevini üstleniyor. 
     
     101. HAVA İNDİRME TÜMENİ 

     1942'de sadece paraşüt birliği olarak kurulan ve bugün Kara Kuvvetleri'nin en seçkin birliklerinden biri olan 101. Hava İndirme Tümeni, askerleri helikopterlerle düşman topraklarına indirme konusunda uzman. 
     Merkez karargahı Kentucky'deki Fort Campbell'da bulunan 101. Tümen, 6 Şubat'taki talimat doğrultusunda şu anda Kuveyt'te bulunuyor. 
     ''Çığlık Atan Kartallar'' Screaming Eagles adlı tümende 20 bin asker var. Topçu birlik, komuta ve destek birliği ve 2 hava tugayından ve çeşitli destek gruplarından oluşan tümende 270 saldırı, nakliye ve keşif helikopteri bulunuyor. 101. Tümen, AH-64 tipi Apaçi, UH-47 tipi Chinook ve asker nakliye UH-60 Blackhawk'larla ve keşif için OH-58 Delta Kiowa Warrior kullanıyor. 
     Bu tümenin ilk görev yeri, 1944'te İkinci Dünya Savaşı'nda Fransa'nın Normandiya sahilleriydi. Vietnam savaşında baskın tümeni haline gelen 101. Hava İndirme Tümeni, Ocak 1991'de de Irak'a yoğun helikopter baskınları düzenlemişti. Bu tümenin askerleri Afganistan'da da görev yaptı. 
     
     İNGİLİZ BİRLİKLERİ 

     İngilizlerin ''Special Air Service'' SAS askerleri, komando operasyonlarında dünyanın en iyileri olarak kabul ediliyor. 
     Uzmanlara göre, bu askerlerden 300'ü Körfez'de konuşlandırılmış durumda. Eğer bu doğruysa, SAS'lar 1982'deki Falkland savaşından bu yana en kalabalık şekilde konuşlandırılmış oluyor. İngiliz uzmanlar, ayrıca Irak lideri Saddam Hüseyin'in birliklerine karşı savaş başlayacağı güne hazırlanan SAS'lardan onlarcasının şu anda Irak'ta Amerikan ''Fokları'' ile faaliyette olduğunu söylüyor. 
     Düşman hattının gerisinde gizli operasyonlar yürütmekte uzman SAS'lar, iletişim ya da ikmal merkezlerinin sabote edilmesi konusunda ise ''üstat'' kabul ediliyor. Bu askerler müttefiklerin bombardıman uçaklarına rehberlik yapıp istihbarat sağlıyor. 
     Afganistan'da da görev yaptığı bilinen SAS'ların şu sıralarda Irak'ın kuzeyi ile güneyi ve doğusunda rejim karşıtı faaliyetlerde bulunduğu öne sürülüyor. 
     Hafif silahlarla donatılmış SAS'lar 50 kişilik ekiplerle hareket ediyor ve herkesin ''kendi görevi'' var. SAS'a adam almak çok katı kurallara bağlı. 100 aday arasından sadece 10 kadarı fiziksel, psikolojik ve teknik formasyondan geçebiliyor. Bunlardan da sadece 5'inin SAS'ta yer alabildiği biliniyor. 
     
     7. ZIRHLI TUGAY 

     İngilizlerin 7. Zırhlı Tugayı, Mareşal Bernard Montgomery'nin İkinci Dünya Savaşı'nda Libya çöllerinde Alman Mareşal Erwin Rommel'in zırhlılarını 1942'de yenilgiye uğratan ''Çöl Fareleri''nin mirası. 
     Almanya'da konuşlanan Tugay, Challenger 2 tankları, zırhlı birliklerin nakliye araçları Warrior'lar ve 155 milimetrelik AS-90 toplarla donatılmış birçok birlikten oluşuyor. 
     Başta Mayıs 1944'te İtalya cephesi olmak üzere çok sayıda görev yapan 7. Zırhlı Tugay'ın karargahı 1947'den bu yana Almanya'da bulunuyor. 
     
     IRAK GÜÇLERİ 

     Irak'ta, en az 3 tümenini başkent Bağdat civarının savunmasına tahsis eden Cumhuriyet Muhafızları, en iyi eğitim görmüş, en iyi donatılmış ve en iyi hareket kabiliyetine sahip adamlarıyla Irak Silahlı Kuvvetleri'nin çekirdeğini oluşturuyor. 
     Rus yapısı T-72 tankları ve çok yoğun hava savunma sistemiyle donatılan bu birlikler, Batılı askeri uzmanlarca, Amerikan ordusunun düzenli kuvvetlerinden daha üstün olarak değerlendiriliyor, Amerikan Donanması'ndaki seçkin birliklere benzetiliyor. 
     ''Tank öldürücü'' Amerikan Apaçi helikopterlerinin dün El Medine'deki mevzilerine saldırı düzenlediği bu birliklerin, 1991'de önemli kayıplar verdiği ve 12 yıldır süren ambargo yüzünden modernizasyonu başaramadığı belirtiliyor. 
     Gönüllülük esasına göre asker alan bu birliklerin elemanları iyi maaş almalarının yanı sıra araç ve lojman gibi ayrıcalıklardan da yararlanabiliyor. Ancak Cumhuriyet Muhafızı olmak isteyen Iraklılar, Sunni olmalı. ''Güvenilmez'' sayılan Kürt ve Şiiler bu birliklere alınmıyor. 
     Amerikalı General Stanley McChrystral, El Medine'de saldırıya uğrayan tümenin Cumhuriyet Muhafızları'nın en iyi ve en güçlüsü olduğunu söyledi. 1991'de de Amerikalılara karşı savaşan bu tümen, ağır kayıplar verme pahasına direniyor. 
     ABD Savunma Bakanlığı'nın verilerine göre, bu tümen, Bağdat'ın 80 kilometre güneyinde bir savunma hattı ile başkente yakın noktalarda ikinci bir hat oluşturmuş durumda. El Nida'daki zırhlı tümen doğu savunması, El Hammurabi'deki zırhlı tümen batı savunmasını üstleniyor. 
     Bu birliklerin elinde toplam 500 top, 800 tank ve 1100 zırhlı bulunduğu sanılıyor. 
     Başlangıçta Irak lideri Saddam Hüseyin'in özel muhafız birliği olarak kurulan Cumhuriyet Muhafızları, İran-Irak Savaşı 1980-1988 sırasında geliştirilmiş ve yenilen düzenli ordunun yerini alabilmeleri için sayıları 150 bine çıkarılmıştı. 
     Genelkurmay Başkanlığı'na bağlı olmayan ve 1990'da Kuveyt'i işgal eden Cumhuriyet Muhafızları'nın Körfez Savaşı'ndan sonra epeyce zayıfladığı biliniyor. Bugün mevcudu 60 bin kadar olan ve 3'ü zırhlı 8 tümene ayrılan Cumhuriyet Muhafızları artık başkent civarının korunmasından sorumlu. 
     Cumhuriyet Muhafızları'na pek de güvenmeyen Saddam Hüseyin, kent içinde görev yapacak 15 bin kişilik yeni bir özel birlik kurdu. Özel Cumhuriyet Muhafızları'nın görevi de Saddam'ın sayısız saraylarını korumak. 
     


     




</TEXT>
</DOC>
