<DOC>
<DOCNO> 107066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sontur38.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP yönetimi, Mesut Yılmaz'a hükümetle ilgili tam yetki verdi... 
</HEADLINE>
<TEXT>

     ANAP Genel Başkan Yardımcısı Cengiz Altınkaya, hükümetin geleceğiyle ilgili gelişmelerin dikkatle takip edilerek, bu konuda alınacak kararlar için Genel Başkan, Devlet Bakanı ve Başbakan Yardımcısı Mesut Yılmaz'a tam yetki verildiğini bildirdi. 
     ANAP Merkez Karar ve Yönetim Kurulu MKYK toplantısının ardından gazetecilere açıklamalarda bulunan Altınkaya, toplantıda, 3 Kasım milletvekilliği genel seçimlerine ilişkin aday listelerinin tanzim edildiğini söyledi. 
     Altınkaya, boş bulunan Genel Başkan Yardımcılığı'na Fevzi İşbaşaran'ın getirildiğini, Edip Safter Gaydalı'dan boşalan Devlet Bakanlığı'na da Mehmet Salih Yıldırım'ın atandığını bildirdi. 
     Altınkaya, toplantıda şu kararların alındığını söyledi 
     ''Erken seçim takvimi, kesintiye uğramadan devam ettirilmelidir. 
     Hükümetin geleceğiyle ilgili gelişmeler dikkatle takip edilerek, bu hususta alınması gereken kararlar noktasında Sayın Genel Başkanımıza tam yetki verilmiştir. 
     Seçim takvimi tartışmalarıyla AB süreci takviminin, kesin bir biçimde birbirinden ayrılması gerektiğine karar verilmiştir. 
     3 Kasım 2002 tarihinde yapılacak seçimlere ANAP'ın hiçbir partiyle ittifak yapmadan girmesine karar verilmiştir. 
     2 günden beri Türkiye'nin gündemine gelen, MHP'nin Türkiye'nin geleceğini mahkemeye veren girişiminden sonra bunlar, tekrar gözden geçirilmiş ve bu kararlar alınmıştır.'' 
     Altınkaya, bugün, 11 Eylül saldırılarının yıldönümü olduğunu anımsatarak, terörün her türünü lanetlediklerini ve bütün devletleri terörle mücadeleye çağırdıklarını söyledi. 
     Daha sonra gazetecilerin sorularını yanıtlayan Altınkaya, bir gazetecinin, ''Yılmaz'a verilen yetki hükümetten çekilmeyi ya da başka hükümette yer almayı kapsıyor mu '' sorusu üzerine, ''Her türlü karar... Hükümetten çekilmeyi de elbette içermektedir'' dedi. 
     ''Böyle birşey var mı '' sorusu üzerine Altınkaya, muhtemel gelişmelere göre tedbirlerini aldıklarını, Genel Başkan Yılmaz'ın MKYK'da tam yetkiyle donatıldığını söyledi. 
     ''Hangi şartlarda hükümetten çekilirsiniz '' sorusunu ise Altınkaya, ''Biz, ülkenin geleceğini mahkemeye verenlerle sonuna kadar mücadele edeceğiz. Ama hep meşruiyet içinde kalarak'' diye yanıtladı. 
     Bir soru üzerine, YTP ile ANAP'ın hükümet hakkında gensoru verme hazırlığı olmadığını ifade eden Altınkaya, başka bir soru üzerine de Türkiye'nin geleceğini AB'de gören her kesimle birlikte mücadeleye devam edeceklerini belirtti. 
     





</TEXT>
</DOC>
