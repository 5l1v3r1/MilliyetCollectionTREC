<DOC>
<DOCNO> 134477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/son/soneko04.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un ''Hidrojen Arabaları'' önerisi ile bor'umuzu farkettik 
</HEADLINE>
<TEXT>

     Eski Enerji ve Tabii Kaynaklar Bakanı Ersin Faralyalı, Türkiye'deki bor madeni rezervinin değerlendirebilmesi için bakanlığı döneminde birçok projeye başladıklarını ancak hiçbirinin sonuçlandırılamadığını söyledi. 
     Ersin Faralyalı, ABD Başkanı George Bush'un Temsilciler Meclisi'nde yaptığı ''Birliğe Sesleniş'' konuşmasında değindiği ''Hidrojen Arabaları'' projesinin hammaddesini bor rezervinin oluşturduğunu hatırlatarak, ''Bu konu Türkiye'de uzun yıllardır ihmal edilmiştir'' dedi. 
     Bakanlığı döneminde Kütahya Emet'teki tesisleri gezdiğini ve borun 60'a yakın sektörde temel hammadde olarak kullanıldığını öğrendiğini anlatan Faralyalı, şöyle konuştu 
     ''Ancak Türkiye bu önemli hazineyi hep ham olarak sattı. Yaptığımız çalışmalarla borun toprağını, çamurunu yıkayarak ihraç etmeyi başardık ama levha haline getirme projemiz yarım kaldı. Bor madeni kanuna göre devletin malı. Asfaltit, hatta o dönemde trona madenleri de böyleydi. Yasa değişikliği gerekiyordu ama koalisyon hükümetiyle bunu yapamadık.'' Bu konuda dünyanın en büyük şirketi olan İngiliz-Amerikan ortaklığı Boraks şirketi ile temasları olduğunu, yüzde 51'i Türkiye'nin olmak üzere bir şirket kurmak istediklerini belirten Ersin Faralyalı, bunun da gerçekleşemediğini kaydetti. 
     Sözkonusu projenin gerçekleşmesi halinde Türkiye'nin bugüne kadar yeterince değerlendiremediği bu doğal zenginliğini yeniden keşfedebileceğine işaret eden Faralyalı, şöyle konuştu 
     ''ABD'nin Miami Üniversitesi öğretim üyesi Dünya Hidrojen Konseyi Başkanı Prof. Dr. Nejat Veziroğlu ile bakanlığım döneminde borun değerlendirilmesine yönelik temaslarımız oldu. Ancak maddi kaynak gerektiren bu çalışmayı hayata geçiremedik. Bu çalışmayı yapabilseydik, borun otomobil ve nükleer santral yapımında yakıt olarak kullanılması konusunda projeler geliştirebilecektik. Dünyada da bu konuda çalışmalar yapıldığını biliyorduk. Ne yazık ki o günden bu yana bir gelişme olmadığını görüyoruz. Koskoca bir rezerv değerlendirilmeyi bekliyor.'' 
     
</TEXT>
</DOC>
