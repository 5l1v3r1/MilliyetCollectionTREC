<DOC>
<DOCNO> 112493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/ekonomi/eko04.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Unilever’den reklam özürü 
</HEADLINE>
<TEXT>

Vücut spreyi reklamında Türkiye hakkında kötü imaj yaratan Unilever, Türkiye’deki şirketinin devreye girmesi üzerine bu reklamları durdurdu 
     İSTANBUL AA 

     Unilever Türkiye Yönetim Kurulu Üyesi Hakan Behlil, Türkiye’nin imajını sarsan ifadelerin kullanıldığı Unilever firmasının ürettiği bir vücut spreyine ait olan ve yurtdışında kullanılan reklam için İngiltere’ye başvurduklarını belirterek, reklamın hiçbir zaman kullanılmayacağını söyledi. 
     Behlil, reklama tepki gösterdiklerini ifade ederek, şöyle dedi "İngiltere’ye başvurduk. Reklam hiçbir zaman kullanılmayacak. Hem olanlar için üzüldüler, hem de anında bir daha kullanılmamasını sağladılar. Şu anda ancak dergilerde yayınlanmış olanlar var. Bir daha kullanılmaz. Bir değerlendirme hatası olduğunu söylediler." 
     Unilever’in ürettiği vücut spreyi ile ilgili İngiltere’deki bazı dergilerde yayınlanan reklamda, kırmızı fon üzerine iri puntolarla "Bir Türk havaalanında güvenlik gerekçesi ile iç çamaşırıma kadar soyuldum. Hem küçük, hem büyük tuvaletim geldi ama koca yerde bir tane bile tuvalet yoktu. Yanımda sevgilimin babası vardı" ifadelerine yer veriliyor ve sadece "Sure" markalı vücut spreyinin bu durumun üstesinden geldiği belirtiliyordu. 
     



 EKONOMİ 

















</TEXT>
</DOC>
