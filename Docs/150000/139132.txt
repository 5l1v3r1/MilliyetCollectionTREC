<DOC>
<DOCNO> 139132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sondun07.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan askerine "Süpermen Teknolojisi"... 
</HEADLINE>
<TEXT>

     ABD, Amerikan askerlerine, sınırlı da olsa duvarın ötesini gözleme imkanı veren görüş teknolojisi geliştirdi. 
     Özel operasyonlar düzenlerken, bina içindeki eşyaların yerini, insanların ne yaptıklarını tespit etmeye yarayan ve görüş gücü dolayısıyla, ''Süpermen Görüşü'' veya ''Duvar Ötesi İstihbarat'' olarak da adlandırılan bu yeni sistem, ABD Hava Kuvvetleri ile Kara Kuvvetleri'nin ortak fonlarıyla geliştirildi. 
     Sistem, duvarın arkasındaki kişinin ''iç çamaşırının rengini'' tespit edemese de bulunduğu yer ve hareketlerini izleme imkanı veriyor. 
     Yeni görüş teknolojisini geliştiren askeri uzmanlara göre, örneğin bir kapı uçurulacaksa, askeri açıdan o kapının arkasında ne olduğunu, kaç kişi bulunduğunu ve bu kişilerin tam olarak nerede durduklarını tespit etmek önem taşıyor. 
     Uzmanlar, süpermen görüşünün, tahta ve betondan geçen ancak insan ve hayvanların üzerinden geri yansıyan dalgalar gönderen geliştirilmiş bir radar sistemine dayandığını belirtiyorlar. Sistemi geliştirenler, ''Bu sistemi mikrodalga fırına benzetebilirsiniz. Mikrodalga fırın, bir fincan içindeki kahveyi ısıtırken, seramik fincana bir şey olmuyor'' benzetmesini yapıyorlar. 
     Duvar ötesi görüş sistemi araştırmaları için Hava Kuvvetleri'nin 6 milyon dolar ayırdığı belirtiliyor. Yeni sistemin, rehine kurtarma, düşman kuvvetlerinin başını ele geçirme, binadan binaya çatışmalarda kullanılması planlanıyor. Sistem, en fazla 10 metrelik bir alanda yardımcı olabiliyor. 
     





</TEXT>
</DOC>
