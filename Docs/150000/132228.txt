<DOC>
<DOCNO> 132228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sonspo12.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de izin yarın bitiyor... 
</HEADLINE>
<TEXT>

     Birinci Süper Futbol Ligi ikinci yarı hazırlıkları çerçevesinde Antalya'da yaptığı kamptan sonra 2 gün izin yapan Fenerbahçeli futbolcular, yarın işbaşı yapıyor. 
     Samandıra Tesisleri'nde yarın sabah toplanacak olan sarı-lacivertliler, çift antrenmanla ikinci yarı hazırlıklarını sürdürecek. 
     Beşiktaş maçı öncesi 25 Ocak Cumartesi günü hazırlık maçı yapmayı planlayan Fenerbahçe'nin, hangi takımla hazırlık maçı yapacağının henüz belli olmadığı bildirildi. 
     Bu arada, Rebrov ve Kemal'in transferi için yönetim kurulunun oybirliğiyle yetki verdiği futbol şubesi sorumlusu Sadettin Saran'ın, transfer çalışmalarını sürdürdüğü kaydedildi. Saran'ın önümüzdeki günlerde Rebrov'un kulübüyle görüşeceği öğrenildi. 
     
     AİDATLAR İÇİN SON 10 GÜN 
     Fenerbahçe Kulübü Kongre Üyeleri'nin yıllık aidatlarını tüzük gereği 31 Ocak Cuma günü akşama kadar yatırmaları gerektiği bildirildi. 
     Kulübün resmi internet sitesinde yapılan açıklamada, 50 milyon liraya çıkartılan yıllık aidatları yatırmayan üyelerin, 8 Mart 2003 Cumartesi günü yapılacak Olağan Genel Kurula katılma haklarını tüzük gereği kaybettikleri kaydedildi. 
     Açıklamada, üyelerin aidatları kulüp binasında nakit veya kredi kartıyla, isteyenlerin de kulübün banka hesaplarına yatırabilecekleri belirtilirken, üyelerden son güne kalmamaları istendi. 
     
     YEDEK KALECİ SORUNU 
     Fenerbahçe'nin Antalya'daki hazırlık maçlarında yedek kaleciler Volkan ve Oğuz'un hatalı goller yemesi üzerine, taraftarların bu kalecilere güveni azaldı. 
     ''www.fenerhaber.com'' adlı sitede yapılan ''Fenerbahçe'nin yedek kaleciye ihtiyacı var mı '' şeklindeki ankete katılan 1324 taraftardan yüzde 63.29'u 838 ''evet var'' şeklinde oy kullandı. 
     Ankete katılan taraftarların yüzde 36.70'i 486 ise soruya ''Hayır yok'' şeklinde cevap verdi. 
     





</TEXT>
</DOC>
