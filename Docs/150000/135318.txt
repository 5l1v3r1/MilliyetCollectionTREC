<DOC>
<DOCNO> 135318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sontur17.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı kalkan grubu Türkiye'de... 
</HEADLINE>
<TEXT>

     İtalya'dan araçlarıyla Türkiye'ye gelen İtalyan, İspanyol, Kanadalı ve İsveçli 12 kişiden oluşan ''canlı kalkan'' grubu, Irak'a hareketinden önce İstanbul Tabip Odası'nda basın toplantısı düzenledi. 
     ''Irak'ta Savaşa Hayır Koordinasyonu'' üyesi ve Greenpeace Akdeniz Ofisi Sorumlusu Tolga Temüge'nin de katılımıyla gerçekleştirilen basın toplantısında konuşan Rudolfo Tucci, İtalya'dan Bağdat'a gitmekte olan 12 kişilik ''canlı kalkan'' grubunu organize ettiğini belirterek, ''Bize 'kirli 12' diyorlar'' dedi. 
     Kendisinin çiftçi olduğunu, aralarında doktor, öğretmen ve sanatçılar bulunduğunu anlatan Tucci, ''Biz bir aileyiz. Aramızda bir de kurtarma köpeği var'' diye konuştu. 
     İnternette oluşturdukları web sitesinde savaşa karşı bir şeyler yapmak fikrinin ortaya atıldığını ve siteye birçok mesaj geldiğini vurgulayan Tucci, hareketlerine çok sayıda kişinin katılacağını söyledi. 
     Tucci, ''Bizim mesajımız 'herkes savaşa karşı bir şey yapabilir'. Bağdat'a gitmek önemli, ama bunu herkes yapamayabilir. Ancak herkes çevresindeki kişilerle barış için konuşabilir, 15 Şubat'ta birçok ülkede yapılacak barış gösterilerine katılabilir'' dedi. 
     Saddam Hüseyin'den yana olmadıklarını ve onu desteklemediklerini ifade eden Tucci, toplantının ardından yola çıkacaklarını ve 3 gün içinde Bağdat'a varacaklarını, Irak'ta da hastane ve okullarda kalacaklarını sözlerine ekledi. 
     Gruba İtalya'da katılan Kanadalı Roberta Taman da, ''Irak halkına yardım etmek, Iraklıları sarmak için bu ülkeye gidiyoruz'' dedi. 
     Ülkesindeki insanların politik olmadığını ve Irak konusunda ''ben ne yapabilirim '' diye düşündüklerini anlatan Taman, ''Biz sıradan aileler biraraya gelerek, bu savaşı durdurmak için çok şey yapabiliriz. Hükümete taleplerimizi iletebiliriz. Irak'a gitmek için başka bir nedenim yok'' diye konuştu. 
     
     IRAK ASILLI USAME ŞABAN 
     Bu arada, İtalya'dan gelen grup dışında Türkiye'ye aynı amaçla gelenlerden Avustralya'da yaşayan Irak asıllı Usame Şaban da, ABD ve İsveç'ten arkadaşlarıyla birlikte olduğunu belirterek, ''Hepimiz Irak'ta yaşanacak cinayete engel olmak için gidiyoruz'' dedi. 
     Şaban, sıcak bir şekilde karşılandıkları İstanbul'da ailelerin yanında kaldıklarını ve bu arada bazı Türkçe cümleler öğrendiğini ifade ederek, Türkçe ''Savaşa hayır'' diye konuştu. 
     Usame Şaban, adını öğrenenlerin kendisini ''Usame Bin Ladin'' ile karıştırdığını anlatarak, ''Ladin benim ismimi çaldı, aynı İslam'ı çaldığı gibi...'' dedi. 
     Ladin'in yaptıklarının İslamiyet'e aykırı olduğunu ve zarar verdiğini dile getiren Şaban, ''Ladin, CIA ajanıdır, ABD tarafından yetiştirilmiştir'' şeklinde konuştu. 
     
     ABD'Lİ KATILIMCI 
     ABD'li Edward Cranswick de, ''ülkesinin hükümeti için çalışan birisi'' olduğunu ve Marmara depreminden sonra enkaz altında kalanları çıkarmak için Türkiye'ye geldiğini ifade ederek, ''Şimdi de Irak halkını ABD hükümetinden kurtarmak için Irak'a gideceğim'' dedi. 
     İspanyol Ignacio Cano da, ülkesinde savaşa karşı hareketin genişlediğini ve daha çok kişinin Irak'a gideceğini söyledi. 
     Cano, savaşın sadece Irak'ı değil bütün dünyayı etkileyeceğini vurgulayarak, karşı çıkılmazsa çok sayıda kişinin savaştan zarar göreceğini kaydetti. 
     Türkiye'den ''canlı kalkan'' olarak Bağdat'a gidecek olan Ethem Tekdemir ise, ''kısa bir süre sonra TBMM'den ABD'ye destek kararının çıkacağını'' savunarak, ''Türk halkının böyle bir karar çıkmaması için Meclis üzerine baskı kurması gerektiğini'' söyledi. 
     Basın toplantısının ardından araçlarıyla Ayasofya Müzesi önünde toplanacak grubun, Suriye üzerinden Irak'a gitmek üzere Ankara'ya hareket edeceği belirtildi. 
     





</TEXT>
</DOC>
