<DOC>
<DOCNO> 118322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/dunya/adun.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çözüm için bir ay 
</HEADLINE>
<TEXT>

ABD ve İngiltere bastırdı, BM Genel Sekreteri Annan, AB’nin Kopenhag Zirvesi’ne kadar Kıbrıs sorununa acil çözüm bulunsun diye 156 sayfalık bir planı Türk ve Rum taraflarına sundu 
     SEMA EMİROĞLU New York 

     Birleşmiş Milletler BM Genel Sekreteri Kofi Annan, Kıbrıs sorununa 12 - 13 Aralık’ta Kopenhag’da yapılacak Avrupa Birliği AB zirvesine kadar bir çözüm bulunması amacıyla, kendi planını içeren bir belgeyi, Türk ve Rum taraflarına sundu. 
     Türkiye’de erken genel seçimlerin sonuçlanması ve AB’nin genişleme kararı alacağı Kopenhag Zirvesi’ne bir ay kalması nedeniyle görüşmeleri yeniden başlatmak için ABD ve İngiltere’nin yoğun baskısı altında kalan Annan, tarafların üzerinde yoğun müzakerelerde bulunması için bir belge hazırladı. 
     
     Planda neler var 
     Annan’ın çözüm planında, tarafların egemenlik konusundaki farklı görüşlerinin sorun yaratmasını önlemek için, buna doğrudan atıf yapmaktan kaçındığı belirtiliyor. Rum basınına sızan haberlere göre, Türk ve Rum tarafları, yeni devletin eşit ve ortak kurucuları olacak ve merkezi yetkiler, yüzde 40 - 60 oranında paylaştırılacak. Kurucu devletler bazı koşullar altında yetkileri dahilindeki konularda başka ülkelerle ayrı anlaşmalar imzalayabilecekler. 
     
     Dönüşümlü temsil 
     Filelefteros gazetesi, Türk ve Rum askerlerinin kendi bölgelerinde bulunarak anayasal düzenlerini garanti edeceklerini, vatandaşlık konusunun da kendi içişlerinde yetkili olacak kurucu devletlere havale edileceğini yazdı. Planın, ortak devletin bakanlar kurulu başkanı tarafından dönüşümlü olarak temsiliyetini ve sırasıyla her iki toplumdan cumhurbaşkanı yardımcılığı öngördüğü de belirtildi. 
     Annan’ın bu girişimi, hem Türk, hem de Rum taraflarında tedirginlik yarattı. Kıbrıs Türk diplomatları, Annan’ın belge sunmasına karşı olduklarını ve bu şekilde "aracı" rolüne soyunarak büyük bir risk aldığını belirtirken, planda iki tarafın da kabul edilemez noktalar bulmaları halinde buna olumsuz tepki göstereceğini kaydetti. 
     Kofi Annan’ın plan girişimi, Atina ve Rum Yönetimi’ni de memnun etmedi. Belgenin Türk görüşlerine daha yakın olmasından kaygı duyan Rum tarafı, plan üzerindeki müzakerelerin Kopenhag Zirvesi’ne kadar sarkmasından ve AB’ye tam üyeliğinin, çözüm ortaya çıkıncaya kadar ertelenmesinden çekiniyor. Böyle bir belgenin, Rum tarafının AB üyesi ilan edilmesi beklenen zirveden sonra sunulması istenirken, Rum lider Klerides ve Yunan Dışişleri Bakanı Yorgo Papandreu’nun telefon görüşmeleriyle Annan’ı etkilemeye çalıştıkları bildirildi. 
     
     Denktaş gecikiyor 
     7 Ekim’de New York’ta kalp ameliyatı geçiren KKTC Cumhurbaşkanı Rauf Denktaş’ın muayenelerinin devam etmesi nedeniyle Ada’ya dönüşü ertelendi. Denktaş’ın görüşme masasına dönmesinin aralık başına kadar mümkün olamayabileceği öğrenildi. 
     Annan’la bir telefon görüşmesi yaptıktan sanra Bayrak TV’sine konuşan Denktaş, "Planı dikkatli ve yapıcı şekilde inceleyeceğiz" dedi. 
     
Atina Tarihi fırsat      YORGO KIRBAKİ Atina 

     BM Genel Sekreteri Kofi Annan’ın Kıbrıs konusunda sunduğu 138 sayfalık çözüm planına, gerek Rum Yönetimi gerekse Atina’nın ilk tepkisi olumlu oldu. Rum Yönetimi lideri Glafkos Klerides, önümüzdeki dönemde yapılacak müzakerelerin son derece kritik olduğunu vurgulayarak, Annan’ın kendisinden yedi gün içinde cevap vermesini istediğini söyledi. Yunanistan Başbakanı Kostas Simitis ise, planın Yunan ve Rum tarafı için "güç noktalar" içerdiğini ancak plana bir bütün olarak bakılması gerektiğini belirterek, "Kıbrıs için tarihi bir fırsatla karşı karşıyayız" diye konuştu. Bu arada Klerides, Annan’a cevabını vermeden önce cumartesi günü Atina’ya gelecek. 



 DÜNYA 











</TEXT>
</DOC>
