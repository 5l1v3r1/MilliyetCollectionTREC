<DOC>
<DOCNO> 136972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sontur20.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzincan... Kaza yapan otobüsteki yolcular anlatıyor... 
</HEADLINE>
<TEXT>

     Erzincan'ın Tercan İlçesi'nde meydana gelen trafik kazasında yaralanan Özden Kan, 100 kilometre hızla giden otobüsün viraja girdiğini, bu nedenle kazanın meydana geldiğini iddia etti. 
     Otobüste normal yolcu kapasitesinin haricinde 8 veya 9 yolcunun da koltuk aralarında yolculuk yaptığını anlatan Kan, kendisinin de şoförün yanındaki hostes koltuğunda bulunduğunu söyledi. 
     Saat 04.00'da şoförün değiştiğini anlatan Kan, şöyle devam etti 
     ''Yolculuğumuzda aracın hızı 95 ila 100 kilometrenin altına düşmüyordu. Şoför aracı çok hızlı kullanıyordu. Yanında oturduğum için yaptığı hızı görebiliyordum. 100 kilometre hızla girdiğimiz dar virajda, karşı yönden başka bir yolcu otobüsünün geldiğini gördük. Hız kesmek isteyen şoför, firene basınca otobüs, yolun kaygan oluşu nedeniyle kayarak nehre devrildi. Aracın takla attığından başka birşey hatırlamıyorum.'' Kazada hafif yaralanan Atatürk Üniversitesi Biyoloji Öğretmenliği Bölümü 2. Sınıf öğrencisi Cem Özdoğan ise, yolculuk sırasında uyuduklarını, çığlıklar üzerine uyandığında otobüsün takla attığının farkına vardığını söyledi. 
     Bu arada, kazada yaralananlar Erzurum Numune Hastanesi'ne getirilerek burada tedavi altına alındılar. 
     





</TEXT>
</DOC>
