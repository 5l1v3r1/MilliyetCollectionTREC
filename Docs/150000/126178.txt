<DOC>
<DOCNO> 126178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/sondun03.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore, nükleer santrallerini faal hale geçiriyor... 
</HEADLINE>
<TEXT>

     Kuzey Kore yönetimi, ABD ile 8 yıl önce vardığı anlaşma çerçevesinde faaliyetleri durdurulan nükleer elektrik santrallerini yeniden aktif hale getirmek için çalışmalara başladığını ve santrallerdeki izleme kameralarını devre dışı bıraktığını doğruladı. 
     Resmi KCNA ajansının haberinde, ''Pyongyang yönetimi, elektrik üretimi yapmak için, faaliyeti durdurulan nükleer tesislerdeki gözetleme kameralarını devre dışı bırakmaya ve mühürleri sökmeye başlamıştır'' denildi. 
     Uluslararası Atom Enerjisi Ajansı IAEA , dün Kuzey Kore'nin, nükleer santrallerinin birinde bulunan izleme cihazlarını devre dışı bıraktığını bildirmişti. 
     Kuzey Kore, ABD ile 1994'te yaptığı anlaşma çerçevesinde nükleer silah üretildiğinden şüphelenilen nükleer tesislerindeki faaliyetleri durdurmuştu. IAEA, 1994'ten beri, Kuzey Kore'deki nükleer faaliyetlerle santrallerin durdurulmasını izliyor. 
     Kuzey Kore, ay başında, 1994 yılında ABD ile yaptığı anlaşma çerçevesinde durdurduğu nükleer programı, elektrik üretiminde kullanmak üzere yeniden aktif hale getireceğini açıklamıştı. 
     





</TEXT>
</DOC>
