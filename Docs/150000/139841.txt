<DOC>
<DOCNO> 139841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/spor/aspo.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
GÜÇ BELA TAKİP 2-0 
</HEADLINE>
<TEXT>

Sarı-Lacivertliler, ilk dakika dolmadan Rebrov ile öne geçmesine rağmen öldü öldü dirildi. 79’da Yusuf galibiyeti garantiledi, ancak ortaya konan futbol ümit vermedi 
90 dakika      MEHMET DEMİRKOL 

     Maç öncesi Fenerbahçe Stadı alışıldık atmosferinden çok uzaktı. Tribünler, hatta basın tribünü bile boştu. Seyirci, daha çok gelecek haftaki derbiyle ve başka bilumum şeyle ilgileniyordu. Bir grup taraftar, büyük bir pankarta işledikleri bir evlenme teklifiyle bir arkadaşlarını dünya evine sokmaya çalışıyor, geri kalanlar da Ayşe hanıma ikna tezahüratları yapıyordu. Maç havasından başka herşey... 
     Bu havayı bozmayı, maç atmosferine bürünmesini sağlayacak tek olay, düdükle birlikte gerçekleşti. Henüz 50. saniyede Rebrov’un usta işi açılışıyla kısa bir süreliğine karşılaşma havasına girildi. 
     Maç öncesi kadrolara bakıldığında, ev sahibi takım savunmasının kanatları emanet edilen Erhan ve Hakan, Fenerbahçe’nin yumuşak karnı gibi duruyordu. Hızlı Malatya forvetleri karşısında bu iki oyuncu riskli ama zorunlu tercihlerdi. Ancak erken gelen gol bu dezavantajı yok etti. Malatyaspor bastırmak zorunda kalınca, eksik yakalanmadılar. Hem de hiç... Sadece 9’da Duro’nun, 36’da Sertan’ın uzak şutları Rüştü’yü zorladı. O kadar... 
     Johnson ve Ogün bu garanti ve açıksız oyunun temel taşlarıydı. Malatya orta sahada topa sahip oldu, ama bu bloku geçemedi. Öte yandan Fenerbahçe de bu avantajını başka pozisyonlar yaratmakta kullanamadı. Tuncay ve Ceyhun’un atıllıkları bunun baş sebebiydi. 
     12’de Johnson’un ceza sahası dışından vurduğu, direğe çarpıp taca giden şut ve 19’da Tuncay’ın müsait pozisyonda topu dışarı atışı yegane güç gösterileriydi. 
     35’de Muharrem usulen yanlış bir ikinci sarı kartla oyun dışında kaldığında, ev sahibi için işlerin daha kolay olacağını düşündük. Ama sürekli kalabalık savunma göbeğini delmeye çalışınca, bu da olmadı. Keyifsiz, ruhsuz karakteriyle ilk yarı bitti. 
     Oğuz Çetin’in maça ruh katma planı, Ceyhun - Semih değişikliği oldu. Genç oyuncunun ilk 50 saniye içinde attığı iki gollük şut ve 50. dakikada Rebrov’un önüne yuvarladığı güzel pas umut vericiydi. Ama sonra o da durdu. Bir türlü kanatlara dönemiyorlardı. Savunmada kalabalık olmayı tercih ettiklerinden, hücuma kalabalık çıkamıyorlardı. 
     Aslında aynı şeyleri Malatyaspor için de söylemek mümkün. Sürekli savunma göbeğine çarpan iki takım. Dakika başı iki top kaybı, iki faul ve 65’te başlayan ıslıklar... Hakem de sıkılmış olacak ki, 76’da Tolga’ya ikinci sarı kartı ve kapıyı gösterdi. Aslında futbol kalitesi açısından bu da işe yaramadı. Ama rahatlıktan Oğuz Çetin’in oyuna soktuğu Yusuf, 79’da "küçük kaleli, halı saha" işi bir golle 2-0’ı buldu. Gecenin akıllarda en çok kalan hareketine imza attı. Tabii 85’te Duro’nun katıldığı kırmızı kart furyasıyla birlikte... 
     
     Maçın hakemi 
     Kötü yönetti 
     BÜLENT Demirlek vasat bir maç çıkardı. Gösterdiği kırmızı kartlarda hatası yoktu ancak düdüğüne gereksiz yere çok başvurdu. Oyunun hızını kesti, en az üç sarı kartı es geçti. Maçın tansiyonunu yükseltti, puanını düşürdü. 
     
     Göze batanlar 
     JOHNSON Gaziantep maçından sonra Malatyaspor önünde de başarılı bir oyun sergiledi. Ganalı oyuncu yavaş yavaş eski günlerine dönüyor. 
     REBROV İlk dakikada şık bir gol attı. Çalışkanlığı, akıllı oyunuyla dikkat çekerken ilerleyen haftalarda Fenerbahçe’nin lideri olabileceği sinyalini verdi. 
     TUNCAY Enerjisiyle takıma katkıda bulunmaya çalıştı. Genç futbolcu özellikle ikinci yarıda gereksiz geriye oynamayı tercih edince tempoyu düşürdü. 
     HAKAN BAYRAKTAR Fatih’in cezalı olması nedeniyle defansın sağında görev yaptı. Savunma yönü etkili olan genç oyuncu hücum çıkışlarında yetersiz kaldı. 
     SERTAN Maç boyunca çok çalıştı. Eksik oynamalarına rağmen Fenerbahçe savunmasını sık sık zorladı. 
     
     Maçtan notlar 
     Ogün’e sevgi seli 
     KALE arkası tribünleri geçen hafta protesto ettikleri Ogün ile Ceyhun’u yanlarına çağırıp moral verdi. Seyirciler, Ogün’e, "Bu taraftar seninle gurur duyuyor" diye bağırarak aradaki buzları erittiler. 
     
     Karaborsa rezaleti 
     MALATYASPOR maçına taraftarlar fazla ilgi göstermedi. Ancak Kadıköy karaborsacıdan geçilmedi. Seyirciler, gişeden daha ucuza satılan karaborsa biletlere ilgi gösterdiler. 
     
     Steviç geri döndü 
     BOYNUNDAKİ fıtık nedeniyle bir süredir Almanya’da tedavi gören Steviç, Türkiye’ye döndü. Yugoslav futbolcu Malatyaspor karşılaşmasını tribünden izlerken, Steviç’in bir süre daha kontrol altında tutulacağı belirtildi. 
     
     Mali kongre ertelendi 
     FENERBAHÇE’NİN dün yapılması gereken Olağan Mali Genel Kurulu çoğunluk sağlanamadığı için ertelendi. Sarı-Lacivertli kulübün mali kongresi 8 Mart’ta gerçekleşecek. 
     
     Şipşak Rebrov 1 yıl sonra 
     1. dakikada attığı golle bu sezon Fenerbahçe’nin en erken gol atan futbolcusu olan Rebrov, 439 gün sonra golü hatırladı. Sarı - Lacivertli futbolcu, en son 15 Aralık 2001’de 4-0 biten Tottenham Hotspur - Fulham maçının 77. dakikasında rakip fileleri havalandırmıştı. 
     
     Fatih’ten suçlama 
     BEŞİKTAŞ maçında Ali Aydın tarafından oyundan atılan Fatih Akyel, hakemin bilinçli olarak kırmızı kart çıkardığını öne sürdü. Sarı - Lacivertli futbolcu, "Geçen sezonki Galatasaray maçından bu yana beni atmak için fırsat kolluyordu. Beşiktaş maçında bu amacına ulaştı" diye konuştu. 
     



 SPOR 
























</TEXT>
</DOC>
