<DOC>
<DOCNO> 112634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/ekonomi/eko05.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeks hacimle yükselmeye başladı 
</HEADLINE>
<TEXT>

Uzun vadeli göstergelerin diplerden alıma dönmesiyle desteklerin güçlenmesi beklenebilir 
     Zeynep Candan AKTAŞ 

     Ekim başında 8,700’lerin test edilmesinin ardından yaşanan tutunma çabaları bu hafta sonuç verdi. Endeks işlem hacmindeki artışla 9,363’ü test etti. Haftanın kapanışı da 9,307 puandan gerçekleşerek önceki haftaya göre yüzde 4 yükseldi. Endeks temmuzda 8,500’lerde oluşan dipten sonra bu kez 8,700’lerde destek bularak güçlendiğini işaret ediyor. Diğer taraftan işlem adedi yaklaşık iki aydan sonra ilk defa artış eğiliminde. 
     Kısa vadeli göstergeler aşırı alım bölgelerine ulaşırken uzun vadeli göstergelerin diplerden başlayan alım sinyalleri desteklerin güçlenmesini sağlıyor. 
     Bu nedenle önümüzdeki hafta hacimdeki artış eğiliminin sürmesi halinde kar realizasyonlarının yoğun olduğu ancak desteklerinde tutunan güçlü bir endeks görünümü izlenebilir. Kısa vadede ilk hedef yılbaşından beri devam eden alçalan kanalın direnç çizgisinin geçtiği 9,900 seviyelerinde bulunuyor. 
     Bu seviyenin geçilmesi halinde yaklaşık beş aydır güçlü dirence dönüşen 10,400- 11,000 aralığı gündeme gelebilir. Ancak yoğun işlem hacmine sahne olan bu direnç bölgesinin geçilmesi çok da kolay olmayabilir. 
     Teknik verilerin bu olumluluğuna karşın ekonomi ve siyasetteki gelişmeler ve Irak’a harekat olasılığı piyasadaki risklerin halen gözardı edilemeyecek derecede büyük olduğunu gösteriyor. Bu nedenle dikkatli olmakta fayda var. 
     Önümüzdeki hafta endeksin destekleri 9,000 ve 8,700’de, dirençler ise 9,600 ve 9,900 seviyesinde bulunuyor. 
     Bol kazançlı haftalar dileğiyle. 
     



 EKONOMİ 














</TEXT>
</DOC>
