<DOC>
<DOCNO> 103635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/dunya/dun01.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Batasuna’nın suçu teröre destek 
</HEADLINE>
<TEXT>
Ayrılıkçı Bask partisi kapatıldı 
İspanyol yargıç Garzon, ayrılıkçı Bask terör örgütü ETA’nın siyasi kolu olduğu ve örgüte mali destek sağladığı gerekçesiyle Batasuna partisinin kapatılmasına karar verdi 
     DIŞ HABERLER SERVİSİ 

     Bask bölgesinin İspanya’dan bağımsızlığı için mücadele eden terör örgütü ETA’nın siyasi uzantısı olduğu ve örgüte mali destek sağladığı gerekçesiyle bir süredir soruşturma altında bulunan Batasuna partisi dün resmen kapatıldı. Daha önce Şili eski diktatörü Pinochet’nin bir yıl süreyle İngiltere’de gözaltına alınmasını sağlamasıyla isim yapan İspanyol yargıç Baltasar Garzon, ETA’nın siyasi kolu olmakla suçladığı Batasuna’nın kapatılması kararını verdi. Karar pazartesi günü resmen açıklanacak. 
     Yüksek Mahkeme yargıcı Garzon, bir süre önce de ETA’nın düzenlediği terör eylemlerinden doğan zararların Batasuna tarafından ödenmesi kararı almış, bu karara uymaması halinde partinin mal varlıklarıyla devletten aldığı ödeneklere el koyulacağını açıklamıştı. Polisin en geç pazartesi akşamına kadar partinin merkezine giderek kapatma mühürünü yapıştıracağı bildiriliyor. 
     Karar çerçevesinde bundan böyle Batasuna adı altında hiçbir siyasi faaliyet yürütülemeyecek, partinin ismi ve amblemi kullanılmayacak, ancak partinin yerel parlamentodaki temsilcileri milletvekilliklerini kaybetmeyecekler. 
     



 DÜNYA 










</TEXT>
</DOC>
