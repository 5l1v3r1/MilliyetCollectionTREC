<DOC>
<DOCNO> 115445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sondun17.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Batı Şeria'daki saldırıyı El Aksa Şehitleri Tugayı üstlendi 
</HEADLINE>
<TEXT>

     Batı Şeria'daki Ariel Yahudi yerleşim biriminin girişinde bugün düzenlenen ve intihar komandosuyla birlikte 3 kişinin ölümüne yol açan saldırının sorumluluğunu El Aksa Şehitleri Tugayı üstlendi. 
     Fransız Haber Ajansı'na AFP telefon eden ve El Aksa Şehitleri Tugayı üyesi olduğunu söyleyen bir kişi, Ariel Yahudi yerleşim birimindeki saldırının, örgütün işi olduğunu belirtti. 
     El Aksa Şehitleri Tugayı'nın, Filistin lideri Yaser Arafat'ın El Fetih hareketine bağlı olduğu belirtiliyor. 
     
     KARŞILIKLI SUÇLAMA 
     Bu arada, İsrail ve Filistin Yönetimi, saldırıyla ilgili olarak birbirlerini suçladılar. 
     İsrail hükümeti sözcüsü Avi Pazner, basına yaptığı açıklamada, ''Filistin Yönetimi'nin terörizme karşı hiçbir şey yapmadığını ve terör örgütlerinin mümkün olduğunca çok sivili öldürmek ve ABD'nin diplomatik girişimlerini sabote etmek için bir kez daha vurduğunu'' ifade etti. 
     Filistin lideri Arafat'ın danışmanı Nebil Ebu Rudeyna da, saldırının ardından yaptığı açıklamada, bölgede gerilimin artmasının tüm sorumluluğunun İsrail hükümetine ait olduğunu söyledi. Rudeyna, ''İsraillilerin kent, kasaba ve mülteci kamplarımızdan BM Güvenlik Konseyi kararları uyarınca derhal çekilmesini istiyoruz'' dedi. 
     





</TEXT>
</DOC>
