<DOC>
<DOCNO> 136039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/spor/ygokce.html </URL>
<DATE> 2003/02/09/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Luce’nin şovu 
</HEADLINE>
<TEXT>

     Kocaelispor elbette ligin son sırasında yer alan bir ev sahibi olarak Beşiktaş’a karşı seyirci avantajını kullanıp, skora dönüştürebilecek zenginlikte değildi. Bu nedenle, skor tabelasında da görüldüğü gibi iki takım arasındaki güç farkı, zirve - taban çelişkisinde ortaya çıktı. 
     Ahmet Dursun ve İlhan’la çift santrfor oynatan Lucescu, bu iki futbolcusunun ceza alanı kalabalığı içinde iyi niyetle yardımlaşmasını da herhalde memnuniyetle izlemiştir. İlk golde pozisyon başlatıp, Ahmet’in golüne çanak tutan İlhan, sonra kendi golünde Ahmet Dursun’un nefis görüşü ve uzun topuyla özlediği sayıyı yaptı. Çift santrfordan gelen üç golün güzelliğini alkışlarken, İtalyan Giunti’nin de daha ilk maçında Sergen’in yarattığı topla iğne deliğini görüp kaleciyi avlaması, önemli bir tecrübe göstergesiydi. Kocaelispor’un beraberlik aradığı dakikalarda Lucescu’nun oyuna Sergen’i sokması, kimilerinde tereddüt yarattı. Öyle ya, önde olan takımın daha savunmacı adamlarla skoru koruması beklenirdi. Hele, patron Lucescu olunca Ama Sergen oyuna girdikten sonra Beşiktaş daha da rahatladı. Farkı yaratan Giunti ve Tayfur gollerinde asistleri yapan Sergen’di. Ama bu maçın içinde Beşiktaşlı bir kahraman aramak yersiz olur. Çünkü sahada penaltı kurtaran Cordoba dahil gerçekten büyük bir takım vardı. 
     Hakem Selçuk Dereli, kartlarında doğru kararlar verdi. Ancak Tayfur’un ayağından sekip eline gelen topta penaltı kararı yanlıştı. Orhan Ak’ın, İlhan’a yaptığı faulleri görmemesi, İlhan’a sarı kart göstermesi çelişki örneği oldu. 
     
     



 SPOR 




























</TEXT>
</DOC>
