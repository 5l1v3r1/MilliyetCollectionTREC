<DOC>
<DOCNO> 119371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/son/sondun10.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya yağmura teslim... 
</HEADLINE>
<TEXT>

     İtalya'nın kuzeyinde devam eden yağışlar sırasında toprak kayması nedeniyle nehre düşen araçtaki 2 kişi kayboldu, Alto Adige bölgesinde 350 kişi evini tahliye etmek zorunda kaldı. 
     Yağmurun 5 gündür aralıksız sürdüğü İtalya'nın kuzey bölgelerinde, ekipler halka yardım sağlıyor. 
     Carolo kenti yakınlarında toprak kayması sonucu Adda nehrine düşen araçta bulunan 31 yaşındaki kadın ile 8 yaşındaki kızının kayıp olduğu bildirildi. 
     Yağış nedeniyle kuzeydeki Lombardia, Alto Adige, Veneto bölgelerinde çok sayıda toprak kayması meydana geldiğini belirten yetkililer, Venedik'te suyun tekrar yükselmeye başladığını ve 90 santimetreye ulaşması üzerine alarma geçildiğini ifade ediyor. 
     Bu arada, toprak kayması ve su taşkını nedeniyle Avusturya-İtalya sınırındaki Alto-Adige bölgesinde yaklaşık 350 kişinin evlerinden tahliye edildiği belirtildi. Sivil yardım ekipleri, tahliye edilen bölgede yaralanan olmadığını, yollar ve köprülerde hasar tespit edildiğini bildirdi. 
     Öte yandan, İtalya elektrik şirketi Enel, yağışlardan dolayı kuzeyde bazı yerleşim bölgelerine eletrik verilemediğini, 10 bin kişinin elektriksiz kaldığını duyurdu. 
     Meteoroloji yetkilileri, yağışların kuzeyden güneye doğru kaymaya başladığını açıkladı. 
     





</TEXT>
</DOC>
