<DOC>
<DOCNO> 145600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/guncel/gun05.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Peşmergelerin kafası karıştı... 
</HEADLINE>
<TEXT>

Kuzey Irak’taki ABD güçlerinin yetersizliğinden yakınan Talabani ve Barzani’nin "Biz bu işte yokuz" mesajı verdiği iddia edildi. İtalya’daki 173. Hava İndirme Birliği apar topar K.Irak’a geldi 
     HABER MERKEZİ 

     Irak güçlerinin direnişi ve ABD’nin Türkiye üzerinden ağır silahlarla geçireceği kara birliklerinin rafa kalkması, Saddam Hüseyin’e karşı Amerikalılarla birlikte savaşmaya hazırlanan Kuzey Iraklı Kürtlerin kafasını karıştırdı. Barzani ve Talabani’nin "Biz bu işte yokuz" mesajı gönderdiklerinin iddia edilmesi üzerine, İtalya’dan 173. Hava İndirme birliğinin apar topar Kuzey Irak’a nakledildiği öğrenildi. 
     
     Halilzad bölgede 
     Kerkük’e giren KYB peşmergelerinin, Irak askerlerinden büyük direniş görmesi ve bölgeye yapılan yığınağın bu güne kadar havadan hafif silahlarla indirilen küçük birliklerle sınırlı kalması KDP lideri Mesut Barzani ile KYB lideri Celal Talabani’nin yeni bir durum değerlendirmesi yapmalarına neden oldu. Yönetimindeki peşmergelerin bir bölümünü El Kaide bağlantılı Ensar el İslam örgütüne karşı çatışmaya sokan Talabani ile hafif silahlı birliklerin Saddam’ın ordusuna karşı yetersiz kalacağını düşünen Barzani, sıkıntılarını ABD’ye iletti. 
     ABD Başkanı George W. Bush’un özel danışmanı Zalmay Halilzad, iki gündür bölgede temas yürütürken, CNN Türk’e göre, Kürt liderlerin de dikkat çektiği güç takviyesi için İtalya’dan 173. Hava İndirme birliğinin Türk hava sahasını kullanarak Kuzey Irak’a nakledildiği ve bin paraşütçünün bölgeye indiği öğrenildi. 
     Talabani ve Barzani’nin rest çekerek, "Biz bu işte yokuz" mesajını verdikleri iddiasını dün Türkiye Gazetesi’nde gündeme getiren Nuri Elibol, dün gece CNN Türk’e yaptığı açıklamada, haberin Kuzey Irak’ta yaygın muhabir ağının bulunduğunu vurguladığı İhlas Haber Ajansı’na dayandığını söyledi. 
     Haber dün gün boyunca yalanlanmazken, Kürt liderlerin sıkıntısının şu üç ana noktaya dayandığı vurgulandı 

</TEXT>
</DOC>
