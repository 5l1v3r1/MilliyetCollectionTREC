<DOC>
<DOCNO> 148316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sondun31.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
SKY TV muhabiri ''ABD güçleri gazetecileri bilerek vurdu'' 
</HEADLINE>
<TEXT>

     Irak'ta sürdürülen savaşın bu sabahki en önemli trajedisi, yabancı gazetecilerin kaldığı Filistin Oteli'nin vurulması olayı, yaklaşık bir aydır bölgeden yayın yapan SKY TV'nin Bağdat muhabirini ağlattı. 
     Otelin vurulmasından sonra yaptığı ilk canlı telefon bağlantısında, konuşmasını ''kusura bakmayın kendimi güvenli bir yere almak zorundayım'' diyerek kesen David Chater, görüntülü ikinci bağlantıda olayı anlatırken göz yaşlarına hakim olamadı. 
     Deneyimli savaş muhabiri, ABD güçlerinin Filistin Oteli'nde batılı gazetecilerin kaldığını çok iyi bildiklerini savunurken, ''Bunu niye yaptıklarını anlamak çok güç. Buradaki herkes, son derece tehlikeli koşullarda hayatta kalmaya çalışıyor'' dedi. 
     Chater, Merkez'deki spikerin ''Otelin bir katından keskin nişancı ateşiyle karşılaşıldığı için bu yapılmış olabilir mi '' şeklindeki sorusu üzerine de, ''Kesinlikle hayır, otelden ateş açılsa biz bunu mutlaka duyardık, çatışmayı izliyorduk'' yanıtını verdi. 
     

     
</TEXT>
</DOC>
