<DOC>
<DOCNO> 144334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sontur03.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Türkiye'ye bakışını değiştiriyor.. 
</HEADLINE>
<TEXT>

     ABD ile Türkiye arasında dün akşam başlayan kriz bugün gün boyu süren müzakerelere karşın çözüm bulamadı. Washington'daki etkili çevreler Amerikan yönetiminin Türkiye'nin savaşta Irak'ın yanında olup olmadığını sorgulamaya başladığını öne sürüyorlar. 
     Washington'dan gelen haberler, Türkiye'ye karşı duyulan tepkinin büyüdüğü, savaşın uzaması ve güney cephesinde çok can kaybına uğraması halinde psikolojik olarak bundan Türkiye'nin de sorumlu tutulabileceği iddia ediliyor. 
     Amerikan yönetimine yakın çevreler "Bu dönemde işbirliği yapamazsak gelecekte işbirliği şartlarımız kalmaz. Artık aramızda farklı bir ilişki olacak" diyorlar. 
     Peki, Türkiye ile geleneksel müttefiki ABD'nin arası nasıl bu noktaya kadar taşındı. 
     Türk birliklerinin Kuzey Irak'a gönderilmesi ve Türk hava sahasının ABD uçaklarına açılmasına ilişkin tezkerenin TBMM'de kabul edilmesine rağmen, mutabakat metninde anlaşma sağlanamadı. ABD, Türk hava sahasını dün gece kullanamazken, Türk birliklerinin Kuzey Irak'a girişi de ertelendi. 
     ABD, Türkiye'nin Kuzey Irak'a girmesine sıcak bakmıyor ve Türk askerinin girmesi hailnde bölgede bir Türk-Kürt savaşının başlayacağını düşünüyor. 
     
     WASHİNGTON POST'UN YORUMU 

     The Washington Post gazetesi, ''Türkiye'nin, Irak'a operasyon için Amerikan uçaklarına hava sahasını açma işlemini, TBMM'nin kabul etmesine rağmen ertelediğini'' yazdı. 
     Ankara çıkışlı haberde, Türk kaynaklara dayanılarak, ana problemin, ''Irak'ta Türkiye'nin asker bulundurma isteği olduğu, ABD ve Kürt grupların ise buna karşı çıktığı'' belirtildi. 
     ''ABD'nin Ankara Büyükelçisi Robert Pearson'ın, Dışişleri Bakanlığı'nı sabaha karşı 04.00'te terk ettiği, ancak bir anlaşmaya ulaşılamadığını'' belirten gazete, Amerikan büyükelçiliğinin, bugün ilerleyen saatlerde başka bir toplantının planlanmadığını belirttiğini yazdı. 
     ABD, Kuzey Irak'ta tek taraflı bir müdahaleye karşı çıkacağını duyurmuştu. 
     Washington Post, ''zaten binlerce Türk askerinin Kuzey Irak'ta bulunduğunu, ancak Türk yetkililerin, mülteci krizini ve terörist unsurların Türkiye'ye sızmasını önlemek için 40 bin asker daha göndermek istediğini'' öne sürdü. 
     Gazeteye konuşan AK Parti'den bir yetkili, ''eğer Türk ordusu Irak'a girme gereğini duyarsa bunu yapacaktır. Elbette, siyasi güçlerin de onayıyla'' dedi. Gazete, ''ordunun, terörist unsurlardan endişe ettiğini, ancak ABD ile dost ilişkileri de desteklediğini'' yazdı. 
     Washington Post, ''aylarca süren ertelemeler ve müzakereler, NATO üyesi ve uzun dönemli müttefik Türkiye ile ABD arasındaki ilişkileri çok gerginleştirdi'' ifadesini kullandı. 
     
     ANLAŞMAZLIĞIN NEDENİ IRAK 

     Türk ve Amerikan askeri yetkililer arasında tam uzlaşmaya varılamamasının Türkiye'nin Kuzey Irak'a asker göndermesinden kaynaklandığı öğrenildi. 
     TBMM'de kabul edilen ve yabancı ülke savaş uçaklarının Türk hava sahasını kullanmasına izin veren yetki tezkeresinin uygulamasına yönelik olarak Türk ve Amerikan askeri yetkililer dün tüm gün boyunca yütürütülen görüşmelerde mutabakata varamamıştı. 
     Edinilen bilgiye göre, hava sahasının kullanımı konusundaki sorun, Türkiye'nin Kuzey Irak'a asker sokması konusunda karşılaşılan pürüzler ve ABD'nin bu yöndeki isteksizliği nedeniyle yaşanıyor. 
     Görüşmelere ara verilirken Türkiye Washington'un konuyla ilgili vereceği yanıtı bekliyor. 
     
     HAVADA BİLDİRİM DE SORUN 

     ABD ile başgösteren krizde, Türkiye, ABD uçaklarının Türkiye üzerinden geçmeden önce bildirimde bulunmasını koşul olarak öne sürüyor. Amerikan tarafı ise savaşta olduklarını bu nedenle rahat hareket etmek istediklerini belirtiyor. 
     Ancak Türk tarafının bildirim anlaşmazlığında da geri adım atmayı düşünmediği Ankara kulislerinde konuşuluyor. 
     
     DÜN GECE NE OLDU 

     Tezkerenin TBMM'de kabulünden önce Dışişleri başmüzakerecisi Büyükelçi Deniz Bölükbaşı ile ABD'li Korgeneral Colby Broadwater arasında başlayan görüşmeler, tezkere çıktıktan sonra 21.00'e kadar sürdü. Hava koridorlarının açılmasına ilişkin uygulama esaslarında anlaşma sağlanırken, dün geceyarısı başlaması öngörülen ABD uçuşları, Türkiye'nin isteğiyle ertelendi. Üst düzey bir yetkili, hava sahası kararının bugüne bırakıldığını bildirdi. Sürpriz gelişme üzerine Dışişleri Müsteşarı Uğur Ziyal geceyarısı başbakanlığa giderek, Başbakan Tayyip Erdoğan ile yaklaşık 1.5 saat krize çözüm aradı. Tezkereyle Türk birliklerinin yurtdışına gönderilmesinin de önü açılmasına rağmen, dün gece intikal olmadı. Sınır ötesine geçiş için Kuzey Irak'ta TSK ile ABD birlikleri arasındaki koordinasyonun ilkelerini belirleyen mutabakatta dün gece sonuç alınamadı. 
     

     
</TEXT>
</DOC>
