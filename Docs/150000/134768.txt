<DOC>
<DOCNO> 134768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sondun17.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrailli manken Moran Atias, İstanbul'u unutamıyor 
</HEADLINE>
<TEXT>

     İsrailli ünlü foto model Moran Atias, uluslararası kariyerinin 1999 yılında İstanbul'da katıldığı bir güzellik yarışmasında ''Miss Globe International'' seçilmesiyle başladığını söyledi. 
     A.A muhabirine konuşan Moran Atias, ''İstanbul'a gidip o ödülü kazanmasaydım İtalya'ya gelemezdim. Kariyerim İstanbul ile başladı ve İstanbul'u asla unutmadım'' dedi. 
     17 yaşındayken güzellik yarışması için İstanbul'a gelen Atias, ''3 aya yakın bir süre kaldım ve geri dönmek istemiyordum. Çünkü o kadar güzel yemek yeniliyordu ki anlatamam. Ne yenirse yensin, kebapsa kebap, herkes çok rahat bir ortamda, neşeli yemeğini yiyor. Belki de Akdeniz orijinli olduğumdandır ama bana göre yemekler İtalya'dan daha güzel'' dedi. 
     21 yaşındaki manken, bu sıralar İtalyan magazin dünyasında adından en çok bahsettiren kişi olurken, devlet televizyonu RAİ'de yayınlanan ''İ Raccomandati'' adlı eğlence programını, İtalyanların ünlü sunucusu Carlo Conti ile birlikte sunuyor. Uluslararası alanda ilk ödülünü aldığı İstanbul'a daha sonra birkaç kez iş için gittiğini söyleyen Moran Atias, Türkiye'de çok önemli fotoğrafçılarla çalıştığını kaydetti. 
     ''Türkiye'de en çok sevdiğim şeylerden biri, işin bitiyor hemen sana paranı nakit ödüyorlar. Bu çok iyi'' diyen Atias, İstanbul'da en çok trafikten bunaldığını, bir yerden bir yere gitmenin büyük sorun olduğunu belirtti. 
     İstanbul'dan sonra Almanya'da ''Top Model of the World'' ödülünü kazanan Moran Atias, daha sonra Milano'ya gelerek, ünlü modaevi Versace'nin manken kadrosuna katılmıştı. 
     İtalya'da, dünyaca ünlü manken ajansı Next'in Milano'daki şubesi ''Fashion'' ile anlaşarak, moda ve reklam dünyasında hemen kendini ön plana çıkaran İsrailli manken, ilerideki hedefini ise ''ABD'' olarak gösterdi. 
     
     FASLI YAHUDİ 
     Anne ve babası İsrail doğumlu olmasına rağmen dedelerinden Fas kökenli de olan Moran Atias, ''Fashion, çok büyük bir ajans ve iyi kazanıyorum. Kazandığımla yarın bir yat alamam ama bir iki yıl içinde alırım. Hala 21 yaşındayım ve daha uzun bir yolum olduğunu biliyorum. Televizyon beni modadan daha fazla etkiliyor. Sinemadan da teklifler aldım ve denemek istiyorum. Hollywood'da Yahudilerin önemli yerlerde oldukları biliniyor. Umarım ki onların da bana yardımı olur'' dedi. 
     Moran Atias, ''İtalyan moda dünyasında, mankenlerle zenginler arasındaki ilişki nasıl '' sorusunu, ''İtalyanlar, her yerde olduğu gibi mankenlerle birlikte olmayı deniyorlar, ama bu kıza bağlı. Ben öyle biri değilim. Eğer akıllıysan, onları durdurabiliyorsan, bir daha sana gelmiyorlar. Olmadığım biri olmak istemiyorum. Olduğumu geliştirmek istiyorum'' şeklinde yanıtladı. 
     Geçen yıl Sony'den ''Sphynx'' adıyla bir single çıkartan İsrailli manken, şov dünyasında her şeyi denemek istediğini söyledi. 
     





</TEXT>
</DOC>
