<DOC>
<DOCNO> 117570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sondun19.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da son yılların en büyük borsa skandalı davası başladı 
</HEADLINE>
<TEXT>

     Fransa'da son yılların en büyük borsa skandalıyla ilgili dava bugün başkent Paris'te başladı. 
     Yargılanan 4 sanık arasında, ABD'nin ünlü yatırımcısı, borsa simsarı ve dolar milyarderi olarak tanınan George Soros da bulunuyor. 
     Merkezi New York'ta bulunan ''Soros Vakfı Yatırım Şirketi'' Başkanı George Soros, diğer 3 sanıkla birlikte ''usulsüz kazanç sağlamakla'' suçlanıyor. 
     Paris savcısı, skandalla ilgili 11 kişi hakkında adli inceleme başlatmış, uzun süren soruşturmalar sonucu 4 kişinin mahkemeye çıkarılmasına karar verilmişti. 
     Skandala, hayatını kaybeden ünlü işadamları Edward Safra ve Robert Maxwell'in de karıştığı iddia edilmişti. 
     ''Para sihirbazı'' diye anılan Soros ile birlikte eski maliye bakanlığı bürokratı Jean-Charles Naouri, Lübnanlı işadamı Samir Traboulsi ve eski Fransız bankacı Jean-Pierre Peyraud, ''etkili konumlarını kullanarak, 1987 yılında özelleştirilen Societe General Bankası'nın hisseleri üzerinden usulsüz kazanç elde etmek'' suçuyla yargılanıyorlar. 
     Duruşmaların 3 hafta sürmesi bekleniyor. 
     





</TEXT>
</DOC>
