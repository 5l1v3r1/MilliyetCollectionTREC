<DOC>
<DOCNO> 123759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/soneko27.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışma Bakanı Dünya Bankası yardım yapmayı önerdi... 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, Dünya Bankası'nın, sosyal güvenlik sisteminin yeniden yapılandırılması ve sağlık konusunda, teknik ve finansman olarak yardım yapmayı önerdiğini bildirdi. 
     Başesgioğlu, Dünya Bankası Türkiye Direktörü Ajay Chhibber ve beraberindeki heyeti makamında kabul ederek, bir saat görüştü. 
     Başesgioğlu, görüşmenin ardından yaptığı açıklamada, Dünya Bankası'nın önerdiği yardım çerçevesinde, yabancı kaynağa ihtiyaç duyduklarında Dünya Bankası'ndan alıp almayacaklarına bakacaklarını, bu yabancı kaynağa ihtiyaç olup olmadığını Bakanlar Kurulu olarak değerlendireceklerini söyledi. 
     Görüşme talebinin Dünya Bankası heyetinden geldiğini belirten bakan Başesgioğlu, heyetle Sosyal Riskin Azaltılması Projesi'ni görüştüklerini, bu proje çerçevesinde bir kısım kredi aldıklarını, geri kalan kısmın ise önümüzdeki dönemde kullanılacağını ifade etti. 
     Sosyal güvenlik kuruluşları arasında norm ve standart sağlanmasını ve herkesin sosyal güvenlik şemsiyesi altında toplanmasını amaçladıklarını belirten Başesgioğlu, esas aradıkları konunun, sosyal güvenlik sisteminin rehabilitasyonu ve sağlık konusu olduğunu kaydetti. 
     Bu arada Bakan Başesgioğlu, sosyal güvenlik kuruluşlarının toplam açıklarının bu yıl 10 katrilyon lirayı bulacağını, bu açıkların gelecek yıl ise 11.5 katrilyon lira olarak öngörüldüğünü söyledi. 
     
     SORULARI YANITLADI 

     Bakan Başesgioğlu, görüşmenin ardından açıklamalarda bulundu ve gazetecilerin sorularını yanıtladı. 
     Bakan Başesgioğlu, SSK ile ilgili, şu anda toplanan primlerle dengenin sağlanamadığını ve 3.5 milyon çalışan ile 35 milyon sigortalıya, sigorta ve sağlık hizmeti verilmeye çalışıldığını anlattı. 
     Bu aşamada kademeli olarak, bozulmuş olan aktüeryal dengeyi düzeltmek ve sosyal güvenlik açıklarının genel bütçe üzerindeki yükünü hafifletmek istediklerini kaydeden Başesgioğlu, bu konuda da iç kaynakların, gerekirse de dış kaynakların kullanılmasını düşündüklerini söyledi. 
     Dünya Bankası Türkiye Direktörü Ajay Chhibber ile görüşmesinin de bu çerçevede gerçekleştiğini anlatan Başesgioğlu, siyasi otorite olarak oluşacak kararı, önümüzdeki günlerde Dünya Bankası yetkililerine aktarılacağını bildirdi. 
     
     SORULAR 

     Bakan Başesgioğlu, ''Dünya Bankası'nın size önerdiği bir rakam oldu mu'' şeklindeki soru üzerine, miktar olarak telaffuz edilen bir rakam bulunmadığını, ancak bu projelerin büyük ve kapsamlı projeler olduğunu söyledi. 
     Dünya Bankası'nın da bu konuda bir sınırı olmadığını gördüklerini ifade eden Başesgioğlu, ancak öncelikle hükümet olarak, dış kaynak kullanımı konusunda bir karar oluşturacaklarını söyledi. 
     Şu anda 760 milyon dolarlık bir ekonomik iyleştirme projesinin devam ettiğini, Sosyal Hizmetler Çocuk Esirgeme Kurumu'nun kullandığı krediler de bulunduğunu kaydederken, ''Bizim esas üzerinde durduğumuz, sosyal güvenlik sistemi rehabilitasyonu ve sağlık konusudur. Yoğunlaştığımız konu budur'' dedi. 
     
     SOSYAL GÜVENLİK KURULUŞLARININ DURUMU 

     ''2003-2004 tasarruf hedefi nedir'' şeklindeki bir başka soru üzerine Başesgioğlu, üç sosyal güvenlik kuruluşunun şu anda hem prim açısından hem de emekli maaşı açısından birbirinden çok farklı olduğunu belirterek, şöyle konuştu 
     ''Çok kısa bir süre içerisinde bu 3 kuruluşu birleştirip aynı çatı altında toplamak zor. Bu kurumlarda ilk önce kendi bünyelerinde bir norm ve standart birliğini yakalamamız lazım. Ardından da diğer sosyal güvenlik kuruluşları ile bunların koordinasyonunu ve paralelliğini sağlamak gerek. Onun için kısa vade demek iddialı bir söz olur. İlk önce bunları kendi bünyelerinde rehabilite etmek durumundayız. Ama acil eylem planında bu işlerin hazırlık çalışmalarını, yasa çalışmalarını yapmak için 12 aylık bir süre konmuştu.'' 
     
     EMEKLİ KUYRUKLARI 

     ''Emekli kuyruklarını azaltmak için neler yapacaksınız'' şeklindeki soru üzerine de Başesgioğlu, bu konuda Ziraat Bankası Genel Müdürlüğü ile birkaç kez görüştüklerini söyledi. 
     Şu anda Ziraat Bankası'nın emeklilere ayda 4 gün ödeme yaptığını anlatan Bakan Başesgioğlu, yeni öngörülen düzenleme ile bu 4 günü, ayda 10 güne çıkarmayı hedeflediklerini kaydetti. 
     Başesgioğlu, ''Bu konuda çalışmalar, bir hayli ileriye nokta geldi. Hazine ile görüştükten sonra, maliyetini, yükünü hesapladıktan sonra bu projeye Ziraat Bankası Genel Müdürlüğü ile start vericeğiz ve bu Ziraat Bankası şubelerindeki yığılmayı önleyecek'' diye konuştu. 
     Bu konuda Ulaştırma Bakanlığı ile de görüşmeler yaptıklarını belirten Başesgioğlu, Ulaştırma Bakanlığı'ndan da PTT Genel Müdürlüğü'nün bu konuda devreye girmesini rica ettiklerini ve çalışmaların devam ettiğini bildirdi. PTT Genel Müdürlüğü'nün bu konuda emeklilere maaş verme kolaylığı sağlaması durumunda sorunun büyük ölçüde aşılacağını söyledi. 
     Bakan Başesgioğlu, ''Bunlar kafi gelmezse, diğer özel bankalarla da görüşmelerimiz devam edecek'' dedi. 
     
     ZAM KARARNAMESİ 

     ''SSK ve Bağ-kur emeklilerine dönük, 57. Hükümet dönemindeki zam kararnamesinde durum nedir'' şeklindeki soruya karşılık da Başesgioğlu, şunları kaydetti 
     ''57. Hükümet zamanında çıkan bir kararname var. Kararnamedeki teknik hesaplama bizim dışımızda. Hazine tarafından yayımlanmış bir kararnamedir, buradaki hesaplamayı Hazine ve Maliye Bakanlığımız yapıp, bize uygulama için göndereceklerdir. Bu aşamada, yapılacak hesaplamayı bekliyoruz. Yani kararnamenin içeriğini, teknik açıdan hesaplama konusunda yetkili değiliz bakanlık olarak. 
     Onlar hesaplayıp bize bildirecek. Biz de SSK olarak uygulama talimatına göre uygulayacağız. Şu anda hangi aşamada olduğunu tam bilemiyorum. İfade edilen, çıkan kararnamenin biraz muğlak olduğu konusunda. Yani hesaplamaya pek elverişli olmadığı konusunda duyumlar var ama ne kadar gerçek bilemiyoruz. Konuyu yakinen takip ediyoruz ama hesaplama yöntemi ile ilgili yetkimiz yok.'' 
     





</TEXT>
</DOC>
