<DOC>
<DOCNO> 123397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sontur35.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı Bülent Arınç Herşeye rağmen tarih bekliyoruz 
</HEADLINE>
<TEXT>

     TBMM Başkanı Bülent Arınç, ''Biz her şeye rağmen 12-13 Aralık zirvesinde Türkiye'ye tam üyelik için bir tarih verileceğini ümit ediyoruz'' dedi. 
     Bursa'da oturan annesi Sevdiye ve ağabeyi Kutlay Arınç'ı ziyareti öncesi gazetecilere açıklamalarda bulunan Arınç, ''AB'nin Türkiye'ye müzakere tarihi olarak 1 Temmuz 2005'in verileceği söyleniyor. Bu konuda ne düşünüyorsunuz'' yönündeki soru üzerine, bunların kesinleşmiş şeyler olmadığını söyledi. 
     
     ''HERKES ÇALIŞMA İÇİNDE'' 
     Kopenhag'da, 12-13 Aralık'ta düzenlenecek zirvede, Türkiye'nin bir müzakere tarihi alması için herkesin büyük çalışma içinde olduğunu vurgulayan Arınç, şöyle konuştu 
     ''Sayın Baykal, sayın Tayyip Erdoğan ziyaretler ve temaslar yaptılar. Sayın Başbakan ve hükümet çalışıyorlar. Bütün sivil toplum kuruluşları gayret ediyorlar. Ben de Meclis Başkanı olarak hem Avrupa Parlamentosu Başkanı'nı hem de AB üyesi ülkelerin meclis başkanlarına mektup yazarak destek istemiştim. Tabii burada tam üyelik için bir müzakere sürecinin başlaması düşünülüyor. AB üyesi ülkelerin bu konudaki yaklaşımları farklı. Büyük ölçüde destek olduğunu görüyoruz. Ancak, Almanya, Fransa başta olmak üzere, bazı ülkeler de Türkiye'ye müzakere tarihinin daha sonraki bir süreçte verilmesini istiyorlar. Söylediğiniz tarih de oradan çıkıyor. Ancak, biz her şeye rağmen 12-13 Aralık zirvesinde Türkiye'ye tam üyelik için tarih verileceğini ümit ediyoruz. Verilmesi gerektiğini söylüyoruz. Ama bunun dışında bir şey olursa, o da kıyametin koptuğu anlamına gelmez.'' 
     
     ''YENİ BİR DÖNEM AÇILDI'' 
     Bülent Arınç, ''TBMM'de öncelikleriniz neler olacak '' sorusu üzerine de Türkiye'de siyaset ve toplumsal barışta yeni bir dönemin açıldığını bildirdi. 
     Yıllar sonra, Türkiye'de iki partili bir parlamento yapısı oluştuğunu, 18 partinin seçimlere katıldığı Türkiye'de, sadece iki partinin parlamentoya girebildiğini ifade eden Arınç, bu partilerden birinin tek başına iktidar, birinin de muhalefet olduğunu anımsattı. 
     Arınç, bu yapılanmanın sağlıklı olacağını düşündüğünü belirterek, şunları söyledi 
     ''Tabii siyasetçilerin işine çok fazla karışmış olmayayım, ama ben Meclis Başkanı olarak tarafsızlığımı korumak mecburiyetindeyim. Bütün meclisin başkanıyım. Egemenliğin millette olduğunu hepimiz biliyor ve buna inanıyoruz. Milletimiz de bu egemenlik hakkını temsilcileri vasıtasıyla kullanıyor. Dolayısıyla milletimizin iradesinin tecelli ettiği yer TBMM'dir. Biz bu kurumu yüceltmek, itibarini yükseltmek zorundayız. TBMM'nin ülke sorunlarının çözümünde, yasama ve denetlemede en önemli yer olduğunun bilinci içindeyiz. Parlamento etkin ve verimli çalışacak. Kaliteli kanunlar yapacak ve hükümeti denetleyecektir. Ben de parlamentonun bu çalışmasının, bu yapılanmasının en kısa zamanda gerçekleşmesini temin etmeye gayret edeceğim. Önemli projelerimiz var. Bunları inşallah en kısa zamanda yürürlüğe koymak istiyoruz.'' Arınç, bir gazetecinin, ''Anayasal ve yasal düzenlemelerde öncelikler ne olacak '' sorusunu yanıtlarken de, Anayasal düzenlemeleri kendi başına yapmadığını dile getirerek, şöyle devam etti 
     ''Bunlar teklif olarak geliyor. Şu anda, Anayasa değişikliği ve uyum yasalarıyla ilgili iki paket geldi. İkisini de komisyonlara havale ettim. pazartesi ve salı günleri, Anayasa ve Adalet komisyonlarında görüşülecek. Bunlar komisyonların görevidir. Ben hiç bekletmeden bu görevi yerine getirmiş oldum. Tabii TBMM bu konular üzerinde en iyi çalışmayı yapacaktır. 
     Bildiğiniz gibi, bugün Resmi Gazetede yayınlanan YSK'nın kararı üzerine, 3 milletvekilinin milletvekilliği sona ermiştir. Pazartesi gününden itibaren, artık Siirt bir milletvekiliyle temsil edilmiyor. Dolayısıyla, 9 Şubat'ta Siirt'te bir ara seçim yapılacaktır. Bununla ilgili, mecliste üzerimize düşen görevi yerine getireceğiz. Ancak, parlamentonun çalışması iktidar ve muhalefet gruplarınındır. Biz sadece bu konuların organizatörü olacağız.'' 
     





</TEXT>
</DOC>
