<DOC>
<DOCNO> 102631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/spor/spo07.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
MEĞER KISA KESMİŞ 
</HEADLINE>
<TEXT>

Beşiktaş - Kocaeli maçına üç dakika uzatma koyan, ancak yedi dakika sonra oyunu noktalayan hakem Ünsal Çimen’in kronometresine göre, karşılaşma 47.50’de bitmiş 
     CEMAL ERSEN 

     Ceza almayacak 
     BEŞİKTAŞ - Kocaelispor maçındaki yönetimi nedeniyle her iki kulübün de ağır eleştirilerine maruz kalan hakem Ünsal Çimen’in dinlendirilmeyeceği belirtildi. Karşılaşmanın sonunda üç uzatma dakikası göstermesine karşın bu süreyi yedi dakikaya çıkaran Çimen’in, iki Kocaelisporlu futbolcunun sakatlığını gözönünde tutarak, topun oyunda kaldığı süreyi dikkate aldığı ifade edildi. 
     
     Fatura yardımcıya 
     ÇİMEN’İN kronometresine göre ikinci yarıyı 47.50’de bitirdiği de öğrenildi. Beşiktaş’ın ikinci golündeki ofsayt pozisyonunda yardımcısının kararına uyduğu belirtilen Ünsal Çimen’in, Sergen ve Zago’nun ihtar gerektirecek hareketlerinde sarı kart kullanmaması hata olarak gösterildi. Gözlemci Sabri Çelik’in 7 - 7.5 arasında not verdiği, yardımcı hakem Baki Tuncay Akın’ın ise dinlendirileceği öğrenildi. 
     
Karaman’a ceza kapıda      KARŞILAŞMA sonrası hakem üçlüsünün üzerine yürüyen ve hakaret ettiği belirlenen Kocaelispor Teknik Direktörü Hikmet Karaman ile futbolculardan Faruk, Yordanov ve Hüseyin’in Disiplin Kurulu’na sevk edilebileceği bildirildi. Hakem ve gözlemci raporlarını bugün değerlendirecek olan hukuk kurulunun, özellikle Karaman sarf ettiği sözler nedeniyle ceza talebi ile PFDK’ya sevk yapacağı kaydedildi. 
     



 SPOR 





























</TEXT>
</DOC>
