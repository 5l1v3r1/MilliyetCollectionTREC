<DOC>
<DOCNO> 144990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sondun31.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz Savunma Bakanı ''Saddam'ın konuşması canlı değil'' 
</HEADLINE>
<TEXT>

     İngiltere Savunma Bakanı Geoff Hoon, Irak Devlet Başkanı Saddam Hüseyin'in sağ ya da ölü olmasının, askeri harekatta bir değişiklik yaratmayacağını söyledi. 
     Londra'daki Yabancı Gazeteciler Derneği'nde basına brifing veren Hoon, öncelikle harekatın başından bu yana yaşamını yitiren askerlerin ailelerine başsağlığı diledi. 
     İki İngiliz askerinin Güney Irak'ta kayıp oldukları yolundaki bilgiyi doğrulayan Hoon, bu askerlerin bulunması ve kurtarılması için gerekli çabanın gösterildiğini bildirdi. 
     Irak lideri Saddam Hüseyin'in sağ olup olmadığı yolundaki soruları yanıtlamaktan kaçınan Hoon, sadece Saddam'ın bu sabah Irak televizyonunda yayınlanan görüntülerinin canlı yayın görüntüleri olmadığını belirtti. Saddam'ın yakın adamlarının elinde çeşitli senaryolara göre hazırlanan kasetler olabileceğini, bunların sırası geldikçe yayınlanabileceğini söyleyen Hoon, Irak liderinin sağ ya da ölü olmasının askeri harekatta değişikliğe neden olmayacağını kaydetti. 
     Hoon, Irak'ın güneyinin güvenlik altına alınmasının stratejik bir önem arzettiğini, bölgede kontrolün sağlanması yönünde çalışmaların sürdüğünü bildirdi. 
     
     PETROL KUYULARI 

     Harekat başladığında herkesin önce yoğun hava saldırısı, ardından kara harekatının başlayacağını zannettiğini belirten Hoon, karadaki birliklerin kuzeye doğru dikkatli ilerleyişinin sürdüğünü ifade etti. Hoon, belli noktalarda ''Saddam'ın Fedaileri'' denebilecek birliklerin direnişinin sürdüğünü belirtti ve ''Güney Irak'taki kentlerin bağımsızlığına kavuşturulması konusunda sabırlı olunmasını'' istedi. Hoon, ''Saddam'ın Fedaileri''nin kaybedecek bir şeyleri olmayan rejimin adamları olduğunu, düzenli ordunun mensuplarının ise üniformalarını çıkararak kenara çekildiklerini savundu. 
     Güneydeki petrol kaynaklarının güvenlik altına alınmasının bir başarı olduğunu vurgulayan Hoon, bunun hem büyük bir çevresel felaketin önüne geçilmesi, hem de gelecekte Irak'ın ekonomik kalkınmasında büyük önem taşıyacak olan petrolün güvenlik altına alınması açısından önem taşıdığını ifade etti. 
     İnsani yardımların önemine ve bu çerçevede Umm Kasr limanı'nın tamamen güvenlik altına alınıp hizmete açılabilmesinin önceliğine işaret eden hoon, bu limanın hizmet vermesiyle birlikte Irak içlerine insani yardım götürülmesinin mümkün olabileceğine dikkat çekti. Hoon, bu limandaki mayın temizleme çalışmalarının bir süre daha devam edebileceğinin de altını çizdi. 
     
     ''SAVAŞ PLANLANDIĞI GİBİ GİDİYOR 

     Savaşın iyi ve planlandığı gibi gittiğini de ifade eden Hoon, Irak'ın propogandası konusunda dikkatli olunmasını istedi. Hoon, esir ABD askerlerine yapılan muameleyi kınadı. 
     Bir soru üzerine, Bağdat'a varmak konusunda katı bir zamanlama içinde olmadıklarını bildiren Hoon, operasyonun her aşamasında atılacak adımların yeniden dikkatle gözden geçirileceğini belirtti. Hoon, esir Iraklı askerlere koalisyon güçlerinin yaptığı muamele ile, Iraklıların esir ABD askerlerine yaptığı muamele arasında ne fark bulunduğu sorusunu ise ''Esirlerin arkadan çekilmiş görüntüleri ile ABD askerlerine yapılan barbarca muamelenin görüntüleri arasında büyük fark var'' diye yanıtladı. 
     Hoon, bir başka soru üzerine, İran'a düşen füzenin Irak füzesi olduğunu tahmin ettiklerini, hatalı müttefik atışlarının önlenmesi için ABD ve İngiliz hava sistemlerinin birlikte ve uyum içinde çalışması gerektiğini ifade etti. 
     Irak liderliğinin yok edildiğini görmenin bu savaşın hedefi olduğunu tekrarlayan Hoon, bir soru üzerine de bugüne kadar hiçbir Irak uçağının havada görülmediğini ve Irak'ta bir kimyasal madde fabrikasının bulunduğu haberlerinin henüz doğrulanmadığını bildirdi. 
     Stormhadow adı verilen ve cruise füzelerinin İngiltere versiyonu olan füzelerin de başarılı olduklarının tesbit edildiğini savunan Hoon, ilk günlerde yakalanan başarının süreceğini vurguladı. 
     




</TEXT>
</DOC>
