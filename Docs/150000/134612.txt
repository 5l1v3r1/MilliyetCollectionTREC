<DOC>
<DOCNO> 134612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/soneko03.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Kayıt dışı ekonomi kontrol altına alınacak... 
</HEADLINE>
<TEXT>

     Maliye Bakanı Kemal Unakıtan, vergi idaresi ve vergilerin yeniden yapılandırılacağını söyledi. 
     Abant Palace Otel'de düzenlenen ''Vergi Arama Konferansı''nda , A.A muhabirinin sorularını yanıtlayan Bakan Unakıtan, Abant'ta devam eden toplantılarda vergi konusunu en geniş boyutuyla ele alacaklarını belirterek, buradan çıkan kararlarla, vergi mükellefinin memnuniyetinin sağlanacağını bildirdi. 
     Unakıtan, ''Vergi idaresi ve vergiler yeniden yapılandırılacak. Kayıtdışı ekonomi bu yapılandırmayla kontrol altına alınacak'' diye konuştu. 
     
     ''ORTAK AKLI ARIYORUZ'' 
     Abant'ta iki gündür süren toplantılarda, konusunda uzman olan insanlarla vergi sisteminde reformlar, yeniden yapılanmaya ışık tutacak vizyon üretme çabalarının ele alındığını anlatan Bakan Unakıtan, şunları kaydetti 
     ''Abant'ta arkadaşlarımızla ortak aklı arıyoruz. Çalışmalarımıza yeni vergi sistemi, vergi politikaları, idarenin yeniden tasarlanması ve bu tür toplantılarda konuşulanların hayata geçirilmesi için neler yapabileceğimizi tartışıyoruz.'' Öte yandan, Maliye Bakanı Unakıtan, Abant İzzet Baysal Üniversitesi Rektörü Prof. Dr. Yaşar Akbıyık ve Bolu Valisi Mehmet Ali Türker ile bir süre baş başa görüşerek, kentin sorunları hakkında bilgi aldı. 
     Abant'ta yapılan arama konferansı bugün akşam sona erecek. 
     





</TEXT>
</DOC>
