<DOC>
<DOCNO> 109938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/sontur14.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fen liselerinde yeniden yapılanma... 
</HEADLINE>
<TEXT>

     Fen liseleri, fiziki altyapıdan öğretim programlarına kadar tümüyle yenileniyor. 
     Fizik, Kimya, Matematik ve Bilgisayar ders programları, ODTÜ öğretim üyelerinin danışmanlığında bilim ve teknolojideki gelişmeler doğrultusunda yenilenerek, Talim ve Terbiye Kurulu'nun onayına sunuldu. 
     Milli Eğitim Bakanlığı, ''matematik ve fen bilimleri alanında üstün nitelikli bilim adamı yetiştirilmesine kaynak olması'' amacıyla açılan fen liselerinin ''çağdaş standartlara kavuşturulması'' için 3 yıl önce başlattığı ''Fen Liselerinin İyileştirilmesi Projesi'' kapsamında okullardan rapor istedi. Bu çerçevede tüm fen liselerine ''Fen liseleri durum değerlendirme formu'' gönderildi. 
     Fen liselerinde okuyan öğrencilerin başarı durumlarının değerlendirilmesi amacıyla kullanılacak raporda, öğrencilerin başarı ve başarısızlık nedenlerinin fiziki mekan, öğretmen yeterliliği ve öğrenci performansı açısından ele alınması ve öğrencilerin başarılarının artırılması konusunda önerilere yer verilmesi istendi. 
     Fen Liselerinin İyileştirilmesi Projesi'nin uygulamaya konulması amacıyla, Milli Eğitim Bakanlığı ve ODTÜ arasında 3 yıl önce protokol imzalanmıştı. Protokol gereğince üniversitenin Ankara Fen Lisesi mezunu olan öğretim üyelerinden oluşturulan Bilim ve Danışma Grubu, ders programlarının yeniden hazırlanması için geçen yıl çalışma başlatmıştı. 
     Bilim ve Danışma Grubu'nda kurulan Fizik, Kimya, Biyoloji, Matematik ve Bilgisayar alanlarında 18 öğretim üyesinden oluşan 5 komisyon ders programlarını yeniden hazırlayarak, Talim ve Terbiye Kurulu'nun onayına sundu. 
     
     GELECEK ÖĞRETİM YILINA YETİŞTİRİLECEK 
     Yeni ders programlarının gelecek öğretim yılından itibaren uygulamaya konulmasının hedeflendiği bildirildi. 
     Proje kapsamında, ders programına uygun laboratuvar uygulamaları tasarlanarak, bu doğrultuda fiziksel altyapı ile araç-gereç sağlanıyor. 
     Ayrıca, eğitim, sosyal, kültürel ve spor etkinliklerine yönelik fiziki altyapının da günün gereksinimlerine uygun hale getirilmesi hedefleniyor. 
     Projenin başarıyla uygulanması amacıyla fen liselerinde görev yapan öğretmenler de, ''bilimsel görgü ve becerilerinin artırılması'' için hizmetiçi eğitimden geçiriliyor. 
     Ankara Fen Lisesi'nde pilot uygulamayla başlayan proje, büyük illerdeki fen liseleri başta olmak üzere tüm fen liselerine yaygınlaştırılacak. 
     Türkiye'de 54 fen lisesi bulunuyor. Bu okullarda toplam 10 bin 788 öğrenci öğrenim görüyor, 926 öğretmen görev yapıyor. 
     





</TEXT>
</DOC>
