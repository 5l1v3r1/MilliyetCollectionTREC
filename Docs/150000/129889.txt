<DOC>
<DOCNO> 129889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/guncel/gun01.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
2 Fantom çarpıştı 
</HEADLINE>
<TEXT>

Konya uçağının üzüntüsünün üstüne bir yenisi eklendi. İki keşif uçağı, Malatya Erhaç Havaalanı’ndan kalkışlarından kısa bir süre sonra yere çakıldı. Uçakların çarpıştığı iddia edilen kazada 4 pilot şehit oldu 
     AHMET KAYA, ŞAHİSMAİL GEZİCİ Malatya DHA 

     Türkiye, önceki akşam düşen "Konya" uçağının üzüntüsünü yaşarken, sabah saatlerinde gelen ikinci uçak kazası haberiyle şoke oldu. Malatya’da bulunan 7. Ana Jet Üs Komutanlığı’na ait iki adet RF - 4 keşif uçağı, eğitim uçuşu için Erhaç Havaalanı’ndan kalkışlarından kısa bir süre sonra iddiaya göre havada çarpıştıktan sonra çakıldı. Kazada dört pilot şehit düştü. Pilotlar Yüzbaşı F. Fazıl Taşkın, Yüzbaşı Ali Rıza Sadak, Üsteğmen Semih Destecioğlu ve M. Fatih Ongun, 10.00’da iki Fantom savaş uçağıyla Denizli Çardak Havaalanı’na gitmek üzere havalandı. Kalkışın ardından "kolöda toplanarak tırmanışa geçen uçaklar, 13 dakika sonra Malatya’ya 40 kilometre uzaklıktaki yoğun sis bulunan Akçakale’nin Yalınkaya köyü semalarına ulaştı. Görgü tanıklarının ifadesine göre havada çarpışan uçaklar, İnkaya mevkiindeki ormanlık alanda ateş topu halinde düştü. Görgü tanığı köylüler, uçakların havada çarpıştıktan sonra yere çakıldığını ve gökyüzünde açılan paraşütler gördüklerini söyledi. 
     
     Yürüyerek ulaşıldı 
     Kaza sonrası bölgeye hemen arama ve kurtarma ekibi sevk edildi. Malatya Valisi Mustafa Yıldırım, yoğun sis nedeniyle helikopterlerin havalanamadığını ve kurtarma ekiplerinin kaza yerine karadan yürüyerek ulaştıklarını bildirdi. Enkaza ilk ulaşan köylülerden Musa Aktürk 60 , "Evde otururken büyük bir gürültünün ardından patlama sesi duydum. Evin duvarı sallandı. Deprem oldu sandım. Birkaç köylüyle patlamanın olduğu yere ulaştım. İki uçak da paramparçaydı ve yanıyordu. Bölge çok sisliydi. Pilotları göremedim" dedi. 
     
Bölgedeki 3. kaza      7. Ana Jet Üssü’ndeki 173. Filo’dan 10 Ocak 2002’de eğitim uçuşu için havalanan yine iki RF - 4 keşif uçağı Darende ile Sivas Gürün arasında kanat kanada çarpıştı. Uçaklar, Ayvalı beldesi yakınlarında ormanlık alana düşerken, pilotlar paraşütle atlayarak kurtuldu. 
     Akçadağ’da 16 Mayıs 2001’de Diyarbakır 2. Taktik Hava Kuvvet Komutanlığı 8. Ana Jet Üssü’nden kalkan ve 34 kişinin bulunduğu CASA tipi askeri uçak da ilçeye 10 kilometre mesafedeki Güzyurdu ile Yağmurlu köyleri arasında düştü. Pilot son anda manevra yaparak uçağı köyün üzerinden uzaklaştırdı. Kazada kurtulan olmazken, CASA tipi uçakların üretimi tartışmaya açıldı. Akçadağ’da dünkü kazanın meydana geldiği köyle CASA tipi uçağın düştüğü Yağmurlu köyü arasında yaklaşık 35 - 40 kilometre mesafe bulunuyordu. 
     
     
     



 GÜNCEL 




















</TEXT>
</DOC>
