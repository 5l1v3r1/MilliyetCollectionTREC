<DOC>
<DOCNO> 139385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sondun07.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Lefkoşa'da miting yapılacak meydanda şüpheli paket bulundu 
</HEADLINE>
<TEXT>

     Lefkoşa'da bugün öğle saatlerinde ''Çözüm ve AB'ye hazırız'' mitinginin yapılacağı alanda, bomba süsü verilmiş şüpheli paket bulundu. 
     Bomba imha uzmanları tarafından mitingin yapılacağı alandan uzaklaştırılan pakette bomba olmadığı belirtildi. 
     Olaydan sonra polis, miting alanını giriş çıkışa kapatarak geniş çaplı arama başlattı. Lefkoşa Belediye ekipleri de tüm çöp kutularını meydandan uzaklaştırdı. Polisin olayla ilgili soruşturması sürüyor. 
     Lefkoşa Belediye Başkanı Kutlay Erk, sadece şüpheli bir paket bulunduğunu, endişe edilecek bir durum olmadığını söyledi. 
     Gösterdiği hassasiyet için polise teşekkür ettiklerini ifade eden Erk, kendilerinin de güvenlik için bazı çalışmalar yaptığını, bu çalışmayı şimdi polisle birlikte yapmanın daha iyi olduğunu kaydetti. Kutlay Erk, şöyle konuştu 
     ''Salimen mitingimizi yapacağız, güvenliği bir daha gözden geçireceğiz, çevre temizliğini bir daha yapacağız. Polisimize de mitingin güvenliği için gösterdiği bu hassasiyet ve işbirliğinden dolayı çok teşekkür ediyoruz. Hiçbir sıkıntı olmaması bizim amacımızdır. Şimdiye kadar böyle bir şey yaşamadık, bu mitingde de yaşanmayacak. Bu yüzden bir endişemiz yoktur.'' 
     





</TEXT>
</DOC>
