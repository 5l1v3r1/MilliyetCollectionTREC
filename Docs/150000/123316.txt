<DOC>
<DOCNO> 123316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sondun18.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Denktaş'ın her açıklamasına pek ağırlık verilmemeli" 
</HEADLINE>
<TEXT>

     Kıbrıs Rum Yönetimi Dışişleri Bakanı Yannakis Kasulides, ''son üç günde perde arkasında çok şeylerin olduğunu'', bu nedenle KKTC Cumhurbaşkanı Rauf Denktaş'ın her açıklamasına ''pek ağırlık verilmemesi'' gerektiğini söyledi. 
     Brüksel'e giderken Larnaka Havaalanı'nda, Cumhurbaşkanı Denktaş'ın dün KKTC'ye gelişinde yaptığı açıklamayı yorumlayan Kasulides, ''Kamuoyu önünde Denktaş'ın bu tavrı sergileyebileceğini, ancak üçüncü kişilerin Ankara'nın tamamen değişik tavırlarını ortaya koyduğunu'' öne sürdü. Kasulides, Türkiye'nin AB'den müzakere tarihi almak için çaba harcadığını kaydetti. 
     Kopenhag zirvesine kadar olan zamanı ''fevkalede kritik'' olarak niteleyen Kasulides, Rum halkına birlik ve beraberlik içinde, sağduyulu ve soğukkanlı olma çağrısı yaptı. 
     Kasulides, bir soru üzerine, KKTC Cumhurbaşkanı Rauf Denktaş ve Rum Yönetimi lideri Glafkos Klerides'in bugün bir araya gelecekleri yönünde bir bilgiye sahip olmadığını söyledi. 
     Rum Yönetimi Dışişleri Bakanı Kasulides, Brüksel'de, Kopenhag zirvesi ışığında AB üyesi ülkelerin yetkilileriyle son tur görüşmeler yapacak. 
     Bu arada, ABD Dışişleri Bakanlığı Kıbrıs Özel Koordinatörü Thomas Weston ile dün görüşen Kasulides, BM Genel Sekreteri Kofi Annan tarafından Kopenhag zirvesinden önce ''yeniden düzenlenmiş'' bir planın ortaya koyulması olasılığı bulunduğunu söyledi. 
     





</TEXT>
</DOC>
