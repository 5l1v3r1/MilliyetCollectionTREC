<DOC>
<DOCNO> 109324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/soneko17.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Masum Türker ''Seçim ertelenirse ekonomi olumsuz etkilenmez'' 
</HEADLINE>
<TEXT>

     Ekonomiden Sorumlu Devlet bakanı Masum Türker, seçimin erteleneceğini düşünmediğini, ancak ertelense daha ekonominin bundan etkilenmeyeceğini söyledi. 
     Türker, Çankaya Üniversitesi'nin 2002-2003 yılı öğretim yılı açılışından sonra, gazetecilerin çeşitli sorularını yanıtladı. 
     Türker, seçimin ertelenmesi girişimlerinin hatırlatılması üzerine, şunları söyledi 
     ''Seçimin ertelenmesinden yana bir milletvekili değilim. Çünkü seçim, pimi çekilmiş bir bomba gibidir. Şu anda da bombanın patlayacağı yer sandıktır. Seçimin erteleneceğini düşünmüyorum ama şayet seçim ertelenecek olursa, ekonomimiz bundan olumsuz etkilenmez. Çünkü Türkiye Cumhuriyeti'nde hükümetler her zaman vardır, bir hükümet gelmeden mevcut hükümet görev başındadır. 
     Türkiye'de çok değerli bürokratlar vardır, olumsuz düşenmemek lazım. Ama kimi çevreler, gelecekte belirsizliği alma-satma noktasında bir hava yaratmaya çalışacaklardır. Vatandaşların bu konuda duyarlı olmasını bekliyoruz.'' 
     
     "BAZI TAHAHÜTLER YERİNE GETİRİLEMEYECEK" 

     IMF'ye dönük bazı tahahütlerin seçim dolayısıyla yerine getirilemeyeceğini, bazılarının da parlamentonun çalışmamasından dolayı devreye girmediğini kaydeden Türker, bunların problem olmayacağını ifade etti. Bakan Türker, şunları söyledi 
     ''IMF ile konuşuruz, IMF'ye gerçeği söyleriz. O gerçek çerçevesinde, gerekirse bazı tahahütler önümüzdeki döneme devreder. IMF yetkilileri ile yaptığımız konuşmalarda önemli bir sorun yok, kendileri de, yaptıkları açıklamada programdan memnun olduklarını ifade ediyorlar.'' 
     
     SİYASİ YASAKLARIN KALDIRILMASI 

     Bu arada ''siyasi yasakların kaldırılmasına ilişkin bir teklif verildi ne düşünüyorsunuz'' şeklindeki bir soruya karşılık Bakan Türker, şunları kaydetti 
     ''Bu konuda yasa geldiği zaman bakacağız. Çünkü bu yasaların önce komisyonlardan geçmesi gerekir. Komisyonların da yapısı değişmiştir. Komisyonlara geldikten sonra, ancak bir görüş belirtebiliriz. Ama bir gerçek daha var, Türkiye'de biz yasaksız bir seçim yaşamalıyız. Bu konuda yasaklara neden olan Anayasa değişikliği ve seçim yasalarını değiştirmeye uğraşmıştık. O zaman başbakanımız Bülent Ecevit, bu konuda görüşlerini belirtmişti, Parlamento'da konuşmuştu. Ne yazık ki yasağa uğrayanların arkadaşları, bu değişikliği engellemişti.'' 
     





</TEXT>
</DOC>
