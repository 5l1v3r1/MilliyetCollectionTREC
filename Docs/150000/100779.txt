<DOC>
<DOCNO> 100779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/soneko41.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
3 aylık turizm gelirimiz 2 milyar 715 milyon dolar... 
</HEADLINE>
<TEXT>

     Devlet İstatistik Enstitüsü DİE , Türkiye'nin 2002 yılı ikinci üç aylık dönem turizm gelirini 2 milyar 715 milyon 273 bin 339 dolar olarak açıkladı. 
     Bu gelirin 2 milyar 321 milyon 631 bin 188 doları yabancı ziyaretçilerden, 393 milyon 642 bin 151 doları da yurt dışında ikamet eden vatandaş ziyaretçilerden sağlandı. 
     DİE, ''2002 Yılı 2. Dönem Çıkış Yapan Ziyaretçiler Anketi'' çalışması sonuçlarını açıkladı. 
     Ankete göre, toplam 2 milyar 715 milyon 273 bin dolar tutarındaki turizm gelirinin 1 milyar 994 milyon 252 bin 310 doları kişisel harcamalardan, 721 milyon 21 bin 29 doları paket tur harcamalarından sağlandı. 
     Bu yılın ikinci üç aylık dönemindeki turizm gelirleri bir önceki yılın aynı dönemine göre yüzde 0.1 oranında geriledi. Geçen yılın aynı dönemindeki turizm geliri 2 milyar 716 bin dolar düzeyindeydi. 
     
     YILIN İLK YARISINDAKİ GELİR 
     Yapılan ankete göre, bu yılın ilk yarısında 3 milyar 787 milyon 206 bin dolar gelir elde edilirken, ilk 6 ayda gelen toplam turist sayısı da 5 milyon 134 bin kişi olarak belirlendi. Bu sayının 4 milyon 517 bini yabancı ziyaretçilerden, 617 bini de vatandaşlardan oluştu. 
     İlk 6 aylık dönemde kişi başına ortalama 738 dolar harcama yapılırken, yabancı turistlerin harcaması 681 dolarda kaldı. Yerli turistin kişi başına ortalama harcaması ise bin 1 dolar olarak hesaplandı. 
     
     TÜRKLER DAHA FAZLA HARCIYOR 
     Ülkeyi ziyaret eden Alman pasaportlu ziyaretçiler kişi başına 781 dolar, Türkiye pasaportlular 1392 dolar, Rusya Federasyonu pasaportlu ziyaretçiler 1098 dolar, İsrail pasaportlu ziyaretçiler de 515 dolar harcama yaptı. 
     Harcama türlerine göre, toplam gelir içinde, yeme-içme yüzde 25.2 ile ilk sırada yer alırken, konaklama yüzde 21.9 düzeyinde gerçekleşti. 
     Sağlık, ulaştırma, spor, eğitim ve kültür gibi harcamalar ile ülke içi tur harcamaları düşük seviyede kalırken, diğer mal ve hizmetlerin payı yüzde 41.4 oldu. 
     Diğer yandan, yabancı turistin toplam harcamada, konaklamaya ayırdığı pay yüzde 25.1 olurken, yerli turistin payı yüzde 8.3 gibi düşük bir oranda seyretti. 
     Yabancı turistin yeme içmeye ayırdığı pay yüzde 24.5'de seyrederken, vatandaşın yeme içmeye turistten daha fazla harcama yaptığı görüldü ve yerli turistin toplam harcamada yeme-içmeye ayırdığı pay yüzde 28.4 oldu. 
     





</TEXT>
</DOC>
