<DOC>
<DOCNO> 132487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sontur23.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"Biber yok" diyen manavı kurşunladı... 
</HEADLINE>
<TEXT>

     Bursa'nın merkez Yıldırım İlçesi'nde alkollü bir kişi, alışveriş yapmak için gittiği manav dükkanında biber olmadığını öğrenince, işyerini kurşunladı. 
     Alınan bilgiye göre, alkollü olduğu öğrenilen Sezer K. 30 , alışveriş yapmak için Bayazıt Mahallesi'nde bulunan Mithat Erdem'e ait 48 Yeşil Bursa Manavı'na gitti. 
     İşyeri sahibinden ilk olarak yarım kilo domates alan Sezer K, yeşil biber de istedi. Mithat Erdem'in, ''biber yok'' demesi üzerine, Sezer K, ''Nasıl olmaz'' diyerek, silahıyla işyerine ateş etmeye başladı. 
     Elindeki silahı almayı başardığı Sezer K'yi etkisiz hale getiren Mithat Erdem, daha sonra saldırganı polise teslim etti. 
     Manav Mithat Erdem, 20 yıllık esnaf olduğunu, ancak ilk kez böyle bir olayla karşılaştığını belirterek, ''Biber yeni bitmişti. Ancak bundan sonra sürekli biber bulunduracağım'' dedi. 
     Daha önce de hırsızlık suçundan sabıkası bulunduğu belirlenen zanlının, sorgulamasının tamamlanmasının ardından ''Ateşli Silahlar Kanunu'na muhalefet ve işyeri kurşunlama'' suçlarından adliyeye sevk edileceği bildirildi. 
     





</TEXT>
</DOC>
