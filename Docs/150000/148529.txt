<DOC>
<DOCNO> 148529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sondun09.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD deniz piyadeleri Bağdat'ın kuzeydoğusunda "sorunsuz" ilerliyor 
</HEADLINE>
<TEXT>

     Amerikan deniz piyadelerinin, Irak'ın başkenti Bağdat'ın kuzeydoğusundaki banliyösü El Tavra'da büyük direnişle karşılaşmadan sokak sokak ilerlediği bildirildi. 
     1. Deniz Piyadeleri Tümeni'ne bağlı birliklerle hareket eden Reuters muhabiri Sean Maguire, askerlerin, Şiilerin yoğun olarak yaşadığı Saddam Kenti olarak da bilinen El Tavra'da çok az direnişle karşılaştığını söyledi. 
     Maguire, başkentte Irak güçlerinin direnişini kırmaya çalışan Amerikan askerlerinin, 2 ila 3 milyon Iraklının yaşadığı, düşük gelir düzeyli semtte ilerlerken, halkın büyük kesimince sıcak karşılandıklarını belirtti. 
     Reuters muhabiri, bazı semt sakinlerinin sokaklarda şarkılar söylediğini ve Amerikan askerlerini alkışladığını, silah sesi duymadığını kaydetti. 
     Amerikan savaş uçaklarının alçaktan uçtuğu ve deniz piyadelerinin, başkentte ilerleyişin sorunsuz devam etmesini sağlamaya yönelik hazırlıklar yaptığı belirtildi. 
     Bu arada, deniz piyadelerinin, bir sanayi tesisinde 500 roketatar bulduğu bildirildi. 
     





</TEXT>
</DOC>
