<DOC>
<DOCNO> 106950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sondun10.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ve Klerides biraraya geldi 
</HEADLINE>
<TEXT>

     KKTC Cumhurbaşkanı Rauf Denktaş ve Rum Yönetimi lideri Glafkos Klerides, Kıbrıs doğrudan göörüşmeleri kapsamında ara bölgede . kez biraraya geldi. 
     Cumhurbaşkanı Denktaş, görüşme için Cumhurbaşkanlığından ayrılırken yaptığı açıklamada, bugünkü görüşmede gündemi belirleyeceklerini söyledi. 
     Avrupa Birliği Komisyonu'nun genişlemeden sorumlu üyesi Günter Verheugen'in, ''AB üyelik müzakerelerine Kıbrıslı Türkleri de davet ettik, reddedildi'' yönündeki açıklamasını yanıtlayan Denktaş, '' Davet edilmişiz de gitmemiş toplantıya diye beyanatı var. Bu beyanatıyla Verheugen Kıbrıs hakkında pek birşey bilmediğini gösterir'' dedi. 
     Verheugen'in AB toplantılarına kimi davet ettiğinin farkında olmadığını ve hangi sıfatla davet edildiklerini söylemediğini belirten Denktaş, şunları söyledi 
     ''Klerides'in bizi davet ettiği gibi 'meşru Kıbrıs hükümetinin delegasyonu' dediği Rumlardan oluşan ve sadece Rumları temsil eden bir müracaatın delegasyonuna bizi, azınlık dediği insanlar olarak davet etmiştir. Dışişleri bakanları katılabilirler, hatta sayıca da aynı olabilirler ama müzakere, kararda da söylendiği gibi, 'meşru Kıbrıs hükümetiyle olacaktır' demek suretiyle sıfatımızı, davet şeklini göstermiştir. Verheugen'in bundan haberi yok. Kıbrıs meselesini bilmiyor. Beni ve Kıbrıs Türk tarafını suçlamakla Rumlara hizmet ettiğini ve Rumların bizi kolonize etmesine yardımcı olduğunun farkında değil. Bu söylediklerimiz kulağına gider de 'Kıbrıs meselesi nedir' sorusunu bilenlere sorar, teşhis koyması gerektiğini kabul eder, teşhis koyar ve ondan sonra konuşur. Böyle uluorta konuşmalarla bazen Türkiye'ye çatıyor, devamlı surette bize çatıyor, böyle hiçbir yere varamaz, nasıl ki bugüne kadar varamamıştır.'' Cumhurbaşkanı Denktaş, böyle kritik bir dönemde bu tür açıklamaların yapılmasının maksatlı olduğunu belirterek, ''Bizi sindirmek, bizi Rumların istediği yola sevk etmek, Türkiye'yi de okşar görünerek Türkiye'nin bize baskı yapmasını sağlamak. Bunlar hep maksatlı, çok koordineli bir plan çerçevesinde yapılıyor'' dedi. 
     





</TEXT>
</DOC>
