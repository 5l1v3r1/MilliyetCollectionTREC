<DOC>
<DOCNO> 146038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sontur06.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik Üssü'ndeki "Charlie" alarmı esnafı vurdu... 
</HEADLINE>
<TEXT>

     Adana'nın merkez İlçesi Yüreğir'e bağlı İncirlik Beldesi'ndeki İncirlik Üssü'nde ''Charlie'' alarmı ile birlikte ABD'li askerlere uygulanan çıkış yasağı, belde esnafını olumsuz etkiledi. İşyerlerinin büyük çoğunluğu müşterisizlikten kapalı tutuluyor. 
     İncirlik Esnafları Kalkındırma Dayanışma ve Yardımlaşma Derneği Başkanı Müjdat Akçınar, öncesinde sınırlama getirilen üsten ABD'li askerlerin çıkışlarının, güvenlik açısından en üst seviye ''Delta''nın bir alt konumundaki ''Charlie'' alarmına geçilmesiyle birlikte 18 Mart tarihinden itibaren tamamen yasaklandığını, bu durumun yaşadıkları krizi daha da artırdığını söyledi. 
     Akçınar, beldede yaklaşık 350 işyeri bulunduğunu belirterek, şunları kaydetti 
     ''Sıkıntılarımız 5 aydır sürüyor. Önceleri ABD'li askerlerin çok azı üs dışına çıkış izninden yararlanıyordu. Günlük masraflarımızı karşılayabiliyorduk. Şimdi ise tamamen kesildi. Bu nedenle bazılarımız işyerlerini dahi açmıyor. Beklemekten başka çaremiz yok. Temennimiz savaşsız bir dünyada kardeşçe yaşamak.'' 
     




</TEXT>
</DOC>
