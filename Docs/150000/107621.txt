<DOC>
<DOCNO> 107621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/son/sontur07.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, DSP'nin seçim bildirgesini açıkladı... 
</HEADLINE>
<TEXT>

     DSP Genel Başkanı ve Başbakan Bülent Ecevit, her seçimden önce anketlere dayanarak DSP'nin yetersiz oy alacağı, hatta barajı aşamayacağına ilişkin değerlendirmeler yapıldığına dikkat çekti. Ecevit, ''Adım adım o kehanetleri değiştirdik. DSP, evvela solun birinci partisi, arkasından da 1999 seçimlerinde Türkiye'nin birincisi oldu. Böylece yapılan kehanetlerin DSP'ye uygulanamayacağı ortaya çıktı'' diye konuştu. 
     Ecevit, Hilton Oteli'nde düzenlenen bir toplantıyla partisinin ''Sessiz Devrim'' isimli seçim bildirgesini kamuoyuna açıkladı. Hazırladıkları kapsamlı bildirgenin 189 sayfa olduğuna dikkat çeken Ecevit, daha sonra DSP'nin koalisyon ortağı olduğu 55. hükümet ile azınlık hükümeti olarak kurdukları 56. hükümetin uygulamalarından söz etti. 
     1997 yılında kurulan ANAP-DSP-DTP koalisyonu döneminde 8 yıllık zorunlu kesintisiz eğitim uygulamasını kısa sürede hayata geçirdiklerini belirten Ecevit, yolsuzluklara karşı da önemli adımlar atıldığını kaydetti. 
     1999 yılında kurdukları hükümetin hikayesinin de çok ilginç olduğunu vurgulayan Ecevit, sözlerini şöyle sürdürdü 
     ''O sırada hemen hemen bütün partiler erken seçim istiyordu. Fakat biz erken seçime taraftar değildik. Erken seçimi isteyen partiler kendi aralarında tartıştılar, işin içinden çıkamadılar, anlaşamadılar. 6 ay sonra genel seçim yapılacaktı. O genel seçime kadar hükümet yetkisini DSP'ye vermeyi kararlaştırdılar. Çünkü kendilerine güvenmiyorlardı, birbirlerine güvenmiyorlardı sadece DSP'ye güveniyorlardı. 
     Birkaç aylık azınlık hükümetinde fazla icraat yapamadık ama ülkeyi çok dürüst şekilde yönettik. Hiç kimsenin şikayeti olmadı. Bize hiçbir itham yöneltilemedi. Hükümetimizin yetkililerinin girişimiyle, benim de yakından ilgilenmemle Apo'yu bir Afrika ülkesinde ele geçirdik. Bunun arkasından alınan önlemlerle Türkiye'de bölücü terör çok büyük ölçüde ortadan kalktı. Yalnızca bölücü terörün değil, tümüyle terörün, o arada dinsel terörün de kökünü kurutma olanağını bulduk.'' 
     
     ''KEHANETLERİ DEĞİŞTİRDİK'' 

     1999 yılında yapılan genel seçimlerin ardından kendisinin başbakanlığında bugünkü hükümetin kurulduğunu anımsatan Ecevit şunları söyledi 
     ''Her seçimden önce yapılan anketlere göre, DSP'nin o seçimde yetersiz oy alacağını, hatta barajı aşamayacağını düşünüyorlardı. Fakat adım adım o kehanetleri değiştirdik. DSP evvela solun birinci partisi, arkasından da 1999 seçimlerinde Türkiye'nin birincisi oldu. Hükümetin başına geçtik. Böylece yapılan kehanetlerin DSP'ye uygulanamayacağı, DSP'nin kendi özellikleri olduğu, halkla başka bir ilişkisi olduğu ortaya çıktı. Anketlerden bize bir olumsuzluk gelmedi, tam tersi adım adım ilerledik.'' 
     
     DSP SAYESİNDE REFORMLAR GERÇEKLEŞTİRİLDİ 

     Hükümetleri döneminde 3.5 yıl içinde 384 yasa çıkardıklarını kaydeden Ecevit ''Diğer iki koalisyon ortağının da değerli katkıları olmuştur. Fakat onların da inkar edemeyeceği bir gerçek vardır. Parlamentonun etkin çalışmasında doğrudan DSP'nin büyük katkısı oldu. DSP sayesinde Meclis'te çoğunluk sağlanabilmiş, reformlar gerçekleştirilmiştir'' diye konuştu. 
     TBMM'nin yaptığı çalışmalarla AB yolunda kapının açılmasının kolaylaştırıldığını belirten Ecevit, ''Kapıyı açmanın ötesinde tam üyelik konusunda da gerekli adımları inşallah DSP iktidarında biz sağlayacağız'' dedi. 
     DSP Genel Başkanı, Başbakan Bülent Ecevit, son aylarda çok daha hızlı ekonomik atılım gerçekleşebileceğini, ancak bu yaz başlarından itibaren bazı kimselerce, ''Türkiye'de artık işler çok kötü gidiyor, bu hükümetle olmaz, Türkiye'de belirsizlik var, erken seçim yapılmalı'' havası yaratıldığını belirtti. 
     Ecevit, ''Maalesef anlaşılmaz nedenlerle bu iddialara en çok ivme kazandıran, katılan kimselerden biri de ekonomiyi düzlüğe çıkarmak için ülkemize gelmiş olan Sayın Derviş oldu. Türkiye'de belirsizlik var, ekonomi yerinde gitmiyor, erken seçime gidilmeli dedikçe, tabii piyasalar kaynadı, karıştı'' dedi. 
     Bülent Ecevit, Hilton Oteli'nde düzenlenen toplantıyla partisinin ''Sessiz Devrim'' isimli seçim bildirgesini kamuoyuna açıkladı. 
     Güneydoğu Asya'da ve Rusya'da ortaya çıkan ekonomik krizlerin, ekonomi alanında attıkları ve atmaya kararlı oldukları adımları etkilediğini ifade eden Ecevit, yaşanan deprem felaketleri için de büyük masraflar yapıldığını söyledi. Ecevit, 2-2.5 ay içinde 43 bin prefabrike konut ve ardından 40 binin üzerinde de kalıcı konut yaptırdıklarını belirtti. 
     Azınlık hükümeti sırasında gündeme getiremedikleri bankacılık konusunu da 57. hükümet döneminde Türkiye'nin gündeminin en başına getirme olanağı bulduklarını ifade eden Ecevit, bankacılık alanında çok ciddi atılımlar gerçekleştirildiğini ve bunların bazılarının uygulama sürecinin hala devam ettiğini bildirdi. 
     Bütün engellere ve güçlüklere karşın ekonomi genişlemeye çalışırken, son aylarda ekonomik krizden çıkış yolunda somut adımlar atma aşamasına gelindiğini kaydeden Ecevit, ''Şimdiye kadar izlenen politikaya kuşkuyla bakan veya yetersiz bulan değerli iktisatçılar da artık Türkiye'de, hatta mucizevi biçimde ekonomiyi büyütme sürecinin başladığını belirtmeye, kabul etmeye başladılar'' dedi. 
     
     ''ENFLASYONUN HIZI KESİLDİ'' 

     Ecevit, enflasyonun hızının kesildiğini belirterek, 57. hükümeti kurmadan, ekonomik gelişmeye ivme kazandırmadan önce her yıl yüzde 60-70 dolaylarında enflasyonlar yaşandığını ve bunun da çok ağır pahalılaşma yarattığını, halkı güç durumda bıraktığını söyledi. 
     ''Şimdi artık enflasyon hızı neredeyle sıfırlar düzeyine inmiş durumda, bu da gerçekten mucizevi bir başarı'' diyen Ecevit, ihracatın büyük ölçüde arttığını, turizmin geliştiğini anlattı. Ecevit, turizmdeki atılımda en büyük etkenin, 57. hükümetin terörü önlemekteki başarısı olduğunu kaydederek, Türkiye'nin güzelliklerine, doğal ve tarihi zenginliklerine hayran kalan insanların, daha gönül rahatlığıyla Türkiye'ye turist olarak gelmeye başladıklarını söyledi. 
     Ecevit, ''Turizm, inşallah bir takım olumsuz gelişmeler olmazsa Türkiye dışında ve bölgemizde, bundan sonra da büyük bir hızla gelişecektir, dış satımdaki gelişme de devam edecektir inancındayım'' diye konuştu. 
     Üretimin son aylarda hızlanmaya başladığını da belirten Ecevit, sözlerini şöyle sürdürdü 
     ''Aslında çok daha hızlı bir ekonomik atılım gerçekleşebilirdi son aylarda, fakat bu yaz başlarından itibaren bazı kimselerce 'Türkiye'de artık işler çok kötü gidiyor, bu hükümetle olmaz, Türkiye'de belirsizlik var, erken seçim yapılmalı' havası ortaya çıkarıldı, pompalandı. Ve maalesef anlaşılmaz nedenlerle bu iddialara en çok ivme kazandıran, katılan kimselerden biri de ekonomiyi düzlüğe çıkarmak için ülkemize gelmiş olan Sayın Kemal Derviş oldu. Türkiye'de belirsizlik var, ekonomi yerinde gitmiyor, erken seçim gidilmeli dedikçe, tabii piyasalar kaynadı, karıştı. Bu arada özellikle DSP'ye yöneltilen entrikalar, yine ekonomiyi olumsuz yönde etkiledi. 
     Bu olumsuzluklar olmasaydı, içinde bulunduğumuz haftalarda, günlerde Türkiye, ekonomik açıdan müreffeh duruma gelmiş olacaktı. 
     O yüzden bir fırsat kaybettik yine de borsa nispeten yükseldi, enflasyon düştü ama inanıyorum ki DSP iktidara ortak olarak, hele hele tek başına iktidara gelecek olursa ekonomide başlayan gelişme çok büyük hız kazanacaktır.'' 
     
     ''MALİYE'NİN ENGELİNİ KIRAMADIK'' 

     Ekonomide atılımlar yapmaya çalışırlarken, sosyal adalete de büyük önem verdiklerini dile getiren Ecevit, özellikle kamuda ücret ve maaş dengesi sağlamak için somut adımlar attıklarını belirtti. 
     Bu alanda çok büyük dengesizlikler olduğunu, ''Şimdi adım adım da olsa ama hızlı adımlarla, kamuda ücret ve maaş dengesi kurulmaya başladı'' dedi. 
     Türkiye'de geçici işçiliğin ağır bir sorun olduğuna işaret eden Ecevit, çok sayıda işçinin yılda kaç ay çalışırsa çalışsın, ancak belirli bir miktarda maaş alabildiğini, ondan sonra ücretsiz ve sosyal güvencesiz yaşamak zorunda kaldığını anlattı. 
     Ecevit, ''Biz kısa sürede buna çözüm getirdik, 40 binin üzerinde köy hizmetleri işçisini, geçicilikten daimiliğe kavuşturduk, başka bazı sektörlerde de aynı sonuç elde edildi'' dedi. 
     Sadece orman işçilerinde istedikleri sonucu elde edemediklerini belirten Ecevit, ancak küçük bir kısmına daimilik statüsü sağlandığını ve ''bunu içlerine sindiremediklerini'' söyledi. Ecevit, ''Fakat maalesef bu konuda Maliye bizde değil, Maliye'nin engelini kıramadık. Son günlere kadar bunun için uğraşıyorum. Umarım ki iktidara geliriz ve orman işçilerinin sorunu da bu şekilde çözmüş oluruz'' diye konuştu. 
     Türkiye'de en çok ihmal edilen kesimin köylü, çiftçi kesimi olduğunu bildiklerini kaydeden Ecevit, şöyle konuştu 
     ''Biz öteden beri DSP olarak elimize olanak geçtiğinde çiftçinin durumunu düzeltmeye kararlıydık, hala da kararlıyız. Bu arada bazı adımlar atıldı, koalisyon içinde. Çiftçiler için kayıt sistemine geçilmesi yolunda adımlar hazırlandı. Tarım Ürünleri Sigortası hazırladı fakat bunların hepsi gerçekleşemedi. İnşallah bize yeniden iktidar nasip olduğunda bunları da tamamlayacağız.'' Köykent projesine de değinen Ecevit, köykentler yaygın haline geldiğinde köylülük sorununun kalmayacağını, bütün köylünün kentli olacağını ifade etti. Bülent Ecevit, eğitim alanında da çok büyük atılımlar yaptıklarını ifade etti. 
     
     NOTLAR 

     Başbakan Bülent Ecevit, oturarak yaptığı seçim bildirgesi konuşmasına, 11.05'te başladı, açıklama 1 saat 15 dakika sürdü. 
     Başbakan Bülent Ecevit'in basın toplantısına DSP'li Devlet Bakanları Erdoğan Toprak, Masum Türker, Zeki Sezer, Tayfun İçli Tayyibe Gülek, Melda Bayer, Kültür Bakanı Suat Çağlayan, Orman Bakanı Nami Çağan, Çevre Bakanı Fevzi Aytekin, DSP Grup Başkanvekilleri Emrehan Halıcı ve Aydın Tümen ile DSP Genel Başkan Yardımcısı Başbakan Ecevit'in eşi Rahşan Ecevit ile Genel Sekreter Süleyman Yağız, eski bakanlar Hikmet Uluğbay ve Zekeriya Temizel, milletvekilleri ve çok sayıda partili katıldı. Salona mavi beyaz renkli balonlardan DSP yazıldı. 
     Başbakan Ecevit konuşmasını yapacağı salona partililerin yoğun alkışlarıyla, ''Halkçı Ecevit'' sloganlarıyla girdi. Ecevit de partilileri eliyle selamladı. 
     Başbakan Ecevit'in konuşmasını yaptığı kürsünün arkasındaki bölümde bez afişler üzerinde, ''Daha iyi düşünen daha iyi üreten daha iyi paylaşan bir Türkiye için DSP'', ''Sen yine haklı çıktın Ecevit'', ''Şimdi yine DSP zamanı'', ''Ey Türkiye işte e-Türkiye DSP'', ''Hedef bilgi toplumu'', ''Köykentten teknokente'', ''Sessiz devrim'' ve ''Bilişim reformuna doğru'' yazdığı görüldü. 
     Basın mensuplarının yoğun ilgi gösterdiği basın toplantısında, DSP'nin ''Sesiz devrim'' başlıklı seçim bildirgesi ile birlikte ''Hedef bilgi toplumu bilişim stratejileri'' başlıklı ayrı bir kitapçık daha dağıtıldı. 
     





</TEXT>
</DOC>
