<DOC>
<DOCNO> 131076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sontur15.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanlığı ''Kıbrıs'ta politika değişikliği yok'' 
</HEADLINE>
<TEXT>

     Dışişleri Bakanlığı Sözcüsü Büyükelçi Yusuf Buluç, ''Kıbrıs'ta politika değişikliği olarak tanımlanabilecek bir gelişmenin söz konusu olmadığını'' söyledi. 
     Buluç, haftalık basın toplantısında, Türkiye'nin Kıbrıs politikasının değişip değişmediği yönündeki tartışmalara ilişkin bir soru üzerine, kamuoyunu bilgilendirmeyi amaçladıklarını, bu amaçla da ''ciddi ve profesyonel'' bir çaba içinde olduklarını belirtti. 
     Buluç, ''sorulara verdiği kapsamlı yanıtlar içinden tek bir sözcük ya da cümleciğin alınmasından, söz konusu çabaların gerekli şekilde değerlendirilmediği sonucunu çıkardığını'' da kaydetti. 
     Türkiye'nin Kıbrıs'ta her zaman adil ve kalıcı bir çözümden yana olduğunu ifade eden Buluç, ''Kıbrıs'taki mevcut barış ortamının ve Türkiye'nin etkin ve fiili garantisinin devamını sağlayacak, Türk-Yunan dengesini koruyacak, adada iki tarafın egemen eşitliğini kabul eden, uzlaşmaya dayalı yeni bir ortaklık kurulması hedefimizde bir değişiklik olmamıştır'' diye konuştu. 
     Müzakere sürecine yeni bir şans tanıyabilmek için KKTC Cumhurbaşkanı Rauf Denktaş ile yakın istişare içinde görüşmelerin Şubat sonuna kadar devamına olanak sağlandığına işaret eden Buluç, BM Genel Sekreteri Kofi Annan tarafından sunulan önerilerin, Kıbrıs Türk tarafınca müzakere edilebilir bulunduğunu, Türkiye'nin de bu görüşe katıldığını kaydetti. 
     Adada taraflar arasında BM'nin öngördüğü şekilde 28 Şubat'a kadar bir anlaşmanın ortaya çıkabilmesi için, bu önerilerin bazı bölümlerinde Türk tarafının beklentileri doğrultusunda düzeltmelere ihtiyaç duyulduğunu ifade eden Buluç, sözlerini şöyle sürdürdü 
     ''Bu amaç doğrultusunda Türk tarafının önümüzdeki müzakere sürecinde izleyeceği tutum, başta Cumhurbaşkanı Denktaş olmak üzere, KKTC makamlarıyla yapılacak müzakereler çerçevesinde müştereken belirlenmiş bulunmaktadır. Bunun haricinde politika değişikliği olarak tanımlanabilecek bir gelişme söz konusu değildir. Türkiye, Kıbrıs'ta kalıcı bir çözüme ulaşılması amacıyla yürütülen müzakere sürecini ve Denktaş'ın çabalarını destekleyegelmektedir.'' 
     





</TEXT>
</DOC>
