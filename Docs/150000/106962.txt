<DOC>
<DOCNO> 106962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sondun22.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika, yabancılara iş ve eşitlik arayışında... 
</HEADLINE>
<TEXT>

     Belçika Bütçe ve Sosyal Uyum Bakanı Johan Vande Lanotte, işverenlerin yabancı ve yabancı asıllılara daha fazla kapılarını açmalarını sağlamak için kota uygulanmasını önerdiğini bildirdi. 
     ''Sakat bir Belçikalı, sağlam bir yabancıdan daha kolay iş bulma şansına sahip. İstatistikler bunu gösteriyor'' diyen Vande Lanotte, işverenleri, yabancıları da işe almaya mecbur edecek bir yöntem bulmanın kaçınılmaz olduğunu savundu. 
     Flaman Sosyalist Parti üyesi olan ve Başbakan Yardımcılığı görevini de sürdüren Johan Vande Lanotte, Belçika'ya gelen yabancıların, bu ülkenin lisanını öğrenmeye zorlanmalarının doğal olduğunu, uyum için bunun gerektiğini, ancak bu insanlara eşit şanslar tanımanın da önem taşıdığını anlattı. 
     Kanada ve Hollanda gibi ülkelerde patronlarla sendikalar arasında yapılan sözleşmelerle yabancıların işe alınmasını kolaylaştıran kotalar oluşturulduğunu, işverenlerin bu kotalar çerçevesinde belirli oranda yabancıyı işe almaya mecbur edildiklerini belirten Belçikalı Bakan, ''Kapitalizm cenneti ABD'de bile kota sistemi uygulanıyor'' dedi. 
     Belçika'nın Flaman kesiminde, Flamanca bilmeyen 30 bin Fransız çalıştığını, o bölgedeki genç yabancıların ise iş bulamadıklarını örnek gösteren Lanotte, ''bu durum, sosyal açıdan, her an patlayabilecek bir barut fıçısı oluşturuyor'' dedi. 
     İşverenlerin sorumluluğu üzerinde duran Vande Lanotte, yabancılara oy hakkı vermenin de bir çözüm olabileceğini, partisinin bu görüşü desteklediğini belirtti. 
     Belçika İşverenler Federasyonu FEB , Vande Lanotte'un açıklamalarına tepki göstererek, ''yabancıların uyumu için çabalara katkıya hazır olduğunu, ancak kota sistemine karşı çıktığını'' duyurdu. FEB, 1998-2001 yılları arasında gösterilen özel çabalar sayesinde, AB dışından gelen yabancılarda işsizlik oranının yüzde 17 düşürüldüğünü hatırlattı ve ''Kota uygulaması getirilirse, yabancıları işe alacağız diye Belçikalıları işten çıkarmak zorunda kalabiliriz'' mesajı verdi. 
     





</TEXT>
</DOC>
