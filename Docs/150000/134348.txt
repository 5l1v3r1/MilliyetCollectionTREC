<DOC>
<DOCNO> 134348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sontur14.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Poliste savaş teyakkuzu.. 
</HEADLINE>
<TEXT>

     Emniyet Genel Müdürlüğü, ABD'nin olası Irak operasyonuna hazırlık amacıyla tüm illere genelge göndererek, koruma önlemlerinin ''en üst seviyeye'' çıkarılmasını istedi. 
     Bu kapsamda Ankara'da belirlenen 4 bin hassas nokta, 2 bin polis tarafından koruma ve izlemeye alındı. 
     Emniyet Genel Müdürlüğü Koruma Daire Başkanlığı'nca hazırlanan ''Olası Irak operasyonuna hazırlık'' amacı taşıyan genelge, ''Bakan oluru'' ile il valiliklerine gönderildi. Genelgede, valiliklerden illerinde bulunan büyükelçilik, konsolosluk, yabancı temsilcilikler, yabancı tesisler, yabancıların ikamet ettiği konutların yer aldığı bölgelerde alınan güvenlik önlemlerinin ''en üst seviyeye'' çıkarılması istendi. 
     Genelgede, Yargıtay'da geçen hafta meydana gelen patlama hatırlatılarak, ''terör örgütlerinin savaş ve savaş öncesi'' eylemlere girişebileceği vurgulandı. 
     Konuyla ilgili olarak Terörle Mücadele Daire Başkanlığı ve Asayiş Daire Başkanlığı da kendi birimleri açısından birer genelge yayınladılar. 
     İl valiliklerinin koordinasyonunda alınacak güvenlik önlemleriyle ilgili genelgeler, bilgi için Başbakan Abdullah Gül'e de sunuldu. 
     
     BAŞKENT'TE 4 BİN NOKTA... 

     Genelge nedeniyle, yabancıların ve diplomatik misyonun yoğun olarak bulunduğu Ankara'da ek önlemler alındı. 
     Ankara Emniyet Müdür Yardımcısı Ali Çetkin'in koordinasyonunda yürütülen önlemler, büyükelçiliklerin yer aldığı Çankaya'da yoğunlaştı. 
     Başkentte büyükelçilikler, temsilcilikler, yabancı tesisler, yabancıların ikamet yerleri ve benzeri 4 bin hassas nokta belirlendi. Bu noktalar, Asayiş Ekipler Amirliği'nin devriyelerine tek tek zimmetlendi. Asayiş ekipleri, karakollar ile Kaçakçılık ve Organize Suçlar Şube Müdürlüğü personeliyle takviye edildi. Hassas Bölgeler Koruma Şube Müdürlüğü'nün ''sabit nokta'' görevlileri de uyarıldı. 
     Öte yandan, Terörle Mücadele Şube Müdürlüğü, Yabancılar Şube Müdürlüğü ve İstihbarat Şube Müdürlüğü görevlileri de şüpheli yabancıların faaliyetlerini yakın takibe alındı. 
     ''Uyuyan ajanlar''ın savaş ve savaş öncesinde ''faal'' duruma geçtiklerini belirten bir yetkili, ''MİT'le irtibatlı olarak çalışmalarımızı sürdürüyoruz'' dedi. 
     Koruma önlemlerinin koordinasyonundan sorumlu Emniyet Müdür Yardımcısı Ali Çetkin, savaş ve savaş öncesinde meydana gelebilecek olaylara karşı alınacak önlemlerle ilgili olarak, terör ve istihbarat uzmanları tarafından ''acil eylem planı'' hazırlandığını bildirdi. 
     





</TEXT>
</DOC>
