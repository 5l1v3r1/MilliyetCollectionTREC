<DOC>
<DOCNO> 145224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sondun21.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Asyalı uzmanlar ''Uzun savaş dincilere ve teröristlere yarar'' 
</HEADLINE>
<TEXT>

     Asyalı uzmanlar, Irak savaşının uzamasının, Asya ve Ortadoğu'daki İslamcı partilerle terörist gruplara yarayabileceği görüşünü savunuyor. 
     El Kaide uzmanı Rohan Gunaratna, ''Kampanya, Müslüman halkın duygularını incitiyor. Bunun sonucunda İslamcı partilerle terörist gruplara destek zaman içinde artacak'' yorumunda bulunuyor. 
     ''El Kaide, dünyanın ilk terörist ağının kalbi'' adlı kitabın yazarı da olan Gunaratna, ''Bugünden itibaren gelecek 5 yıl içinde dünyada daha sağlam, daha direnişçi ve daha güçlü terörist örgütler göreceğiz, özellikle de Ortadoğu ve Asya'da'' diyor. 
     Teröristlerin gücü ve sayılarının faydalandıkları destekle doğru orantılı olduğunu söyleyen uzman, desteğin artmasının da şiddetin tırmanmasıyla ifade bulacağını söylüyor. Gunaratna, savaş durumunun teröristlerce kullanılacağını, kendilerini incinmiş hisseden Müslümanların para ve katılımcı bulmalarının kolaylaşacağını savunuyor ve ''Savaş ne kadar uzarsa, bu desteğin artması demek olacak'' yorumunu yapıyor. 
     Endonezya Bilim Enstitüsü araştırmacılarından Tevfik Abdullah, hali hazırda bütün dünyada gündelik hale gelen Amerikan karşıtı gösterilere yol açan Irak savaşının, hem eylem olarak, hem de kişi sayısı olarak İslamcı aşırı uçları besleyeceğini söylüyor. 
     Bangkok'taki Chulalongkorn Üniversitesi'nden Panitan Wattanayakorn da, ılımlı Müslümanların radikalleşmesinin savaşın devamına bağlı olacağını belirterek, ''1991'deki Körfez savaşında aşırı dincilerin Güneydoğu Asya'da daha faal hale geldiler'' diyor. Wattanayakorn, ''Bu savaş uzarsa harekete geçmek için daha çok fırsat yakalayacaklar'' uyarısında bulunuyor. 
     Endonezya ve Malezya gibi ılımlı Müslüman ülkelerin, Irak'a savaşın İslam'a karşı bir savaş olmadığını belirtmelerine rağmen, uzmanlar, sokaklardaki öfkenin ancak savaşın sona ermesiyle dineceği görüşünde birleşiyor. 
     




</TEXT>
</DOC>
