<DOC>
<DOCNO> 146987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sondun20.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam "Ordumuzun üçte biri onlara yetti" 
</HEADLINE>
<TEXT>

     Irak Devlet Başkanı Saddam Hüseyin, Iraklıları ''savaşmaya devam etmeye ve kentlerini savunmaya'' çağırdı. 
     Katar'ın başkenti Doha'da, Irak uydu televizyonunda yayınlanan ve Saddam'a ait olduğu belirtilen açıklamada, ''zaferin yakın olduğu'' belirtildi, ''Irak silahlı kuvvetlerinin savaşta tüm kapasitelerini kullanmadığı'' kaydedildi. 
     Üniformalı Iraklı haber sunucusu tarafından okunan açıklamada, ''Onlarla savaşın. Bu sayede din ve ilkelerin kalesi Irak güvenli hale gelecek ve krizi coşkulu biçimde atlatacak. Onlarla savaşın, zafer yakındır. Ordumuzun üçte biri ya da daha azını kullanmamıza karşın, suçlular ellerindeki her şeyi kullandı'' denildi. 
     ''Müttefik güçlerin başarısızlıklarının ortada olduğu ve zaferin ufukta göründüğü'' kaydedilen açıklamada, ''müttefik güçlere ağır zayiat veren'', Irak ordusuna bağlı 11'inci Tümen, Nasıriye'deki ve diğer güney kentlerindeki Baas Partisi üyelerinden övgüyle söz edildi, Iraklılardan, kentlerini savunurken onları örnek almaları istendi. 
     Saddam'ın bugün yayınlanan açıklamasının, dün Irak Enformasyon Bakanı Muhammed Said Essahaf tarafından okunan mesajından farklı olduğu bildirildi. Bu son açıklamanın, gerçekten Saddam'ın mesajı olup olmadığına dair herhangi bir doğrulama yapılmadı. 
     Saddam Hüseyin, dün Irak devlet televizyonunda Essahaf tarafından okunan yazılı mesajında, müttefik kuvvetlere karşı cihat çağrısında bulunmuştu. 
     





</TEXT>
</DOC>
