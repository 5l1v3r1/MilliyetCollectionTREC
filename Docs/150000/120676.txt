<DOC>
<DOCNO> 120676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/ekonomi/eko07.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
DHL markası Türk yöneticiye emanet 
</HEADLINE>
<TEXT>

DHL, Türkiye’deki Pazarlama Müdürü Faruk Akosman’ı, 101 ülkedeki pazarlama müdürleri ve ticari direktörlerinin başına getirdi 
     EKONOMİ SERVİSİ 

     DHL Türkiye’nin Pazarlama Müdürü Faruk Akosman, DHL’nin, Doğu Avrupa - Ortadoğu - Afrika bölgesinin marka yönetiminin başına getirildi. 
     101 ülkeden oluşan Doğu Avrupa - Ortadoğu ve Afrika bölgesindeki Marka yönetimi ve pazar araştırmalarından sorumlu olacak Akosman, "Gelişen Pazarlar" bölgesi adı altında toplanan 101 ülkenin pazarlama müdürü ve ticari direktörlerinden oluşan bir ekibin yöneticiliğini üstlenip, her türlü kurumsal iletişim, marka yönetimi ve pazarlama çalışmasını yürütecek. 
     
     Türkiye örnek olacak 
     Zimbabve’den Mısır’a kadar tüm ülkeleri genel merkezde temsil edeceğini söyleyen Akosman, DHL Türkiye’nin son iki yıl içerisinde Avrupa’da en yoğun iletişim ve entegre pazarlama aktivitesi gerçekleştiren ülke olduğunu belirtti. Diğer DHL ülkeleri bir kampanya yaparken Türkiye’de aynı anda beş - altı ayrı kampanya yürütüldüğünü anlatan Akosman, "Yeni görevimde Türkiye’de uygulanan başarılı pazarlama stratejilerini diğer ülkelere taşımaya çalışacağım" dedi. Marka yönetiminin, bir marka’nın hedef kitle tarafından kısa ve uzun vadeli olarak bilinirliğini artırmak için iletişim stratejilerinin belirlenmesi demek olduğunu söyleyen Akosman, Boğaziçi Üniversitesi işletme Fakültesi’nden mezun. Miami Üniversitesi’nde yüksek lisans yaptı. 
     



 EKONOMİ 
















</TEXT>
</DOC>
