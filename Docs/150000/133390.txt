<DOC>
<DOCNO> 133390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sondun03.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den ''Canlı kalkanlara'' eleştiri... 
</HEADLINE>
<TEXT>

     ABD, Irak'ta olası savaşı önlemek için canlı kalkan olmak üzere Bağdat'a giden kişileri eleştirdi. 
     Beyaz Saray Genel Sekreteri Andrew Card, savaşı önlemek için ''canlı kalkanlığa soyunanlara'' seslenerek, ''Başka insanlara, hatta kendi halkına ve komşularına korkunç şeyler yaptığı iyi bilinen bir diktatör tarafından kullanılmanıza izin vermeyin'' dedi. 
     Card, Fox News televizyonunda katıldığı bir programda, canlı kalkanların sadece Irak lideri Saddam Hüseyin'in ekmeğine yağ süreceğine dikkati çekti. 
     Canlı kalkan olmak üzere Bağdat'a giden 60 gönüllü arasında İngiliz, Amerikalı, İspanyol, Brezilyalı, Avusturyalı ve İsrailliler de bulunuyor. Yaşları 20 ile 60 arasında değişen canlı kalkanların organizatörlüğünü, Körfez Savaşı'nda savaşan deniz piyadelerinden Ken O'Keefe yapıyor. O'Keefe, Irak'a savaş açma çabasının, ''emperyalist petrol savaşından'' kaynaklandığını savunuyor. 
     Karayoluyla Londra'dan Bağdat'a hareket eden ve sayılarının yol boyunca artması beklenen eylemcilerin, 4-5 Şubat günleri Türkiye'den Irak sınırına ulaşmaları bekleniyor. 
     





</TEXT>
</DOC>
