<DOC>
<DOCNO> 139806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/guncel/gun05.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Volta sırrı’ yakalattı 
</HEADLINE>
<TEXT>

Soygun için cinayet işleyen zanlı, başka bir suçtan cezaevine girdi. Volta atarken soygunu anlatınca, cinayet çözüldü 
     ULAŞ ÖZDEMİR Trabzon DHA 

     Trabzon’da 31 Ocak 2001’de Sümerbank’ın para nakil aracından 278 milyar lira gasp edilmesi ve güvenlik görevlisi Ali Köse’nin öldürülmesi soruşturması, zanlılardan Gökay Emirzeoğlu’nun başka bir suçtan girdiği cezaevinde koğuş arkadaşına soygunu anlatmasıyla aydınlığa kavuştu. 
     Sümerbank’a ait parayı yılbaşı günü Merkez Bankası’na götüren özel otomobilin yolu Elkafdere Mahallesi’nde başka bir otomobille kesildi. Kalaşnikovlu soyguncular, silahına davranan güvenlik görevlisi Ali Köse’yi 26 öldürdükten sonra çuval içindeki parayı alarak kayıplara karıştı. 
     
     DNA testiyle sonuç 
     Polis 15 aydır soruşturmaya devam ederken, Trabzon Bahçecik Cezaevi’ndeki bir hükümlü Başsavcı Burhan Çobanoğlu’na bir ihbar mektubu göndererek, kurşunlama nedeniyle 4 ay cezaevinde yatan Gökay Emirzeoğlu’nun banka aracı soygununu anlattığını yazdı. Bunun üzerine Emirzeoğlu kardeşleri takibe alan polis, yemek yedikleri lokantalarda bıraktıkları sigara izmariti, çatal, bıçak ve kaşıklara el koyarak incelemeye aldı. Soyguncuların terk ettiği otomobilde bulunan izmarit ve saç teliyle DNA testi yaptırdı. Sonuçlar birbirine çok yakın çıkınca, önceki gece yapılan operasyonla Gökay 28 , Gökmen 29 , Faruk 40 ile polislikten atılan Atalay Emirzeoğlu 32 kardeşler gözaltına alındı. Faruk Emirzeoğlu, olayla ilgisi bulunmadığı gerekçesiyle serbest bırakılırken, görgü tanıklarının teşhis ettiği diğer 3 kardeşin sorgusu devam ediyor. 
     



 GÜNCEL 




















</TEXT>
</DOC>
