<DOC>
<DOCNO> 120200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/soneko21.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı Formula 1 icin önümüzdeki hafta imzalar atılacak 
</HEADLINE>
<TEXT>

     2005 yılında yapılacak Formula-1 otomobil yarışları için Formula-1 Organizasyonu FAO Başkanı Bernie Ecclestone'un İstanbul'u seçmesinin ardından, projeyi üstlenen İstanbul Ticaret Odası'nın Yönetim Kurulu Başkanı Mehmet Yıldırım, şirket kurmak için hazırlıkları tamamladıklarını bildirdi. 
     Mehmet Yıldırım, A.A. muhabirine yaptığı açıklamada, ''Sadece Formula-1'in Organizasyonu Başkanı Bernie Ecclestone ile ön anlaşmayı imzalamamız gerekecek. Pazartesi günü ekibi geliyor. Önümüzdeki hafta bir basın toplantısı ile ön anlaşmayı yapacağız'' dedi. 
     Formula-1 projesini İTO'nun yürüteceğini belirten Yıldırım, bu konuda İTO Meclisi'nden yetki aldıklarını anımsattı. 
     Formula-1 yarışlarını dünyada 3 milyara yakın insanın izlediğine, ayrıca dünyanın her ülkesinden yarışların yapıldığı ülkeye önemli bir turizm hareketi oluştuğuna işaret eden Yıldırım, ''Ülke tanıtımında çok büyük bir organizasyon. Dünyada 17 ülkede yapılıyor. Malezya'dan sonra Formula-1 yarışlarının yapıldığı ikinci bir Müslüman ülke Türkiye olacak'' dedi. 
     Organizasyonun İstanbul ve Türkiye'ye gerek ticaret gerek turizm açısında büyük katkısı olacağını ifade eden Yıldırım, ''Gelen insanların alım güçleri çok yüksek boyutlarda. Ortalama günde 400-500 dolar harcama kapasitesi olan kesim'' dedi. Mehmet Yıldırım, Formula-1'i en son yapan Malezya'nın 145 milyon dolar seviyesinde getiri sağladığına dikkat çekti. 
     Mehmet Yıldırım, bu organizasyonun sadece Formula-1'le sınırlı kalmadığını, aynı zamanda işletici şirket olarak Macaristan, Avusturya, İspanya gibi ülkelerle de organize olacaklarını kaydetti. 
     
     KURTKÖY TEPEÖREN'DE İNCELEME 
     Formula-1'e İzmir, Antalya ve Kırşehir'in de talip olduğunu, ancak burada İstanbul'un şansını kullandıklarını ifade eden Yıldırım, şunları belirtti 
     ''İTO olarak bizim hazırlığımız vardı. Formula-1'in yetkilileri 3 ay önce Türkiye'ye geldiği zaman plan ve projelerimizle anında yer gösterip bu işe talip olduk. İlk görüşmeyi de biz yaptık. Sonra İzmir ve Antalya bir de Kırşehir çıktı. Biz önemli bir hazırlığı yapmıştık. Sabiha Gökçen Havaalanı'nın bu işte faydası oldu. Çünkü bu organizasyon için havaalanı ve tabii İstanbul'un altyapısı önemli oldu.'' Teknik ön çalışmaların yapılabilmesi için, pistlerin mimarı Herman Tilke'nin bir hafta içinde İstanbul'a gelerek projeyi yürütecek olan İTO Başkanı Mehmet Yıldırım ile Kurtköy Tepeören'deki arazinin teknik çalışmaları ve pistin çizimiyle ilgili çalışmalara başlaması bekleniyor. 
     





</TEXT>
</DOC>
