<DOC>
<DOCNO> 130414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sontur26.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül Hepimiz gayret sarfetmeliyiz, en çok da Irak 
</HEADLINE>
<TEXT>

     Başbakan Abdullah Gül, Irak'ın Birleşmiş Milletler BM Güvenlik Konseyi kararlarını hiç şüpheye mahal bırakmayacak şekilde uygulamasının gerektiğini bildirdi. 
     Başbakan Gül, İran Dışişleri Bakanı Kemal Harrazi ile görüşmesinin ardından İran'daki temaslarını değerlendirmek üzere Türkiye'nin Tahran Büyükelçiliği'nde basın toplantısı düzenledi. 
     Bölgedeki tehlikeli gelişmeleri dikkate alarak askeri bir çatışmaya varmadan, savaş çıkmadan krizin nasıl önleneceği düşüncesiyle aktif bir barış hareketi başlattıklarını belirten Gül, bunun ilk ayağı olarak geçen hafta Suriye, Ürdün ve Mısır'a yaptığı ziyaretlere değindi. Bu ülkelerin devlet başkanları ve başbakanları ile bu konuyu derin ve geniş bir şekilde görüştüğünü hatırlatan Gün, dün de Suudi Arabistan'da aynı şekilde görüşmelerde bulunduğunu anımsattı. 
     İran'da Cumhurbaşkanı Muhammed Hatemi, Cumhurbaşkanı Birinci Yardımcısı Rıza Arif ve Dışişleri Bakanı Kemal Harazi ile görüşmelerde bulunduğunu belirten Gül, bu görüşmelerin konusunun önce Türkiye ile İran arasındaki ikili ilişkiler olduğunu, bu çerçeve içinde ticari, sanayi ve diğer sahalardaki işbirliği imkanlarının gözden geçirildiğini, önümüzdeki aylarda yapılacak ekonomik işbirliği toplantıları ile ilgili niyetlerin ortaya konulduğunu söyledi. Türkiye ile İran ilişkilerinin giderek daha da güçlendiğini belirten Gül, güvenlik sahasında karşılıklı tatmin edici gelişmelerin söz konusu olduğunu ifade etti. 
     Başbakan Gül, konuşmasını şöyle sürdürdü 
     ''Siyasi sahada aynı şekilde. Ekonomik sahada da yapılacak daha çok şeyler olduğuna inanmaktayız. Türkiye ile İran arasında ikili ilişkiler söz konusu olduğu gibi bölgesel çapta da Ekonomik İşbirliği Teşkilatı çerçevesi içerisinde de birçok ilişkilerimiz vardır. Bütün bunları tekrar gözden geçirme imkanı bulduk.'' -''GENİŞ VE SAMİMİ GÖRÜŞMELER YAPILDI''- Görüşmelerin ikinci konusunun ve ziyaretinin esas amacının, bölgede giderek daha tehlikeli hal arzetmeye başlayan Irak krizi ile ilgili olduğunu ifade eden Gül, bu noktada çok geniş ve samimi görüşmeler yapıldığını, karşılıklı düşüncelerin aktarıldığını kaydetti. Başbakan Gül, şöyle devam etti 
     ''Hepimizin kaygısı bu bölgede çıkacak muhtemel bir savaşın Irak savaşın maliyetlerinin yine bu ülkenin halkının ödeyeceğinin açık olmasıdır. Yapılabilecek herşeyi yapıp son şansları da denemenin kanaatine vardık. Bu savaşı önlemek için hepimizin sorumluluğu vardır. Hepimiz gayret sarfetmeliyiz, en çok gayret de Irak tarafından sarfedilmelidir. 
     Irak'ın Birleşmiş Milletler Güvenlik Konseyi kararlarını hiç şüpheye mahal bırakmayacak şekilde uygulamasının gerekli olduğu konusunda müşterek kanaatımız var. Ayrıca yine böyle bir askeri çatışmayı önlemek için yapılabilecek çeşitli somut adımların da olduğu kanaatine vardık.'' Bu konularda ziyaret ettiği ülkelerle de tekrar istişare yapıp müşterek bir hareket içinde olmayı da doğru bulduklarını belirten Gül, ''Bununla ilgili kısa süre içerisinde istişarelerimizi tamamlayıp kamuoyuna da açıklamalarda bulunacağız'' dedi. 

     
</TEXT>
</DOC>
