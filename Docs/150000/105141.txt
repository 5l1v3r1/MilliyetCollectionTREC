<DOC>
<DOCNO> 105141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sonspo09.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da 5 oyuncu sakat... 
</HEADLINE>
<TEXT>

     Galatasaray'da, sezonun henüz 4. haftası olmasına karşın, 5 oyuncunun sakatlığının bulunduğu bildirildi. 
     Kulüp doktoru Serhan Kurtulmuş, sarı-kırmızılı ekipte Ergün, Hasan, Berkant, Ümit Davala ve Pinto'nun sakatlıklarının bulunduğunu söyledi. 
     Bu futbolcular içinde durumu en ciddi olanının Ergün olduğunu dile getiren Dr.Serhan Kurtulmuş, ''Ergün, dün yapılan Malatyaspor maçı öncesinde sol arka adalesinden sakatlandı. Çekilen MR'ı sonucunda bu bölgede ödem ve zedelenme belirlendi. Tedavisine başladık. Bu hafta lige ara verilecek, kendisini ilk lig maçına yetiştirmeye çalışacağız'' diye konuştu. 
     Kurtulmuş, Pinto'nun sağ arka adalesinde gerilmeye bağlı ödem meydana geldiğini de belirterek, MR'ını çektikleri bu oyuncunun da tedavisine başladıklarını vurguladı. 
     Kurtulmuş, sakatlıkları nedeniyle Malatyaspor maçında yer alamayan Ümit Davala, Hasan ve Berkant'ın tedavilerinin de sürdüğünü ve bu oyuncuların ilk lig maçında oynama olasılıklarının bulunduğunu sözlerine ekledi. 
     





</TEXT>
</DOC>
