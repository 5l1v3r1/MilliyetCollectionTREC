<DOC>
<DOCNO> 112258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sonspo10.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Diyarbakırspor maçı hazırlıkları... 
</HEADLINE>
<TEXT>

     Galatasaray, ligde gelecek hafta Diyarbakırspor ile yapacağı maçın hazırlıklarını bu sabah antrenmanıyla sürdürdü. 
     Florya Metin Oktay Tesisleri'nde, teknik direktör Fatih Terim yönetiminde, milli ve sakat oyunculardan yoksun yapılan ve yaklaşık 1,5 saat süren antrenmanda futbolcular, 5'e 2 pas çalışması ve yarım sahada çift kale maçın ardından, şut çektiler. 
     Oldukça neşeli geçen antrenmanda Terim, çift kale maçı sık sık durdurarak oyuncuları etrafında topladı ve uyarılarda bulundu. 
     Bu arada, Mehmet Bölükbaşı, Faruk, Ümit Karan, Ayhan, Felipe ve Almaguer'den oluşan yeşil takım, Mondragon, Vedat, Mehmet Polat, Pinto, Christian ve Berkant'tan oluşan kırmızı takıma çift kale maçta 2 kez yenilirken, teknik direktör Terim, her yenilgi için yeşil takıma 1'er tur koşu cezası verdi. 
     Şut çalışmasında ise ilk 20 şutluk bölümde kırmızı takım, yeşil takıma gollerde 8-6'lık üstünlük sağlarken, ikinci şut yarışı 5-5 berabere bitti. Fatih Terim, bunun üzerine takımlara 3'er şut hakkı daha tanıdı ve bu şutlardan 1-0 galip ayrılan yeşil takım, antrenman sonunda kırmızı takıma bir kez daha ceza koşusu yaptırmayı başardı. 
     Galatasaray, Diyarbakırspor maçının hazırlıklarını bu akşam gerçekleştireceği antrenmanla sürdürecek. 
     





</TEXT>
</DOC>
