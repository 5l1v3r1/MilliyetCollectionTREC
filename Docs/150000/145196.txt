<DOC>
<DOCNO> 145196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/yazar/gunes.html </URL>
<DATE> 2003/03/25/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
9 Nisan sendromu 
</HEADLINE>
<TEXT>

     Açıkça belirtelim "bu borç dönmez" diyenler giderek çoğalıyor. Özellikle bankaların bono iştahının bir hayli azaldığı ifade ediliyor. Bunların hepsi de olumsuz işaretler. Ama peşinen belirtelim, hiçbiri aşılamayacak sorunlar değil. 
     Geçenlerde 18 Mart ihalesi de kaygı yaratmıştı. O ihalede de yürekler hopluyordu. Üstelik bir gün önce Hazine borçlanması gereken miktarı bile tutturamamıştı. Ancak "tezkere Meclis’e sevk ediliyor" haberiyle ve Devlet Bakanı Babacan’ın yardımın hala gündemde olduğu açıklamalarıyla ihale atlatıldı. 
     Şimdi bu kez 9 Nisan’daki yüklü ihale konuşuluyor. Ancak bu kaygılar da abartılı 
     Birincisi, bugün bankaların kaynaklarını bonodan başka bir alana kaydırma olanağı bulunmuyor. Çünkü kredi talebi pek yok. Bu nedenle kamunun borçlanması bankaların işine yarıyor. Hele hele bu denli yüksek faizlerle. Böylece bankalar krizde kaybettiklerini telafi etmiş oluyorlar. 
     İkincisi, Hazine faiz - dışı fazla yaratmayı sürdürüyor. Yani faizler astronomik olmasa, borç küçülecek. Yaratılan faiz - dışı fazla hedefi tutturamıyor, ama dünya rekoru bir hedefi de tutturmak pek kolay değil. Bu da göz ardı edilmemeli. 
     Üçüncüsü ve hepsinden önemlisi, hemen yanı başımızda bir savaş patlamışken faizlerin yükselmesinden daha normal ne olabilir Önemli olan bunun kalıcı olmaması ve Hazine’nin bunu en az hasarla atlatacağını bilmesi. 
     Dördüncüsü, Hazine’nin elinde önemli silahlar bulunuyor. Örneğin şu anda Merkez Bankası bilançosunda Hazine’nin 4.6 katrilyonluk bir nakdi tasarrufu bulunuyor. 9 Nisan’da ödeyeceği rakam ise 5 katrilyondan ibaret. Üstelik 9 Nisan’a kadar tahsil edeceği birçok geliri bulunuyor. Temel harcaması ise pek gözükmüyor. Kaldı ki, Maliye Bakanlığı dün tüm harcama tahsislerinin 3 ay için durdurulduğunu açıkladı. 
     Bunun ötesinde, Merkez Bankası her an devreye girerek piyasaları rahatlatabilir. Ve nihayet Hazine çok kısa vadeli ihale açarak ödeyeceği reel faizi düşürebilir. Nisan ayında toplam 6.9 katrilyon, mayısta da 9.3 katrilyonluk itfalar bulunuyor. Özellikle 7 Mayıs’taki 4.3 katrilyonluk itfa yine kaygı verebilir. Ancak daha sonra yüklü itfalar azalıyor. Haziran başındaki itfa ise sadece 3 katrilyon. Nisan ihalesi atlatılabilirse piyasalarda güven geri gelebilir. 
     Nihayet şunu da belirtelim bütçe Meclis’ten geçince, IMF’nin dördüncü gözden geçirmesinin tamamlanması gerekiyor. Bu gelişme güvensizlik havasını dağıtabilir. 
     Savaş elbette birkaç hafta sürmeyecektir, ama birkaç ay da süremeyecektir. Kısacası, yaşanan olumsuzluklar, gelmesi beklenen paranın suya düşmesinden ve savaştan kaynaklanmaktadır. Piyasa doğal tepkisini göstermektedir. Zamanla ortalık yatışacaktır. 
     
     







</TEXT>
</DOC>
