<DOC>
<DOCNO> 106971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sondun31.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AB İran'dan İsrail'in varlığını tanımasını istedi 
</HEADLINE>
<TEXT>

     AB, İran'a İsrail'in ''zorunlu varlığını'' kabul etmesi çağrısında bulunarak, İran ile gelecekte yapılacak ticari görüşmelerin, bu tür sorunlu konularda yapılacak diyaloğa bağlı olduğunu bildirdi. 
     Tahran'da İranlı yetkililer ve AB heyetinin görüşmelerinden sonra AB tarafından yapılan açıklamada, gelecek ay İran ile ticaret ve işbirliği anlaşması üzerinde görüşmeler başlamadan önce, ''dört konunun özel önem taşıdığının'' altı çizildi. 
     ''Ortadoğu konusunda AB'nin İran'ı, iki devletin, İsrail ve Filistin'in, zorunlu varlığını tanıma konusunda uluslararası fikir birliğine katılmasına cesaretlendireceği'' belirtilen açıklamada, ''İran'a kitle imha silahlarının yayılmasını önlemeyle ilgili uluslararası anlaşmaları imzalaması, onaylaması ve tam olarak uygulaması'' çağrısında bulunuldu. 
     Açıklamada ayrıca, ''İran'ın insan haklarını koruması ve bu alanda ilerleme kaydetmesi için cesaretlendirileceği ve İran'ın, terörizme maddi destek sağlanmasına karşı BM Güvenlik Konseyi'nin kabul ettiği 1373 sayılı kararı tam olarak uygulaması'' istendi. 
     AB'nin ''İran ile işbirliğini geliştirmesini umduğu ve AB ile İran arasında ekonomik ve ticari ilişkilerin derinleşmesini beklediği, bunun da bahsi geçen dört konu dahil AB'nin İran ile ilişkilerinin diğer yönünde gösterilecek benzer ilerlemeyle tamamlanabileceği'' belirtildi. 
     İran ile ticari ve işbirliği anlaşması görüşmelerinin en erken gelecek ay başlamasının beklendiği belirtilen açıklamada, AB ve İran'ın, AB-İran insan hakları diyaloğunu resmi olarak başlatma görüşmelerini mümkün olan en kısa zamanda yapmak için taraflar arasında bir uzmanlar toplantısı organize etmede anlaştığı ve bu diyaloğun başlamasıyla ilgili bir önkoşul olmadığı kaydedildi. 
     Açıklamada, AB dönem başkanı Danimarka'nın Dışişleri Bakanı Yardımcısı Friis Arne Peterson başkanlığındaki AB heyeti ile İran Dışişleri Bakanlığı'nın Avrupa-Amerika İşlerinden Sorumlu Yardımcısı Ali Ahani başkanlığındaki İran heyeti arasında yapılan ''Kapsamlı Diyalog Toplantısı''nda, bölge güvenliği, ticaret ve yatırım, uyuşturucu ve mülteciler gibi konuların da ele alındığı bildirildi. 
     





</TEXT>
</DOC>
