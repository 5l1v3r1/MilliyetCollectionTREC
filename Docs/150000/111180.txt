<DOC>
<DOCNO> 111180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sonspo10.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ara vermeden lige döndü... 
</HEADLINE>
<TEXT>

     UEFA Kupası birinci turunda İsveç'in AIK Solna takımını eleyerek ikinci tura yükselen Fenerbahçe, izin yapmadan 6 Ekim Pazar günü deplasmanda Altay ile oynayacağı lig maçının hazırlıklarına başladı. 
     Teknik direktör Werner Lorant yönetiminde, Samandıra Tesisleri'nde gerçekleştirilen çalışmada, AIK Solna maçında forma giyen futbolcular takımdan ayrı yaptıkları çalışmanın ardından antrenmanı bıraktılar. 
     Diğer oyuncular ise antrenör Oğuz Çetin yönetiminde pas çalışmasının ardından, yarı sahada çift kale maç yaptılar. 
     
     4 FUTBOLCU KATILMADI 
     Sarı-lacivertli takımın antrenmanında sakat ve izinli olan 4 futbolcu yer almadı. 
     Kasığındaki ağrılar nedeniyle iki gün dinlenme verilen Revivo, hafif sakatlığı bulunan Mirkoviç, Arjantin Konsolosluğu'nda özel işleri olan Ortega ve çalışmasını salonda sürdüren Washington idmana katılmadı. 
     AIK Solna maçının 18 kişilik kadrosunda yer alan İsrailli futbolcu Revivo'nun, Altay maçında kadroda büyük bir olasılıkla yer almaması ve İzmir'e götürülmemesi bekleniyor. 
     Dünkü maçın ikinci yarısında oyundan alınan Brezilyalı futbolcu Washington'un ise moralinin bir hayli bozuk olduğu öğrenildi. 
     
     İZMİR YOLCULUĞU YARIN 
     Fenerbahçe, Altay'la deplasmanda oynayacağı 8. hafta lig maçı için yarın İzmir'e gidecek. 
     Yarın sabah Samandıra Tesisleri'nde İstanbul'daki son çalışmasını yapacak sarı-lacivertliler, öğlen saatlerinde İzmir'e hareket edecek. 
     Teknik direktör Werner Lorant, Altay maçıyla ilgili akşam saatlerinde İzmir'de basın toplantısı düzenleyecek. 
     Diğer yandan, Fenerbahçe'nin Hırvat futbolcusu Milan Rapaiç, kulübü FIFA'ya şikayet etmesiyle ilgili medyada yer alan haberler nedeniyle bir gazetenin muhabirine çalışma sonunda tepki gösterdi. 
     





</TEXT>
</DOC>
