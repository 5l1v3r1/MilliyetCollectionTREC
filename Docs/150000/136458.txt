<DOC>
<DOCNO> 136458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/son/soneko07.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılda 4 milyar dolarlık yeraltı suyu denize akıyor 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Türkiye'de değerlendirilmeyen yeraltı suları nedeniyle yılda 4 milyar doların denize aktığını söyledi. 
     Güler, Kurban Bayramı dolayısıyla geldiği Giresun'da, AK Parti İl Merkezi'ni ziyaret ederek, partililerle bayramlaştı. Burada gazetecilerin sorularını yanıtlayan Güler, Türkiye'nin enerji alanında ''sorunlu bir ülke olduğunu'' belirtti. 
     Türkiye'nin enerji kaynaklarını 3 hammaddeye ayarladığını dile getiren Bakan Güler, ''Bunlardan birincisi yüzde 43'lük oranla doğalgaz, ikincisi yüzde 31'lik oranla kömür, üçüncüsü de yüzde 26'lık oranla su. Oysa Avrupa'da bu rakamlar yüzde 20'leri geçmez. Avrupa'da başka enerji kaynaklarından yani rüzgar ve madenler gibi kaynaklardan yararlanılmaktadır'' dedi. 
     Türkiye'nin her yerinde enerji yapımında kullanılabilecek hammaddeler bulunduğunu anlatan Güler, şunları kaydetti 
     ''Bakanlık olarak bu hammaddeleri ortaya çıkarmak için yeni bir çalışma içerisine giriyoruz. Japon bilim adamlarıyla işbirliği yaparak uydu teknolojisiyle Türkiye'deki enerji yapımında kullanılmakta olan yeraltı kaynaklarını takip edeceğiz. İlerleyen dönemlerde de bunları ortaya çıkarmak suretiyle enerji yapımında ekonomiye katkı sağlayacağız.'' Bakan Güler, bakanlık olarak enerji üretiminde en çok yeraltı sularına önem verdiklerini ifade ederek, şöyle konuştu 
     ''Türkiye su bakımından oldukça zengin bir ülkedir. Ancak bu avantajımızı kullanamıyoruz. Maalesef yeraltı sularının yüzde 35'ini kullanmaktayız. Kaybolan bu değerler nedeniyle her yıl 4 milyar dolar kaynak denize akmaktadır. Enerji ve Tabii Kaynaklar Bakanlığı olarak yeraltı kaynak sularının kullanımı için çalışma gerçekleştirmeyi planlıyoruz. Yeraltı kaynak sularını enerji üretiminde daha çok kullanmalıyız. Bunu sağlayıp suyu, enerji yapımında kullandıktan sonra özellikle Ege Adaları'na ve Kıbrıs'a satarak değerlendireceğiz. Yani bizim dönemimizde tüm kaynaklar kullanılacak ve ülkemizin enerji üretiminde kalkınması sağlanacak.'' 
     





</TEXT>
</DOC>
