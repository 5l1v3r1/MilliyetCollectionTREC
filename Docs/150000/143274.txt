<DOC>
<DOCNO> 143274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/dunya/adun.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam’a 48 saat 
</HEADLINE>
<TEXT>

Irak’a karşı savaş kararı alan Bush yönetimi, Saddam Hüseyin ve oğullarının iki gün içinde sürgüne gitmemesi halinde bombardımanı başlatacak 
     YASEMİN ÇONGAR Washington 

     Dünya kamuoyundan yükselen savaş karşıtı seslere rağmen Irak’ın gerekirse askeri yaptırım ile silahsızlandırılması kararlılığından vazgeçmeyen ABD ve İngiltere, dünden itibaren diplomasiye nokta koydu. 
     Birleşmiş Milletler BM Güvenlik Konseyi’nden askeri yaptırıma destek verecek yeni bir kararın çıkmayacağını gören Bush yönetimi, İngiltere ve İspanya ile birlikte Konsey’e sundukları tasarıyı geri çekti ve Irak lideri Saddam Hüseyin ile oğullarının ülkeyi terk etmesinin "savaşı önlemenin tek yolu" olduğunu açıkladı. 
     
     Son ültimatom 
     ABD Başkan George W. Bush, dün gece yarısından sonra Türkiye saatiyle sabaha karşı 03.00’te yaptığı konuşmada, Saddam’a Irak’ı terk etmesi için 48 saatlik bir ültimatom verdi. ABD yetkilileri, ültimatomun bir amacının da, Amerikan vatandaşları ile diğer yabancıların Irak’tan ayrılması için fırsat tanınması olduğunu bildirdiler. Savaşın bu hafta içinde başlayabileceğinin ortaya çıkması üzerine, BM Genel Sekreteri Kofi Annan da, Irak’taki silah denetimlerine son verdiklerini ve bütün BM görevlilerini ülkeden derhal geri çekme kararı aldıklarını duyurdu. Washington, Kuveyt’teki Amerikan vatandaşlarını da dünden itibaren tahliye etmeye başladı. 
     
     Rejim mutlaka değişecek’ 
     Pazar günü yapılan Azor Zirvesi’nde, diplomasiye "bir gün daha" tanıyacaklarını açıklayan İngiltere, İspanya ve ABD, Güvenlik Konseyi’nde Fransa’nın veto eğiliminin sürdüğünü ve tasarının kabulü için gerekli 9 oya ulaşamayabileceklerini görmeleri üzerine, 24 saatlik sürenin bitimini beklemeden, "diplomasi penceresinin kapandığını" ilan ettiler. 
     ABD Dışişleri Bakanı Colin Powell, Irak’a karşı savaşın "rejim değişikliğini de" hedefleyeceğine kuşku bırakmayan açıklamasında, Saddam Hüseyin’in ülkesinin başında kalmak için yapabileceği hiçbir şeyin kalmadığını belirtti. Silahsızlanma yönünde bir son dakika manevrasının da kendilerini askeri yaptırımdan vazgeçirmeyeceğini yansıtan Powell, "Saddam’ın diplomatik çerçevede yapabileceği hiçbir şey yok. Onun zamanı artık bitti" dedi. 
     
     1000 Tomahawk hazır 
     ABD’li kaynaklar, Irak’a karşı savaşın en geç 20 Mart gecesinden itibaren başlayabileceğini belirtirken, savaşa ilk andan itibaren aktif olarak katılacak Amerikan ve İngiliz birliklerinin toplam sayısı 280 bin olarak açıklandı. ABD ayrıca Basra Körfezi, Kızıldeniz ve Akdeniz’deki 35 kadar gemisinde toplam 1000 adet Tomahawk füzesini de fırlatmaya hazır olduğunu bildirdi. 
     Savunma Bakanlığı Pentagon yetkilileri, Irak’ın kimyasal silah kullanmaya hazırlandığı yönünde istihbarat sahibi olduklarını ve buna karşı önlem aldıklarını da belirttiler. 
     
Son dakika çabası      Askeri harek ta karşı çıkan Fransa, Rusya va Almanya, dün BM Güvenlik Konseyi’nde bir "son dakika" girişimi yaparak, Konsey’in savaşı önlemek için karar alması çağrısında bulundular. 


 DÜNYA 











</TEXT>
</DOC>
