<DOC>
<DOCNO> 116124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/yazar/tamer.html </URL>
<DATE> 2002/10/31/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Evde ansızın 2 koca karga peydahlansa... 
</HEADLINE>
<TEXT>

     Sabahın yedisi. Her zaman olduğu gibi yine erkenden ayaklanmışım. Mutfakta kahve yaparken, sanki 2 küçük köpek kavga ediyormuş gibi cıyaklayan sesler duymaya başladım. Kahvemi fincana koydum, ama salona geçemedim. Çünkü cıyaklama son bulmadığı gibi, giderek de bizim eve doğru yaklaşıyor gibi... 
     Kapıyı açıp merdivenlere baktım, köpek möpek yok. Ama sesler artık sanki evin içinde. Mutfağa geri dönüp kahve fincanını tam elime almıştım ki, cıyaklamaların artık bizim evin dört duvarı arasına intikal ettiğinden kuşkum kalmadı. Gözlerim az gördüğü, görüş alanım sınırlı olduğu için ben köpekleri fark edemeden onlar üzerime saldırırlarsa diye düşünmüş olmalıyım ki, can havliyle "Doğaaaa kalk, evde hayvanlar var" diye bağırdım. 
     Kızım hiç alışık olmadığım hayret bir biçimde, sabahın yedisinde tek seslenişte uyanıverdi ve evde cıyaklayan hayvanların 2 küçük köpek olmayıp, 2 koca karga olduklarını tespit etti. Sonradan anlattığına göre kargalar camdan dışarı çıkabilmek için sürekli pike uçuşuyla cama toslayıp, ardından da sersemlemiş bir biçimde geri dönüyorlarmış. Kargalar benim görüş alanım içine girdiklerinde yemek masamızın üzerinde bağıra çağıra gezinip çırpınıyorlardı. 
     Doğa, her zamanki soğukkanlılığıyla camları açtı ve kargaları özgürlüklerine kavuşturdu. Hemen ardından da gece yattıktan sonra herhangi bir nedenle kırıldığını düşündüğümüz camı aramak üzere odaları dolaşmaya başladık ama değil kırık, çatlak cam bile bulamadık. Dahası banyoda - mutfakta falan aralık cam bile yoktu. 
     Pekiyi bu kargalar, her tarafı sımsıkı kapalı eve nasıl olup da girebilmişlerdi 
     Alfred Hitchcock’un Kuşlar filmini izlemiş olanlar, daha ben soruyu sormadan "şömine bacasından" deyip, doğru yanıtı şıp diye buluveriyorlar. Tahmin edebileceğiniz gibi olan biteni o günden beri her önüme gelene, üstelik ilk günkü heyecanla anlatıyorum 
     Kızımın Kuşlar filmini 3 kez izlemiş olduğunu da bu vesileyle öğrenmiş oldum. Bu arada Kuşlar filminde her tarafı sıkı sıkıya kapatılan eve kargalar değil, martılar girmiş. Yanlış anlama falan olmasın Zira bu arada kargaların çok kindar olduklarını da öğrendim. İşin o boyutunu bir başka yazıda anlatacağım sizlere. 
     Her neyse biz evde açık ya da kırık cam bulamayınca, kızım "Şömine bacasından girmişlerdir" tahmininde bulunmakta zorlanmadı. Nitekim baca, kendi odasına yakın olduğu için, onların cıyaklamalarını uykusu arasında duyuyormuş meğer ve zaten o yüzden ben bağırınca derhal uyanıvermiş. 
     Şöminenin yanına yaklaştığımızda kargaların kurumlu ayak izlerini gördük. Küçük aralıktan o koskoca kargaların nasıl kendilerine yol bulup bize misafir geldiklerine şaştık. Bu vesileyle 5 ay önce taşındığımız evin bizim için herhangi bir anlam ifade etmeyen şöminesiyle de müşerref olmuş olduk. 
     Kargaların bizim evi ziyaretlerinden 24 saat sonra, şöminenin üst kenarında duran anahtarı döndürerek, bacayla evin irtibatını kesmeyi akıl edebildik. Anlayacağınız kargalar bize yeniden misafirliğe gelmeyi düşünürlerse, dar geçidi kavga kıyamet aşsalar bile salona giremeyecekler. Ama koyduğumuz bu engel, onların bacanın dibinde sonsuza kadar çırpınıp cıyaklamaya devam etmelerine herhangi bir mani teşkil etmiyor tabii 
     Demem o ki aldığımız önlem çözüm değil. Bacanın tepesine sineklik benzeri tel örgü yaptırmayı düşünüyoruz. Ve bu düşünme süreci sona ermeden, yeni kargaların bizim bacayı keşfetmemeleri için de dua ediyoruz. 
     
     







Çankaya ve AKP 


Galatasaray’ın tek golü ve düşündürdükleri... 


Cumhuriyetçiler 


Zıtlaşmak yerine... 


Sezer, Tayyip Erdoğan, yeni başbakan 


Simit satan başbakan adayları .. 


AKP’nin başbakan formülü 


Meclis Başkanı bir komünist 


Yanlış izlenimler 


Rusya ile ilişkilerde sıkıntı... 


AKP kendine sormalı Halk ne istiyor 


Bir kitabın başına gelenler... 


Sezer kimi atayacak 


Evde ansızın 2 koca karga peydahlansa... 


Seçilince insan değişiyor 


4 Kasım’da AKP’nin modeli hazır 


</TEXT>
</DOC>
