<DOC>
<DOCNO> 108768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/guncel/gun02.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitim ayaklar’ altında 
</HEADLINE>
<TEXT>

Yalova Lisesi’ne sabah derse giden öğrencilerden 300’ü, sırf ’ayakkabıları siyah değil’ diye evlerine geri gönderildi. Nedeni okul yönetmeliğinde öyle yazmasıydı 
     SÜHEYLA GÖZDERELİLER Yalova DHA 

     Yalova Lisesi’nin müdürü, okul koruma derneğiyle kafa kafaya verdi ve yeni öğretim yılında yeni bir kılık kıyafet yönetmeliği belirledi. Ancak bu yeni yönetmelik’ çağdışı kurallarıyla, öğrencilere zulümden başka bir şey getirmedi. Dersine girip, eğitim almak için dün sabah okula gelen öğrencilerden 300’ü, siyah ayakkabı giymediği ve saçları uzun olduğu gerekçesiyle kapıdan geri çevrildi. Bu örnek, Türkiye’de aslında eğitilmesi gerekenlerin kimler olduğunu açık açık ortaya koydu. 
     2 bin 200 öğrencili Yalova Lisesi’nin yeni kılık kıyafet yönetmeliğinde siyah ayakkabı zorunluluğu getirilmesi, tartışmaya yol açtı. Önceki yıllarda uzun saç, makyaj ve takı denetimi yapan okul idaresi, dün sabah ayakkabı ve saç kontrolü yaptı. Siyah dışında ayakkabı giyenlerle saçları uzun erkek öğrenciler evlerine gönderildi. Öğrenciler, yağış nedeniyle bot giydiklerini ya da siyah ayakkabıları olmadığını belirterek, tepki gösterdi. Öğrencilerden Ş.K. ise, "Ailem ancak kitap, defter alabildi. Tek ayakkabım bu, başka da isteyemedim. Bu spor ayakkabıları giymeye mecburum" dedi. 
     
     Müdür, uygulamayı savundu 
     Okul Müdürü Cengiz Ceylan, "Yönetmeliğin olması son derece doğal ve yasal" diyerek uygulamayı savunurken, Yalova Milli Eğitim Müdür Yardımcısı Rıdvan Acar ise uygulamayı eleştirdi "Ben de çocuğumu yeni ayakkabı alamadığım için kırmızı ayakkabıyla okula yolladım. Çocukların eve gönderilmesi işgüzarlıktan ibarettir." Bursa’da bulunan Milli Eğitim Bakanı Necdet Tekin de, "Benim Milli Eğitim Müdürlerim bu yönetmeliğe uyuyor. O zaman öğrenciler de uyacak" diye konuştu. 
     



 GÜNCEL 

















</TEXT>
</DOC>
