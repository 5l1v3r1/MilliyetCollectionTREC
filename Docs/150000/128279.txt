<DOC>
<DOCNO> 128279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/soneko04.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Aygaz Genel Müdürü Enerjiyi anahtar sektör olarak görüyoruz... 
</HEADLINE>
<TEXT>

     Aygaz Genel Müdürü Orhan Alkan, Koç Topluluğuyla, enerjiyi anahtar sektör olarak gördüklerini, kısa bir süre önce gerçekleşen OPET operasyonunun, bu anahtar sektöre girişin ilk adımı olduğunu söyledi. 
     Orhan Alkan, akaryakıt dağıtım şirketi OPET ve iştiraklerinin yüzde 50 hissesinin satın alınması, bu hisselerin yüzde 40'ının Aygaz'a devredilmesi ve sektöre ilişkin gelişmeleri, A.A muhabirine değerlendirirken, OPET ile stratejik işbirliklerinin 1997 yılında başladığını hatırlattı. 
     Alkan, ilişkilerini daha bilinçli ve verimli bir hale getireceklerini belirterek, ''Muhtemelen diğer sinerji konuları üzerinde de çalışacağız'' dedi. 
     Koç Topluluğu ile enerjiyi anahtar sektör olarak gördüklerini ifade eden Alkan, şunları kaydetti 
     ''OPET operasyonu, bu anahtar sektöre girişin ilk adımı. İnşallah doğalgaz, elektrik sektöründe de yerimizi buluruz. Koç Grubu olarak hem doğalgaz, hem elektrik, hem de LPG ve akaryakıt sektöründe olmak istiyoruz. Enerji sektörü, Koç Grubu'nun büyüyen sektörü olacaktır.'' Alkan, 2002 yılında Türkiye'deki LPG tüketiminin 3.6 milyon ton olduğunu, 2003 yılında da bunun değişmeyeceğini düşündüğünü vurgulayarak, ÖTV'den dolayı eski trend ve yaklaşımlarda değişmeler olduğunu, LPG tüketiminde düşüş yaşandığını kaydetti. 
     Alkan, ''Talepteki azalmayı aşmak lazım. Dolayısıyla Türkiye'deki LPG'nin önündeki setleri kaldırmak gerekiyor'' diye konuştu. 
     
     BALKAN ÜLKELERİNDE İŞLETMECİ OLMAK... 
     Aygaz'ın uluslararası alanda hızla ilerlediğini kaydeden Alkan, şöyle devam etti 
     ''Balkan ülkelerini tetkik ediyoruz. 'Biz o ülkelerde nasıl oluruz, nasıl olmalıyız ' konusunda çalışmalar yapıyoruz. Mutlaka 2003 yılı içerisinde o konuda ciddi girişimlerimiz olacak. LPG'nin ihracatı ve ticareti konusunda büyümek istiyoruz. Dolayısıyla yönümüzü biraz Batı Avrupa ve Balkan ülkelerine doğru çevirdik. 
     Biz lojistikte iyiyiz. Mal nasıl temin edilir, nasıl toplanır, nasıl dolum yapılır Bunları iyi biliyoruz. Dolayısıyla önce mal, LPG göndererek, daha sonra da oradaki LPG sektörüne girerek, Balkan ülkelerinde de işletmeci olmak istiyoruz.'' Alkan, 2003 yılı için 26 milyon dolar ihracat hedeflediklerini söyledi. 
     
     OLASI IRAK OPERASYONUNUN ETKİSİ 
     Orhan Alkan, olası Irak operasyonunun LPG sektörünü, petrol piyasasından biraz farklı etkileyeceğini, LPG'nin üretilmesi ve taşınmasıyla ilgili sorun olmayacağını ifade ederek, şöyle dedi 
     ''Onu kesin biliyoruz. Çünkü Körfez savaşında da hiçbir sıkıntı olmadı. Bir yerde malın bitmesi gibi birşey söz konusu değil. Ne olacak, fiyatlar artacak. Türkiye için de öyle olacak. Navlun ve sigorta bedelleri arttığı için bu da fiyata yansıyacak. LPG ve petrol sektörü, Ekim ayından beri bu riski satın aldı. Henüz satın almadıkları bir kısım var. Biz onun, LPG'nin tonunun en fazla 30-35 dolar civarında olacağını düşünüyoruz.'' Olası operasyona karşı tedbir alıp almadıkları yönündeki bir soru üzerine de Alkan, ''Senaryolar çerçevesinde yapıyorsunuz, alternatifler geliştiriyorsunuz. Kötü durum senaryoları... Esas bütçemizi 'Türkiye'ye istikrar gelecektir, ülkenin ekonomisi güçlenecektir ve Türkiye büyüyecektir, milli gelir artacaktır'a göre yaptık'' diye konuştu. 
     Aygaz Genel Müdür Yardımcısı Semih Genç de 175 OPET istasyonunda Aygaz pompaları bulunduğunu belirterek, potansiyel buldukları her noktada otogaz istasyonları açacaklarını bildirdi. 
     Genç, her 2 tarafın da memnun olduğu işbirliğinin mutlaka gelişeceğini ifade ederek, halen yüzde 17.6 olan otogaz pazar paylarını daha da artırmak istediklerini söyledi. Genç, ''Hedefimiz otogazı da mümkün olduğu kadar yüksek seviyeye çıkarmaktır. Bu çerçevede çalışmalarımız devam edecek'' diye konuştu. 
     Koç Grubu'nun en önemli özelliğinin, tüketiciye yakın sektörlerde faaliyet göstermek olduğunu kaydeden Genç, ''Akaryakıt istasyonu, bunun doğal bir parçası oluyor. Bu sektörde de bizim orta ve uzun vadeli hedeflerimiz, liderliğe doğru hareket içerisinde olmaktır'' dedi. 
     





</TEXT>
</DOC>
