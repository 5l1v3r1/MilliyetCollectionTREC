<DOC>
<DOCNO> 109668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sondun04.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanada'da eşler arasında cinayet oranı arttı... 
</HEADLINE>
<TEXT>

     Kanada'da eşler arasında işlenen cinayetlerin oranı, 2001 yılında son 6 yılın en yüksek oranına ulaştı. 
     Kanada İstatistik Ajansı tarafından açıklanan rakamlara göre, 2000-2001 yıllarında eşler arasındaki cinayetlerde erkeklerin işlediği cinayet vakalarının sayısı 52'den 69'a yükselirken, kadınların suçlu olduğu vakalar ise her iki yılda da 16 olarak kayıtlara geçti. 
     Araştırmaya göre, gençlerin karıştığı cinayet vakaları 30 yıl önceki rakamlara düştü. 
     Ülke genelinde işlenen cinayetlerin oranı son üç yılda bariz bir değişiklik göstermedi. 
     Açıklanan rakamlar, son üç yılda 100 bin kişide cinayet işleme oranının 1.78 olduğunu gösteriyor. Bu rakamların 60'lı yılların son dönemlerindeki düzeyde olduğu belirtiliyor. 
     Araştırma, cinayet işleyen kişinin, genellikle kurbanın tanıdığı biri olduğu sonucunu da ortaya koydu. Buna göre tanıdık biri tarafından işlenen cinayet oranı yüzde 45, aile fertlerince işlenen cinayet oranı yüzde 43, yabancı biri tarafından işlenen cinayet oranının ise yüzde 13 olduğu dikkat çekti. 
     Kanada'da geçen yıl en yüksek cinayet vakasına Manitoba ve Saskatchewan eyaletlerinde rastlanırken, Newfoundland ve Labrador'da ise en düşük oran kaydedildi. 
     Kentler bazında yapılan değerlendirmede ise başkent Ottawa'nın 100 bin kişide 0.36'lık bir oranla en düşük cinayet ortalamasına sahip olduğu görüldü. 
     





</TEXT>
</DOC>
