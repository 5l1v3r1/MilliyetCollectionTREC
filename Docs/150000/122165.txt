<DOC>
<DOCNO> 122165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sontur13.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık... Bayramda şeker yerine incir ikram edin... 
</HEADLINE>
<TEXT>

     Ramazan Bayramı'nda konuklara, şeker yerine incir ikram edilmesi önerildi. 
     Erbeyli İncir Araştırma Enstitüsü Müdürü Ramazan Özken, incirin hem şeker kadar tatlı hem de sağlık açısından yararlı bir meyve olduğunu söyledi. 
     Özellikle çocukların incir yemesi gerektiğini kaydeden Özken, şu bilgileri verdi 
     ''Çocuğun yiyeceği bir kuru incir, vücudunda protein sentezi için gerekli tüm maddeleri almasını sağlar. Çocuklar tatlıyı sever ve özellikle bayramlarda üst üste şeker yer. Bayram ziyareti için gelen misafirlere şeker yerine incir ikram edilmesini öneriyoruz. Kalsiyum zengini olan incir, her yaştaki insan tarafından tüketilmeli. Ayrıca, incirdeki benzaldehit, kanser hücrelerinin büyümesini önlüyor. Kanser hastalarına da faydalı. Tüketim yelpazesini genişletmek amacıyla enstitü olarak incir lokumu üretmeye başladık.'' İncirin sütteki kadar kalsiyum içerdiğini belirten Ramazan Özken, 100 gram incirin, vücudun ihtiyacı olan kalsiyumun yüzde 17'sini karşıladığını bildirdi. 
     





</TEXT>
</DOC>
