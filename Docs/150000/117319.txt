<DOC>
<DOCNO> 117319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/yazar/altan.html </URL>
<DATE> 2002/11/06/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Engellenemeyen "değişim"... 
</HEADLINE>
<TEXT>

     Önceki sabah, yani seçim sonuçlarının kesinleştiği pazartesi sabahı, bizim Göztepe’deki kapıcı dostlar, çok mutluydular 
     - Milletin dediği oldu, diyorlardı. 
     Bürokrat görünümlü zarif dostlar ve özellikle hanım müdireler ise düşünceliydiler 
     - Türkiye iyice geriye gitti, diyorlardı. 
     
     Bülent Ecevit, bir türlü anlayamamıştı seçimlerin birdenbire neden erkene ve 3 Kasım’a alındığını. Hem de Başbakanı olduğu koalisyon kabinesinin, kendisiyle birlikte öteki 2 lideri, seçimlerin 2004 Nisan’ında yapılmasına ortak karar verdikleri halde... 
     
     Satranç tahtasının 64 karesine bakmadan, satrancı tek kareden ibaret sanarak salt kendi piyonunla ilgilenmeye kalkarsan olmadık sürprizler, olmadık şoklar, olmadık aldanışlarla karşılaşırsın. 
     Yeryüzü küresinin her dakika uzaydan fotoğrafının çekildiği bir dönemdeyiz ve Türkler, sadece Türkiye’den ibaret sanmadalar Dünya’yı... Kendi askeri üslerinden, günde kaç ABD ve İngiliz askeri uçağının kalkıp indiğini bilmeden. 
     
     Bir ülkenin askeri üslerinden, bir başka ülkenin günde kaç askeri uçağının kalkıp indiğini kimse bilmiyorsa, daha kimbilir neleri bilmiyordur. 
     Ve askeri uçakların yönetim kadroları, kendi merkezlerinden binlerce kilometre uzaklıkta bulunan bir ülkenin alanlarına, kendi savaş uçaklarını indirip kaldırırlarken kimbilir neler ve neler biliyorlardır o uzaklardaki ülke hakkında... 
     
     Seçimlerin 3 Kasım’a alınışı ola ki, ABD Başkanı Bush’un, Irak’a karşı hazırlamaya başladığı askeri operasyonla ilgiliydi. Ve ola ki, böyle bir seçimin sonuçları da, bir hayli iyi tahmin ediliyordu. Radikal olmayan ve AB üyeliğine dönük İslami bir iktidarın, laik ülkesi Türkiye’yle, askeri işbirliği... Kendisine karşı çıkan tüm İslam ülkelerine karşı, kendisiyle ittifak halinde NATO üyesi İslami bir iktidar... 
     
     Görüntü ve tüketime dayalı bir çağdaşlığa karşı, Cami muhalefetinin tarihi çok eskiydi Türkiye’de... 
     1730’da Padişah III. Ahmet’le, Sadrazamı Nevşehirli İbrahim Paşa da, Kağıthane kasırlarıyla, lale bahçeleri ve gece sefalarında Fransa krallarının Versay bahçelerindeki şatafatına özenmişler aynı tüketim ve görünümü yapamayan yoksul kesimlerin, Cami’ci başkaldırısıyla karşılaşmışlardı... 
     Padişah III. Selim’in, yine bir görüntü çağdaşlaşması olan "Nizam - ı Cedit" hareketi de, yoksul kesimin Cami’ci başkaldırısıyla karşılaşmıştı. 
     Bir tek Japonya "üretimde çağdaşlaşmayı" benimsemişti. Türkiye ise, ekonomide değil, yönetim kadrolarının yaşam biçiminde, - bir bakıma tüketim biçiminde - "imaj" olarak çağdaşlaşmayı yeğlemişti hep... 
     
     Şimdi bir de, yüz yıl öncesine, 1902’ye bakalım. Halife II. Abdülhamit Padişah... Türkiye’nin nüfusu 10 - 12 milyon... İstanbul’un nüfusu 300 - 400 bin... Ne elektrik var, ne otomobil, ne telefon, ne buzdolabı... 
     2002’ye kadar olan değişimleri düşünün... 
     Ve bir de 2102’yi düşünün... Çok daha hızlanan bir değişim sürecinde, acaba 2102 İstanbul’u nasıl olacak 
     
     2 milyarı aşkın Budist ve Brahman yaşıyor dünyada... Ama ekonomide çağdaş bir model var, Japonya... 
     12 milyon Yahudi yaşıyor dünyada. Yahudiler ekonomide çağdaş değil, diyebilir misiniz 
     Katolikler de ekonomide çağdaş, Protestanlar da, Ortodokslar da, Angilikanlar da... 
     
     Ekonomide çağdaş bir modeli bulunmayan tek kesim, 1 milyar 300 milyonluk İslam kesimi... 
     İslami kesimin de çağdaş bir modele sahip bulunması gerekiyor artık o da Türkiye... 
     
     Hem Müslüman, hem ekonomide kalkınmış, hem de kimse din baskısının altında değil... İsteyen bikini giyiyor, isteyen başörtüsüyle geziyor, isteyen kiliseye gidiyor, isteyen sinagoga... Ve global sermayenin yatırımları arttıkça artıyor... 
     
     21. yüzyıl, Türkiye’yi bu sürecin içine alacaktır. Çaresiz alacaktır... 
     Sorun, Türkiye’nin bu "değişim"e kolay mı, zor mu uyum sağlayacağında... 
     Eziklik kompleksiyle anlamsız babalanmalar ve eski sloganlarla salt görüntü çağdaşlığını egemen kılmaya kalkmalar - Tanrı korusun - kanlı çalkantılara da neden olabilir çünkü... 
     Ve sonunda evrensel "değişim" yine de sarmalar kanrevan içinde kaldığından, tüm kesimlerinin boynu bükülmüş Türkiye’sine ki... 
     
     Bizce sorun, satrancın 64 karesini birden görebilmekte ve uzaydan "mavi bir portakal gibi görünen" yeryüzü küresinin artık her dakika fotoğrafının çekildiğini algılayabilmekte... 
     
     







İrtica’, Erdoğan ve Baykal 


Engellenemeyen "değişim"... 


Varoşta durum 


Demirel’in DYP üzüntüsü 


Tayyip Erdoğan’la Deniz Baykal’ı kutluyorum 


Gül ve dantel 


Erdoğan başarıyı işte böyle yakaladı 


Kim başarılı 


Azınlık Meclisi ve PDM 


İyi bir başlangıç 


Halk artık kriz istemiyor 


Kredinin rengi ak değil gri .. 


Gülmenin zamanı yoktur... 


Kulaklarınızı temizleyin ki AKP’yi duyabilesiniz 


I Love Mazlums 


Du’bakalım N’olacak 


AKP Avrupa’ya patronları alıp gidecek 


</TEXT>
</DOC>
