<DOC>
<DOCNO> 126548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sondun12.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
2002'nin en ilginç buluşlarından biri bir Türk'e ait... 
</HEADLINE>
<TEXT>

     İcat ettiği ''InfoScope'' adlı cihaz, TIME dergisi tarafından 2002'nin en ilginç buluşları arasına dahil edilen İsmail Haritaoğlu adlı Türk araştırmacı, internet sitelerinin dikkatini üzerine çekti. Siteler, yılın buluşları arasında Haritaoğlu'nun icadına da yer verdiler. 
     IBM firmasında araştırmacı olarak görev yapan Haritaoğlu, 2 yıl önce Tokyo'daki bir tren istasyonunda, Japonca bilmediği için çaresiz kaldı. Bu olaydan kendine ders çıkaran Haritaoğlu, geliştirdiği cihazla yabancı ülkelerde zorluk çeken kişilerin sorunlarına çözüm getirdi. Haritaoğlu'nun ''InfoScope'' adını verdiği cihaz, herhangi bir yabancı işaretin resmini çekiyor ve bunu telsiz internet sistemi aracılığıyla başka bir ülkedeki bilgisayara naklediyor. Burada işaretin ne anlama geldiği kişinin anladığı dile çevrilerek, 15 saniye içinde kendisine iletiliyor. 
     Haritaoğlu'nun halen küresel pozisyon sistemiyle GPS donatılmış cep telefonlarının yararlanacağı bir sistem üzerinde çalıştığı da TIME dergisinin haberinde yer aldı. 
     
     DİĞER İLGİNÇ BULUŞLAR 
     TIME'ın yeni yıl sayısında yer alan diğer ilginç buluşlardan bazıları da şunlar 
     -Çevre dostu otomobil Çevreyi kirletmeyen benzinsiz otomobil Porsche'nin en gelişmiş modellerine eşdeğer bir performansa sahip. Çevrecilerin fantezisi olarak nitelendirilebilecek otomobilin ilk modelleri, Eylül ayında Paris oto sergisinde teşhir edildi. Araçların ilk örneklerinin ise 2010 yılında General Motors tarafından piyasaya sürülmesi bekleniyor. Toyota, Honda ve Ford da bu otomobillerden üreteceklerini açıkladılar. 
     -Bebeğinin ultrasonunu kendin çek Novint Technologies adlı firma tarafından geliştirilen bir cihaz sayesinde isteyenler, ana karnında bulunan bebeklerinin ultrasonunu evde kendileri çekebilecek. 3 boyutlu resim veren sanal ultrasonun fiyatı 250-350 dolar arasında. 
     -Ağız kokusunu gideren plaka Pfizer firmasınca üretilen ''Listerine'' ağız losyonu plakaları da 2002'nin en ilginç icatları arasında yer aldı. Pfizer'in, paketi 1.5 dolardan satılan Listerine plakalarından şimdiye kadar 100 milyon adet sattığı öğrenildi. 
     -Doğum kontrol yakısı Ortho-McNeil Pharmaceutical firmasınca geliştirilen ''OrthoEvra'' adlı doğum kontrol yakısı, kadınların sırtlarına yapıştırılıyor. Yakı, hap almayı unutma, iğne yapma veya prezarvatif kullanma gibi kaygıların tarihe karışmasını sağladı. Haftada bir değiştirilen yakının aylık masrafı 40 dolar civarında. 
     -İcopod adlı geçici barınaklar Sanford Ponder tarafından icat edilen bu barınaklar, lamine kartondan yapılıyor ve altına sadece bir zemin döşeniyor. Rüzgara dayanıklı, su geçirmeyen, çok iyi tecrit edilmiş dört köşe çadır biçimindeki barınakları kurmak için özel yetenek ya da alet gerekmiyor. Barınakların savaş ve doğal afetlerde çok işe yarayacağı kaydediliyor. Barınakların tanesi 745 dolardan satılıyor. 
     -Braille alfabesi eldiveni Ryan Patterson adlı 18 yaşındaki bir lise öğrencisi tarafından icat edilen bu eldivenler, sağır ve dilsizlerin kullandıkları işaret dilini yazılı metin haline dönüştürüyor. 
     -Köpeklere tercüman Merkezi Japonya'da bulunan Takara Toys adlı şirket tarafından geliştirilen bu cihaz, 100 dolardan satışa sunuldu. Cep telefonu boyundaki cihaz, köpeklerin havlama tarzlarından ne demek istediklerini belirleyerek, bunu yazılı metin halinde köpeğin sahibine iletiyor. 
     





</TEXT>
</DOC>
