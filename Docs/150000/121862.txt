<DOC>
<DOCNO> 121862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sontur08.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehlikeli şaka... Arkadaşına havaya attı sonra... 
</HEADLINE>
<TEXT>

     Antalya'da, arkadaşlarıyla eğlenirken, kendisinin havaya atılmasını isteyen Turizm Meslek Lisesi öğrencisi, başının üstüne düşünce hastanelik oldu. 
     Turizm Meslek Lisesi 2. sınıfında okuyan ve Turizm Uygulama Oteli'nde staj yapan 17 yaşındaki Yasin Nasifoğlu, okulda arkadaşları ile şakalaşırken, kendisini asker uğurlamalarında olduğu gibi havaya fırlatmalarını istedi. Arkadaşlarının kendisini tutmamasını ve ayaküstü yere düşebileceğini söyleyen Yasin Nasifoğlu, bu isteğinde başarılı olamayınca, başının üstüne düştü. 
     Yere düştüğünde bayılan öğrenci, arkadaşlarının ve öğretmenlerinin yardımıyla Devlet Hastanesi'ne götürüldü ve Yoğun Bakım Ünitesi'nde tedavi altına alındı. 
     Beyin travması geçirdiği belirtilen ve kafatasında çatlaklar bulunan Yasin Nasifoğlu'nun hayati tehlikeyi atlattığını bildiren doktorlar, öğrencinin bilincinin de açılmaya başladığını kaydettiler. 
     Bu arada, oğlunun yanından ayrılmayan anne Sevgi Nasifoğlu, olaydan büyük üzüntü duyduğunu söyledi. Arkadaşlarıyla şakalaşırken böyle bir olay meydana geldiğini anlatan anne Sevgi Nasifoğlu, oğlunun arkadaşlarından şikayetçi olmadığını kaydetti. 
     Olayın iyi niyetle yapılmış ''acı bir şaka'' olduğunu belirten anne Nasifoğlu, oğlunun sağlık durumunun iyi olduğunu, ancak gerekirse tedaviye Akdeniz Üniversitesi Tıp Fakültesi Hastanesi'nde devam edilebileceğini bildirdi. 
     Öte yandan, olaya karışan 5 öğrencinin Disiplin Kurulu'na sevk edildiği, öğrencilere ceza verilip verilmeyeceğine Kurul'un karar vereceği öğrenildi. 
     
</TEXT>
</DOC>
