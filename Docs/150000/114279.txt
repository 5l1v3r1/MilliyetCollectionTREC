<DOC>
<DOCNO> 114279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sontur20.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Taner Kışlalı, mezarı başında anıldı 
</HEADLINE>
<TEXT>

     Bombalı suikast sonucu 3 yıl önce yaşamını yitiren Gazeteci-Yazar Prof. Dr. Ahmet Taner Kışlalı, evinin önünde ve mezarı başında, yakınları, sevenleri ve dostları tarafından anıldı. 
     Kışlalı için ilk anma töreni, Çayyolu Engürü Sitesi'ndeki evinin önünde yapıldı, Prof. Dr. Kışlalı için 1 dakikalık saygı duruşunda bulunuldu. 
     Ankara Üniversitesi İletişim Fakültesi öğretim üyesi Prof. Dr. Türker Alkan, Kışlalı ile aynı okulda ve aynı gazetede çalıştıklarını anlattı. Alkan, bir gün Kışlalı ile konuşurken "Sularken dikkat ettim, kök saldılar, bu sene çimler tuttu" dediğini belirterek "Bizim evin önünde de çimler var, her suladığımda onu hatırlarım. Bunu derken, laiklik, demokrasi, insan hakları, eşitliği kastettiğini düşünürüm. Kışlalı ile aynı yolda beraber yürümeliyiz" dedi. 
     Törene katılanlar daha sonra "Kışlalılar ölmez", "Türkiye laiktir, laik kalacak" sloganları atarak Kışlalı'nın isminin verildiği parka geçti. 
     Kışlalı'nın anıtına CHP adına Merkez Yönetim Kurulu Üyesi Yakup Kepenek ve Yenimahalle Belediye Başkanı Tuncay Alemdaroğlu birer çelenk bıraktılar. 
     





</TEXT>
</DOC>
