<DOC>
<DOCNO> 132035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sontur03.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciler gelecek hafta karne alacak... 
</HEADLINE>
<TEXT>

     İlköğretim okulları, liseler ve yaygın eğitim kurumlarında öğrenim gören yaklaşık 16 milyon öğrenci, gelecek hafta karne almaya hazırlanıyor. 
     2002-2003 eğitim-öğretim yılının 16 Eylül 2002 Pazartesi günü başlayan birinci dönemi, 31 Ocak Cuma günü sona erecek. 
     Milli Eğitim Bakanlığı'nın MEB daha önce 9 Eylül Pazartesi günü olarak belirlediği okulların açılış tarihi, bir hafta ertelenerek 16 Eylül 2002 Pazartesi gününe alınmış, ancak eğitim-öğretim yılı takvimindeki diğer tarihlerde değişiklik yapılmamıştı. 
     Bu çerçevede, yarıyıl tatili 3 Şubat 2003 Pazartesi günü başlayacak. Geçen eğitim-öğretim yılında olduğu gibi bu yıl da Kurban Bayramı yarıyıl tatiline denk geliyor. Kurban Bayramı, 11-14 Şubat 2003 tarihleri arasında kutlanacak. 
     Öğrenciler ve öğretmenler hafta sonları dahil 16 günlük dinlenmenin ardından, 17 Şubat 2003 Pazartesi günü dersbaşı yapacaklar. 
     2002-2003 eğitim-öğretim yılı 13 Haziran 2003'de sona erecek. 
     
     YOKSUL ÖĞRENCİLERE ÜCRETSİZ KARNE 
     Bu arada, karneleri basan Milli Eğitim Vakfı'nın kararı uyarınca, 2002-2003 eğitim-öğretim yılında öğrencilerden 200 bin lira karne parası alınacak. 
     MEB'in talimatına göre okullar, öğrenci sayılarının yüzde 10'unu geçmemek kaydıyla yoksul öğrencilere karne, diploma, kişisel dosya ve öğrenci kimliğini ücretsiz verecekler. 
     ''Milli Eğitim Vakfı'nın ve okulların yıpranmaması'' için, söz konusu belgelerin belirlenen fiyatlardan kesinlikle yüksek satılmaması konusunda okullar uyarıldı. 
     Öte yandan, Milli Eğitim Vakfı yetkilileri, karnelere üzerinde reklam bulunan ''sticker'' yapıştırılması uygulamasının bu döneme yetiştirilemeyeceğini, bunun ancak eğitim-öğretim yılı sonunda mümkün olabileceğini ifade ettiler. 
     





</TEXT>
</DOC>
