<DOC>
<DOCNO> 111114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/yazar/guclu.html </URL>
<DATE> 2002/10/04/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
İstanbul Üniversitesi de açıldı 
</HEADLINE>
<TEXT>

     İstanbul Üniversitesi dün törenle yeni öğretim yılına başladı. Açılışta yine itiş kakış vardı. Rektör Alemdaroğlu konuşurken daha fazla özgürlük ve özerklik isteyen öğrenciler, daha doğrusu töreni sabote etmeye çalışan bir grup öğrenci, kargatulumba dışarı atıldı. Bu arzulanmayan görüntüler törene gölge düşürür gibi olsa da asıl üzerinde düşünülmesi gereken öğrenci temsilcisi Hazar Arısoy ve Rektör Kemal Alemdaroğlu’nun konuşması olmalı... 
     Bazen Atatürkçülüğün dozu öylesine kaçırıldı ki orada bulunan birçok insan eğer Atatürkçülük buysa ben Atatürkçü değilim noktasına geldi. 
     Atatürk’ün en büyük eseri TBMM’dir. Kendisi her vesile ile bunu dile getirmiştir. Ama üniversite kürsüsünden Atatürk’ün bu en büyük eserine ağır sözler yöneltildi. 
     Parlamentoyu, milletvekillerini, hükümeti eleştirmek elbette hepimizin en doğal hakkı. Ama doğruyla eğriyi birbirinden ayırmak gerekir. Hele hele söz konusu üniversite kürsüsüyse... 
     Öğrencilerin içinde bulunduğu sıkıntıları tek kelime ile de olsa dile getirmeyen öğrenci temsilcisi Hazar Arısoy’un konuşmasının çok önemli bir bölümüne hemen hepimiz imza atarız. Ama zaman zaman dozunu öylesine kaçırdı ki bu kadarı da olmaz dedirtti. Keşke ağır ithamlar yerine temennilerini dile getirseydi. Çok daha iyi olurdu... 
     
     ÖSS kaldırılsın 
     Rektör Kemal Alemdaroğlu da öğrenci temsilcisi Hazar gibi esti, gürledi. Hemen her konuda radikal istemlerde bulundu. Üniversite sınavlarının kaldırılmasını, vakıf üniversitelerinin kapatılması istedi. Türkçe ibadete destek çıktı. AB’ye balıklama dalma yerine ihtiyatlı yaklaşmamız gerektiğini hatırlattı. Gericilere, bölücülere, çıkarcı kesimlere ve "şaşkın entellere" verdi veriştirdi. 
     Oysa tören İÜ Devlet Konservatuvarı Öğrenci Senfoni Orkestrası’nın verdiği harika konserle başlamış ve çoğunluğu Avrupa üniversitelerinden gelen konuklarla farklı bir atmosfere girmişti. Sonra ortalık birden gerginleşti. Rektörden sonra kürsüye gelen Devlet Bakanı Masum Türker de vatan millet sakarya nutkuna devam etti. Tıpkı önceki konuşmacılar gibi o da bol bol alkış aldı. Türker önceki gece de Genç Bakış’ta bizim konuğumuzdu. Ekonomiye yönelik çarpıcı açıklamalarda bulundu. Kendinden önceki bakanların yurtdışında Türkiye’nin çıkarlarını yeterince korumadığını örnekleriyle anlattı... 
     550 yıla varan geçmişi, 60 bin öğrencisi ve 5 bin öğretim elemanıyla Türkiye’nin en seçkin öğretim kurumlarından birisi olan İstanbul Üniversitesi Atatürkçülüğün, çağdaşlaşmanın, özerkliğin, özgürlüğün hep öncüsü oldu. Ama nedense Türkiye ve dünya sorunlarına gösterdikleri duyarlılığı ve dinamizmi, kendi iç sorunlarına göstermiyorlar. Eskiden de böyleydi. Şimdi de... 
     
     Öğretmen atamaları 
     Maliye Bakanlığı 5 bin kişilik ek kadroya nihayet onay verdi. Demek ki ısrarla istenince arkası geliyor. Milli Eğitim Bakanı Tekin, bu kadroya kimlerin atanacağı konusunda henüz kesin karar verilmediğini ama birkaç gün içerisinde detayların belli olacağını söyledi. Yeni kadrolara eski başvuranlar mı atanacak yoksa yeni başvurular mı alınacak henüz belli değil. Ama belli olan bir şey varsa 5 bin öğretmen adayı daha en geç bu ay sonuna kadar göreve başlamanın mutluluğunu yaşayacak. 
     
     







AKP’nin arkasında ne var 


Kim demişti "Etrak bi - idrak Türkler algılamasızdır" diye 


ABe istemiyor... 


Türkiye’nin Irak’a bakışı 


Irak için Ankara’da kritik zamanlar 


Yakın tehlike 


İstanbul Üniversitesi de açıldı 


Belirsizlikler ortadan kalkınca 


AB konusunda MHP - ANAP zıtlaşması 


Herkes için demokrasi 


Irak pazarı 


Fransız basınının sabıkası eskidir... 


Yeni Bush düzeni 


Hayatı göze almak 


Halkın enflasyonu yüzde 54.2 


</TEXT>
</DOC>
