<DOC>
<DOCNO> 108742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sontur26.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım, babası için ifade verdi... 
</HEADLINE>
<TEXT>

     Fenerbahçe Kulübü Başkanı Aziz Yıldırım, babası Şefik Yıldırım tarafından Balıkesir'in Edremit İlçesi'nde öldürüldüğü iddia edilen üvey annesi Tülin Yıldırım'ı tanımadığını bildirdi. 
     Edremit'e bağlı Akçay Beldesi'ndeki villasında, 18 Mayıs'ta eşi Tülin Yıldırım'ı öldürdüğü iddiasıyla tutuklanan Şefik Yıldırım'ın yargılanmasına devam edildi. 
     Burhaniye Ağır Ceza Mahkemesi'nde görülen davanın bugünkü duruşmasına, talebi doğrultusunda ''cezai ehliyetinin olup olmadığının tespiti'' ve sağlık kontrolü için Bayrampaşa Cezaevi'ne nakledilen Şefik Yıldırım katılmazken, avukatı Basri Turan hazır bulundu. 
     Müvekkilinin cinayeti işlediğine dair ''elle tutulur'' hiç bir delil bulunmadığını öne süren Turan, ''Yalnızca Edremit Emniyet Müdürü Murat Kılavuz ile Avukat Ahmet Kurtuluş'un telefon konuşması var. O konuşmanın da yanlış anlaşıldığına dair her iki taraf Edremit Cumhuriyet Savcılığı'na ifade verdi'' dedi. Turan, delillerin, daha iyi incelenmesi için İstanbul Adli Tıp İhtisas Kurulu'na gönderilmesini istedi. 
     Yıldırım'ın oğlu, Fenerbahçe Kulübü Başkanı Aziz Yıldırım da Edremit Cumhuriyet Savcılığı'nın talimatı doğrultusunda İstanbul'da alınan ve bugünkü duruşmada okunan ifadesinde, babasının eşini tanımadığını savundu. Yıldırım ifadesinde, ''Konuyla ilgili hiç bir bilgim yok. Tülin Yıldırım'ı tanımıyorum. Babam ile aralarında sorun olup olmadığını da bilmiyorum. Olayı basından öğrendim'' dedi. 
     Bu arada, duruşmada Bursa Adli Tıp Kurumu'nun Tülin Yıldırım'a 35 yaptığı otopsinin sonucu da açıklandı. 
     Raporda, Yıldırım'ın öldürüldüğü gece aşırı alkollü olduğu ve üzerinde av tüfeğine ait 3 adet saçma bulunduğu belirtilirken, ateş mesafesinin belirlenmesi için Yıldırım'ın elbiselerinin İstanbul Adli Tıp Kurumu'na gönderilmesinin kararlaştırıldığı bildirildi. 
     Duruşma, tanıkların dinlenmesi amacıyla ertelendi. 
     





</TEXT>
</DOC>
