<DOC>
<DOCNO> 110794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sonspo17.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İltica için Beşiktaş'ı kullandılar... 
</HEADLINE>
<TEXT>

     UEFA Kupası 1. tur rövanş maçı için Bosna Hersek'in başkenti Saraybosna'ya giden Beşiktaş uçağında, yasadışı örgüt sempatizanları olduğu ileri sürüldü. 
     Beşiktaş'ı Saraybosna'ya götüren uçakta bulunan 100 kişilik taraftar grubunun içinde yer alan 20 kişi, şüphe üzerine Bosna Hersek polisi tarafından sorgulandı. Polisin bu gruba Beşiktaş'ın kalecisinin ismini sorduğu gruptan hiç kimsenin bu soruya doğru yanıt veremediği ve ''Kingston'' dedikleri ifade edildi. 
     Bunun üzerine soruşturmayı derinleştiren polis, 20 kişilik grubun yasadışı örgüt sempatizanları olduğu ve buradan başka ülkelere iltica etmek amacıyla bu seyahate katıldıklarını belirlediklerini açıkladı. Polis, 20 kişilik grubu, kafileyi getiren Sky Airlaens uçağı ile Türkiye'ye götürülmek üzerine yeniden uçağa bindirirken, grup Frankfurt üzerinden Antalya'ya dönecek. Bu arada, bir başka 20 kişilik grubun ise havaalanında polis kontrolünü atlatıp Bosna-Hersek'e giriş yaptıkları öğrenildi. 
     Öte yandan, seyahati organize eden ''Xtreme Travel'' şirketinin yetkililerinden alınan bilgiye göre, iyi giyimli bir kişinin seyahat acentasına giderek 600'er dolar karşılığında 20 kişilik bilet aldığı ifade edildi. 

     
</TEXT>
</DOC>
