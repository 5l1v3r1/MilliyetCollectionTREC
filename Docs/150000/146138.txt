<DOC>
<DOCNO> 146138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/yazar/guclu.html </URL>
<DATE> 2003/03/29/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Suna ve İnan Kıraç 
</HEADLINE>
<TEXT>

     Her ikisi de eğitim dostu. Hem de öylesine candan eğitim dostları ki diğer tüm işleri bir yana eğitim bir yana diyecek kadar bu işe gönülden sevdalılar. 
     Suna Hanım, Türkiye Eğitim Gönüllüleri Vakfı’nın kurucusu ve onursal başkanı, İnan Bey ise Galatasaray Eğitim Vakfı’nın kurucusu ve her şeyi. 
     Suna Hanım’ın son yıllarda kafasındaki öncelikli en önemli konu eğitim ve çocuklarımızın geleceği. İnan Bey’in de kafasında hep eğitim vardı. 
     Ve dün İnan Bey TÜSİAD’daki görevinden istifa etme kararı aldı. Şimdi eminim eğitime çok daha uzun zaman ayırabilecek. 
     İnan Bey’in istifası TÜSİAD için çok önemli bir kayıp. Ama eğitim için de bir o kadar büyük bir kazanç. 
     
TÜSİAD’dan niye istifa etti      Önceki akşam Türkiye Eğitim Gönüllüleri Vakfı’nın mütevelli heyeti toplantısı vardı. İnan Bey sohbet sırasında neden istifa edeceğinin gerekçelerini belki de ilk kez orada bizler ile paylaştı. 
     TÜSİAD’ın son açıklaması, özellikle de KKTC’ye yönelik tavrı, kendisini çok rahatsız etmiş ve bardağı taşıran son damla olmuştu. Bir şeyler yapması ve demokratik bir tavır alması gerekiyordu ve yaptı. 
     TEGV’nin pek çok üyesi, İnan Bey gibi TÜSİAD üyesi. Pek çoğu da onun gibi TÜSİAD’ın son yıllardaki tavrından rahatsız bir havadaydı. Sanıyorum önümüzdeki günlerde TÜSİAD’da önemli fırtınalar esecek... 
     İnan Bey ve ben Türkiye Eğitim Gönüllüleri Vakfı’nda muhalefet kanadının en sivri isimleriyiz. Sürekli daha fazla hizmet istiyor ve çıtanın yükseltilmesi için ortaya konulan samimi çabaların artırılmasını talep ediyoruz. Toplantılarda söz almak için elimiz hep havada. Çünkü, belki de herkesten çok daha fazla eğitimin içinde olduğumuz için tedirginiz ve eğitimin genel gidişatından hiç memnun değiliz. Çok daha fazlasını istememiz hep bu yüzden. 
     
Eğitim Gönüllüleri      Türkiye Eğitim Gönüllüleri Vakfı, Cengiz Solakoğlu’nun başkanlığında müthiş bir ivme kazandı. Hem kurumsallaşma yönünde hem de hizmet yelpazesinin genişletilmesi yönünde. Çok yakında Türkiye gündemine çok daha sık çıkacaklar. Eğitimin önemini kafamıza vura vura çok daha sık anlatacaklar. 
     Bu konuda başta medya olmak üzere tüm kesimlerin kendilerine canı gönülden destek olmaları gerekiyor. Mütevelli heyeti toplantılarına gittikçe, bu konuda çok emek sarf eden birisi olmama rağmen çok daha fazlasını yapmam gerektiğine inanarak dönüyorum. 
     Çok farklı alanlarda çalışmalarına rağmen gönüllü olarak zamanlarının çok önemli bir bölümünü bu işe ayıranların sayısı o kadar çok ki. Hele hele emekliliğinin tadını çıkarmaları gerekirken eğitime kafa yorup, çocuklarımızın geleceği için üzülen çok değerli isimleri gördükçe ne yapasak yine de az diyorum. 
     Türkiye Eğitim Gönüllüleri Vakfı, yüz binlerce öğrenciye eğitim desteği sağlamanın ötesinde çok önemli bir misyonu da yüklenmeye hazırlanıyor. Eğitimin çocuklarımız ve ülkemizin geleceği açısından önemini vurgulamak için çok yoğun bir bilgilendirme kampanyasının hazırlığı içerisinde. Ortaya öylesine önemli veriler koyacaklar ki sizler de duyduğunuzda şok olacaksınız. Ama ne olur o şokun etkisi geçmeden, gücünüz yettiği oranda taşın altına elinizi koyun. Yoksa son pişmanlığın hiç kimseye bir yararı olmaz. 
     Özetin özeti Suna ve İnan Kıraç gibi örnek insanların sayısı ülkemizde keşke çok daha fazla olsa. İşte o zaman hemen her konuda başımız çok daha dik dolaşabiliriz... 
     
     







</TEXT>
</DOC>
