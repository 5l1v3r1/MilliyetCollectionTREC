<DOC>
<DOCNO> 145487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sondun43.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan "Savaş esirleri aşağılanmamalı ve teşhir edilmemeli" 
</HEADLINE>
<TEXT>

     BM Genel Sekreteri Kofi Annan, ''Irak savaşında sivillerin giderek daha fazla kayıp vermesinden kaygı duyduğunu'' ve ''Iraklı sivillerin korunmasından koalisyon güçlerinin sorumlu olduğunu'' belirtti. 
     Annan, gazetecilere yaptığı açıklamada, savaş esirlerinin aşağılanmaması ve teşhir edilmemeleri gerektiğini söyledi. 
     Bir füzenin Bağdat'taki pazaryerine düştüğüne dair haberler geldiğine işaret eden Annan, ''Savaşan taraflara sivillerin korunması için gerekli her önlemi almaları gerektiğini hatırlatıyorum. Ayrıca bölgedeki sivil halkın yaşam kalitesinden de onlar sorumludur'' dedi. 
     ''Savaştan sonra Irak'ın inşası konusunu Başkan George Bush'un ulusal güvenlik danışmanı Condoleezza Rice ile görüşmediğini'' belirten Annan, ''BM insani yardım kuruluşları yetkililerinin, koşullar elverdiğinde Irak'a dönerek görevlerini sürdürme kararlılığında olduklarını'' söyledi. 
     ''BM'nin savaş sonrasında Irak'ta ne gibi bir rol üstleneceğine Güvenlik Konseyi'nin karar vereceğini'' hatırlatan Annan, İngiltere Başbakanı Tony Blair ile yarın New York'ta görüşeceğini ve konsey üyelerinin yanı sıra Blair ile de aynı konuyu ele alacaklarını belirtti. 
     Petrol karşılığı gıda yardımı programı konusuna Güvenlik Konseyi çerçevesinde bir çözüm bulunacağına inandığını vurgulayan Annan, ''savaşan tarafların Cenevre Sözleşmesi'ne uymalarının önem taşıdığını, tüm savaş esirlerine insanca muamele edilmesinin şart olduğunu, bunların aşağılanmamaları ve teşhir edilmemeleri gerektiğinin'' altını çizdi. 
     




</TEXT>
</DOC>
