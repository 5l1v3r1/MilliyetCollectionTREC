<DOC>
<DOCNO> 134611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/soneko02.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergezen Toplu konutta Pülümür'ü ön plana aldık... 
</HEADLINE>
<TEXT>

     Bayındırlık ve İskan Bakanı Zeki Ergezen, ''Toplu Konut Projesi'' çerçevesinde öncelikle 19 ilde ön çalışmalara başladıklarını söyledi. 
     Ergezen, yaptığı açıklamada, ''Toplu Konut Projesi''nin bakanlığın en önemli iki projesinden biri olduğunu kaydetti. 
     Bakan Ergezen, projeyle, Türkiye'yi gecekondulaşmadan kurtarmayı, yoksulları ev sahibi yapabilmeyi ve normal ev sahibi olmak isteyen vatandaşlara da normal ödeme imkanları getirecek kolaylıkları sağlamayı hedeflediklerini bildirdi. 
     Ancak proje kapsamında ''nerede ve ne kadar'' konut yapılacağının henüz belli olmadığını belirten Ergezen, şöyle devam etti 
     ''Biz Türkiye'nin her tarafını iyi tanıyoruz. İhtiyaçları belirlemeye çalışıyoruz. Aşağı yukarı konut ihtiyacı olan iller zaten hemen göze çarpıyor. Gerek taşra, gerek merkezde ihtiyacı olan yerler için çalışmalar yapıyoruz. Öncelikle 19 ilde ön çalışmalar başladı. Bu 19 il konut ihtiyacı en ağırlıklı iller olarak gözüküyor.'' Ergezen, toplu konut yapımında deprem nedeniyle Pülümür'ü ön plana aldıklarını da vurgulayarak, bölgede konut yapımı için ekibin çalışmalara başladığını söyledi. 
     
     ''YPK'DA BU TÜR DETAYLAR KONUŞULMADI'' 
     Ergezen, ''Yüksek Planlama Kurulu'nda YPK , bütçeden tasarruf etmek için başta Marmara Bölgesi olmak üzere, doğal afetlerde meydana gelen zararların giderilmesine yönelik uluslararası anlaşmalara dayalı bütün projeler durduruldu'' şeklindeki haberlerle ilgili de, YPK da bu tür detayların konuşulmadığını söyledi. 
     ''Gazeteler neye dayanarak ve neye göre yazdılar bilmiyorum'' diyen Ergezen, YPK'da ekonomik hedeflerin, bütçenin durumunun, gelir ve giderlerin konuşulduğunu kaydetti. 
     Ergezen, şu an hangi projeye ne verileceğinin belli olmadığını belirterek, alt detaylar konusunda çalışmaların yapılmadığını söyledi. 
     





</TEXT>
</DOC>
