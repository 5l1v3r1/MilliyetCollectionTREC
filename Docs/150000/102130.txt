<DOC>
<DOCNO> 102130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/dunya/dun01.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail’in canlı kalkan cinayeti 
</HEADLINE>
<TEXT>

İsrail askerleri, HAMAS operasyonunda canlı kalkan olarak kullandıkları 19 yaşındaki Filistinli gencin ölümüne neden oldu 
     DIŞ HABERLER SERVİSİ 

     İsrail ordusunun, HAMAS Komutanı Nasır Cerrar’ın öldürülmesiyle sonuçlanan operasyonda Filistinli bir genci canlı kalkan olarak kullanıp ölümüne neden olduğu ileri sürüldü. 
     İsrail’deki önde gelen insan hakları örgütlerinden B’tselem’in açıklamasına göre, Filistinli görgü tanıkları, Cerrar’ın evini saran İsrail askerlerinin, 19 yaşındaki Nidal Ebu M’khisan adlı gence çelik yelek giydirerek, Cerrar’ın kapısını çalmaya gönderdiklerini söylediler. M’khisan, kapıyı çaldıktan sonra çıkan çatışmada vurularak öldürüldü, ancak Filistinli genci kimin vurduğu henüz belirlenemedi. 
     Batı Şeria’nın Tubas köyünde, HAMAS’ın Cenin bölgesi askeri lideri olduğu belirtilen Cerrar’ın içinde bulunduğu ev, İsrail askerlerince tank ateşine tutulduktan sonra yerle bir edilmiş, ordu Cerrar’ın operasyonda öldüğünü açıklamıştı. İsrail ordusu ise suçlamaları reddederek, Cerrar’ın kapısını tanıdık birinin çalmasının daha uygun olacağını düşündüklerini, çevreden birinin kapıyı çalmaya geldiğini evin içindekilere hoparlörlerle duyurmalarına rağmen içeriden ateş açıldığını ileri sürdü. 
     



 DÜNYA 











</TEXT>
</DOC>
