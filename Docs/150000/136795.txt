<DOC>
<DOCNO> 136795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sontur09.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
DGM Savcısı Talat Şalk yarın emekli oluyor... 
</HEADLINE>
<TEXT>

     Ankara DGM Cumhuriyet Savcısı Talat Şalk, yarın, yaş haddinden emekliye ayrılacak. 
     Ankara DGM Cumhuriyet Savcılığı görevinden, 3 Kasım seçimlerinde DYP'den İzmir milletvekili adayı olması dolayısıyla istifa eden, partisi barajı aşamayınca tekrar geri dönen Şalk, yaş haddinden yarın emekliye ayrılacağını bildirdi. 
     Şalk, ''Ne yapacağıma ilişkin henüz verilmiş bir kararım yok. Ama boş geçirmek istemiyorum. Öncelikle bir süre dinleneceğim, gezeceğim, sonra Ankara'ya yerleşeceğim'' diye konuştu. 
     Şalk, ''Siyaseti düşünüyor musunuz '' sorusuna, ''Bakalım, zaman ne gösterecek...'' yanıtını verdi. 
     Hukukçu olarak 33 yıldır görev yaptığını anlatan Şalk, genç hukukçulara da mesaj verdi. Şalk, ''Mesleğimi severek yaptım, doğru bildiklerimi yaptım. Genç hukukçulara da mesleklerini sevmelerini, çok çalışmalarını tavsiye ederim'' dedi. 
     
     ''DOĞRU OLANI YAPTIM'' 
     ''Beyaz Enerji Operasyonu'' soruşturması sırasında sık sık kamuoyu gündemine geldiği hatırlatılarak, o dönemde yaşananları nasıl değerlendirdiğinin sorulması üzerine Talat Şalk, ''O dönemde çeşitli tartışmalar oldu. Ben doğru yaptığıma inanıyorum. O dönemde yaptığım doğruydu. Yaptığım iş siyasilere dokunduğu için siyasi tartışmalar oldu'' diye konuştu. 
     
     ÖNEMLİ SORUŞTURMALARA İMZA ATTI 
     Talat Şalk, Ankara DGM'de görev yaptığı dönemde, gündeme oturan büyük soruşturmalara imza attı. 
     Kamuoyunda ''DEP Davası'' diye bilinen ve eski milletvekilleri Hatip Dicle, Leyla Zana, Orhan Doğan ve Selim Sadak'ın mahkum olduğu davanın soruşturmasında görev yapan savcılar arasında yer alan Şalk, HADEP yöneticileri hakkında, kamuoyunca ''Takvim'' ve ''PKK'ya yardım ve yataklık'' davaları diye bilinen davaları açtı. 
     
     ÖCALAN'I SORGULADI 
     Terör örgütünün elebaşı hükümlü Abdullah Öcalan'ı, İmralı Adası'nda sorgulayan savcılar arasında yer alan Şalk, Öcalan'ın duruşmalarında da Ankara DGM Cumhuriyet Başsavcısı Cevdet Volkan ile iddia makamında yer aldı. 
     Şalk, ''Matador Operasyonu'' soruşturmasını yürüterek, ''Teşekkül oluşturmak suretiyle eroin imal ve ihraç ettikleri'' iddiasıyla Urfi Çetinkaya'nın da aralarında bulunduğu 9 kişi hakkında dava açtı. 
     Talat Şalk, son olarak imza attığı ''Beyaz Enerji Operasyonu'' soruşturmasıyla kamuoyunun gündemine oturdu. 
     Şalk, 3 Kasım milletvekili genel seçimlerinde DYP'den İzmir milletvekili adayı oldu, ancak partisinin barajı aşamaması dolayısıyla seçilemedi. 
     
     15 YILDIR DGM'DE GÖREV YAPIYORDU 
     Kızıltepe Cumhuriyet Savcısı olarak 8 Aralık 1970 tarihinde mesleğe ilk adımını atan Şalk, daha sonra sırasıyla İskilip Cumhuriyet Savcısı, Mardin Cumhuriyet Savcısı, Düzce Cumhuriyet Başsavcısı, Ankara Cumhuriyet Savcısı olarak görev yaptı. 
     Şalk, 1988 yılından beri Ankara DGM'de görev yapıyordu. 
     





</TEXT>
</DOC>
