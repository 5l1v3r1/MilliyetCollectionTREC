<DOC>
<DOCNO> 131933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/spor/spo15.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Meydan savaşı      İSMAİL ÖZTÜRK 

     BİRİNCİ Amatör Küme’de Okspor ile Sakarya İMÇ arasında oynanan maçta saha savaş alanına döndü. Oyun alanına davul tokmağı atılması nedeniyle başlayan gerilim, satırlı - bıçaklı kavgaya döndü. Yaklaşık 15 taraftar çeşitli yerlerinden yararlanarak hastaneye kaldırıldı. Az sayıdaki emniyet gücü olayları durduramayınca havaya ateş açtı. Gelen takviye kuvvetler ise yaklaşık 25 kişiyi gözaltına aldı. 
     
Antep moral buldu      LİGİN ilk yarısında başarılı bir performans sergileyen Gaziantepspor, Antalya kampında Sakaryaspor ile oynadığı özel maçı 1 - 0 kazandı. İki farklı kadro ile sahaya çıkan Kırmızı - Siyahlılar’ın tek golünü 66’da Kemal attı. 
     
Aydın ile 5. kez      ANKARAGÜCÜ’NDE Başkan Cemal Aydın 5. kez koltuğa oturdu. Tek liste halinde yapılan Genel Kurul sonunda 117 oyun 162’sini alan Aydın, adeta güven tazeledi. Ankaragücü Başkanı, "En büyük hedefimiz Avrupa" diye konuştu. 
     
Sezai uyardı      ALDIĞI sonuçlarla ligin ilk yarısında taraftarlarına hayal kırıklığı yaşatan Göztepe’de Teknik Direktör Mustafa Sezai futbolcularını uyardı. Sezai, "Gerçek Göztepe’yi yaratmak için her zamankinden çok çalışmalıyız" diye konuştu. 
     
Mustafa bakımda      UEFA Kupası’nda 4. tura çıkarak büyük bir başarıya imza atan Denizli’de hazırlıklar sürüyor. Yeşil - Siyahlı takımda sakatlanan Mustafa Özkan kontrolden geçti. Kasığından sakat olan genç futbolcunun iyi olduğu açıklandı. 
     
Uyanık’tan destek      SAMSUNSPOR Başkanı İsmail Uyanık, dün kampı ziyaret ederek futbolculara moral verdi. Başkan, "İkinci yarıda sizden çıkış bekliyorum" dedi. Öte yandan Karadeniz ekibinde uzun süredir sakat olan Müslim çalışmalara başladı. 
     
D.Bakır keyifli      ANTALYA’DA hazırlıklarını sürdüren Diyarbakır’da dün doğumgünü partisi düzenlendi. Yeşil - Kırmızılılar, Deniz’in yeni yaşını otelde pasta keserek kutladı. Sakatlıkları süren Ömer ve Şenol’un düzelmeye başladığı açıklandı. 
     
Kurtar’dan izin      KÖRFEZ ekibi Kocaelispor’da Teknik Direktör Güvenç Kurtar, futbolcularına bir gün izin verdi. Kurtar, "Yoğun bir tempo yakaladık. Oyuncularımın performansından memnun olduğum için onları izinle ödüllendirdim" dedi. 
     
     Hazırlık maçları 
     Elazığspor - Ç.Rize 3 - 1 
     Adanaspor - Y.Bosna 2 - 4 
     İstanbul - Antalya 1 - 2 
     A.Gücü - Ankara Bld. 3 - 1 
     
Krosta protesto      BALIKESİR’DEKİ Türkiye Kulüplerarası Kros Ligi 3. Kademe Final Yarışmaları’nda gerginlik yaşandı. Ankara Yenimahalle Belediyesi, daha önce milli takım seçmesinde yarışarak, yönetmelik gereği eski takımını temsil ettiğini öne sürüp, BUSKİ’ye transferine karşı çıktığı ve ceza kuruluna sevk edilen Türkan Erişmiş’i protesto etmek için ikincilik kürsüsüne çıkmadı. Erişmiş ile birlikte, yeni transferi Ebru Kavaklıoğlu’nu da koşturan BUSKİ ise şampiyon oldu. Erkeklerde birinciliği, İstanbul Büyükşehir Belediyesi elde etti. 
     
Söz Ayhan’da      AVRUPA Şampiyonu atlet Süreyya Ayhan, Vestel’in 2003 yılında resmi sponsorluğunu üstlenmesiyle ilgili olarak bugün bir basın toplantısı düzenleyecek. Swissotel’de yapılacak ve Vestel Şirketler Grubu İcra Kurulu Başkanı Ömer Yüngül ile Atletizm Federasyonu Başkanı Mehmet Yurdadön’ün de katılacağı toplantıda Ayhan, yeni sezon hedefleri ve çekimini tamamladığı reklam filmiyle ilgili bilgi verecek. 
     



 SPOR 

























</TEXT>
</DOC>
