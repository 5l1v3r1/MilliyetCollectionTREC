<DOC>
<DOCNO> 122498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sonspo01.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor, Fenerbahçe'yi devirmek istiyor... 
</HEADLINE>
<TEXT>

     Diyarbakırspor Kulübü Basın Sözcüsü Şahismail Bedirhanoğlu, Fenerbahçe maçının önemini çok iyi bildiklerini belirterek, Fenerbahçe maçından alacakları galibiyetle taraftarlara çifte bayram yaşatacaklarını söyledi. 
     Bedirhanoğlu, yaptığı açıklamada, Fenerbahçe maçında saha ve seyirci avantajını çok iyi kullanacaklarını belirterek, ''Takım, son haftalarda iyi bir oyun sergiliyor. Bu oyunumuzu Fenerbahçe maçında da sergileyerek 3 puan alacağız. Fenerbahçe'den alacağımız 3 puan bizi çok rahatlatacaktır'' dedi. 
     Taraftarların bu maça bayrak ve flamalarıyla gelerek takımlarını desteklemelerini de isteyen Bedirhanoğlu, Fenerbahçe galibiyetinin kendilerine hayat vereceğini söyledi. 
     
     ''FENERBAHÇE TARAFTARLARI STADA ALINMASIN'' 
     Diyarbakırsporlu taraftarlar, kendi sahalarında yapacakları maça Fenerbahçeli taraftarların stada alınmasını istemiyor. 
     Taraftarlar, İstanbul'daki maçlarda kendilerinin statlara alınmadığını belirterek, şöyle konuştu 
     ''İstanbul'daki maçlarımıza gidemiyoruz. Girebildiklerimizde de takımımızın bayrak ve flamaları elimizden alınıyor. Onlar bize bu uygulamayı her zaman yapıyorlar. Biz de Fenerbahçe maçında rakip takımın taraftarlarını maça almayalım. Zaten, stadımızın kapasitesi belli, rakip takımın taraftarlarına yer verilirse, Diyarbakırspor taraftarları dışarıda kalır. Yönetimden isteğimiz, Fenerbahçe taraftarlarına bilet ayırmamasıdır.'' Basın sözcüsü Bedirhanoğlu, taraftarların bu isteği kendilerine ilettiklerini kaydederek, ''Taraftarlarımızın böyle bir arzusu var. Bu konuyu maç öncesi yapacağımız güvenlik toplantısında değerlendireceğiz'' dedi. 
     





</TEXT>
</DOC>
