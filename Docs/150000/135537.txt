<DOC>
<DOCNO> 135537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sontur05.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da lodos çatıları uçurdu... 
</HEADLINE>
<TEXT>

     İstanbul'da, lodosun etkisiyle bazı evlerin çatısı uçtu, bazı ağaçlar da yola devrildi. 
     Yağış ve lodos yüzünden Gaziosmanpaşa Sultançiftliği Malkaçoğlu Mahallesi 11. Sokak'taki 5 katlı bir binanın çatısı uçarak bir gecekondunun üzerine düştü. Bina ve gecekonduda maddi hasara neden olan çatı, itfaiye ekiplerince kaldırıldı. 
     Gaziosmanpaşa Karayolları Mahallesi ile Kağıthane Örnektepe Mahallesi'nde yola düşen iki ayrı binanın çatıları da, yine itfaiye ekiplerince temizlendi. 
     Zeytinburnu ile Şişli'de düşme tehlikesi gösteren iki ayrı binanın çatıları da, itfaiye ekiplerince halatlarla bağlanarak sabitleştirildi. 
     Kent genelinde bazı tabelaların da düşmesine neden olan lodos yüzünden Eyüp, Beşiktaş ve Kağıthane'de devrilen ve kırılan bazı ağaçlar bir süre trafiği engelledi. 
     Olumsuz hava koşullarına bağlı olarak il genelinde bazı maddi hasarlı ve yaralamalı trafik kazaları oluşurken, yollarda oluşan su birikintileri sürücülere zor anlar yaşattı. 
     Bu arada, lodos dolayısıyla İstanbul Boğazı'nın kuzey yönü olan Karadeniz girişi de bir süre tek yönlü olarak transit gemi trafiğine kapatıldı. Diğer yönden ise hızları yüksek olan ve akıntıdan etkilenmeyen gemilerin geçişlerine izin verildi. 
     Boğazdaki gemi trafiği, hava şartlarının yumuşaması üzerine normale döndü. 
     





</TEXT>
</DOC>
