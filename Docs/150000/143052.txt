<DOC>
<DOCNO> 143052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sontur11.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç Bush dahil kimse Başbakanımıza tehditvari sözler söyleyemez 
</HEADLINE>
<TEXT>

     TBMM Başkanı Bülent Arınç, ''Bir kimsenin ismi Bush da olsa, Türkiye Cumhuriyeti'nin Başbakanı'na veya bir başka kamu görevlisine tehditvari sözler konuşamaz'' dedi. 
     Arınç, annesi Sevdiye Arınç'ı ziyaret için dün geldiği Bursa'dan ayrılırken, gazetecilerin olası Irak operasyonuna ilişkin sorularını yanıtladı. 
     Bir gazetecinin, ABD Başkanı George Bush'un Başbakan Recep Tayyip Erdoğan'a gönderdiği tebrik mektubunda, ''Türkiye'nin kuzey Irak'a tek başına girmesi halinde Türk ve ABD askerleri arasında çatışma çıkacağı'' yolunda basında çıkan haberlere ilişkin yorumunu sorması üzerine, Arınç, şunları söyledi 
     ''Bu tür haberleri çok spekülasyonlar içinde buluyorum. Hiçbir devletin başkanı bir başka ülkenin hem içişlerine karışamaz hem de bu bahsettiğiniz gibi beyanlarda bulunamaz. Yani bir kimsenin ismi Bush da olsa, Türkiye Cumhuriyeti'nin Başbakanı'na veya bir başka kamu görevlisine sizin söylediğiniz şekilde tehditvari sözler konuşamaz. Böyle birşeyi kabul etmem mümkün değildir. Türkiye Cumhuriyeti Hükümeti görevinin başındadır, yaptığı işin bilincindedir. Bu tür haberlere de çok fazla itibar etmeyiz.'' Arınç, ''ABD'nin artık tezkereden vazgeçtiği, sadece hava üssünün kullanılması konusunda talebinin olduğu ve mali yardımın da olmayacağı'' yönündeki iddiaları hatırlatan bir gazeteciye de, şu yanıtı verdi 
     ''Meclise tezkere geldiği zaman TBMM görevini yapar. Bu görevi de, en iyi şekilde yapar. Bunu bir başka şekilde yorumlamak mümkün değil. ABD'nin Irakla ilgili ne yapacağı, ne yapmak istediği, o kendi bileceği bir iştir. Türkiye Cumhuriyeti Hükümeti de, TBMM de, ülkemizin bütün kurumları da, ülkemizin milli menfaatleri ne gerekiyorsa yaparlar. Dışarıda konuşulanlar bizi çok fazla ilgilendirmiyor.'' TBMM Başkanı Bülent Arınç, açıklamasının ardından karayoluyla Ankara'ya hareket etti. 
     





</TEXT>
</DOC>
