<DOC>
<DOCNO> 116987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sonspo20.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı futbolcular galibiyete inanıyor... 
</HEADLINE>
<TEXT>

     Fenerbahçe ile yapacakları derbi maça 2 gün kala sarı-kırmızılı futbolcular, Kadıköy'deki maçta galibiyeti hedeflediklerini açıkladılar. 
     Galatasaray Kulübü çalışanlarından Ökkeş Polat'ın kızının Polat Renaissance Otel'de gerçekleştirilen düğününe katılan futbolculardan kaptan Bülent Korkmaz, Fenerbahçe maçının kendileri için gerçekten büyük önem taşıdığını ifade ederek, ''Galatasaray taraftarını sevindirmek istiyoruz. İnşallah gülen taraf biz olacağız'' dedi. 
     Galatasaray olarak çok büyük statlarda maç yaptıklarını dile getiren Bülent, bu tür maçlara alışık olduklarını ve rakip taraftarların çok olmasının kendilerini etkileyemeyeciğini ifade etti. 
     Sarı-kırmızılı futbolculardan Ergün ise, Fenerbahçe ile aralarındaki farkını artırmak istediklerini kaydederek, ''Taraftarlarımıza iyi bir maç izlettirmeyi umuyoruz. Fenerbahçe ile aramızda tatlı bir rekabet var. Fenerbahçe'yi Kadıköy'de yenmek istiyoruz'' şeklinde konuştu. 
     Derbi maça diğer bütün karşılaşmalara nasıl çıkıyorlarsa aynı şekilde çıkacaklarını kaydeden Ergün, arada puan farkının bulunmasıyla ilgili olarak da, ''Fenerbahçe maçı kaybederse fark açılacak. Bence düşünmesi gereken onlar. Çünkü bunun baskısını onlar yaşayacaklar. Bizim için bu durum bir avantaj'' diye konuştu. 
     Ergün, futbolcular arasında her maçta agresif hareketler olabildiğine de değinerek, bu maçta rekabet nedeniyle gerginlikler yaşanabileceğini, ancak bunları normal karşılamak gerektiğini ve maç bittikten sonra futbolcular arasında herşeyin unutulduğunu sözlerine ekledi. 
     





</TEXT>
</DOC>
