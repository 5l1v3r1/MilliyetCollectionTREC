<DOC>
<DOCNO> 144750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sondun41.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tıp Dünyası, AIDS konusunda ilerliyor... 
</HEADLINE>
<TEXT>

     HIV virüsünün bağışıklık sisteminden nasıl kaçabildiğini ilk kez detaylı olarak belirleyen araştırmacılar, elde ettikleri sonucun etkili AIDS aşısının geliştirilmesi açısından önem taşıdığını açıkladı. 
     Bilim adamları, insan vücudundaki proteinleri gözledi. Uzmanlar, proteinlerin vücudun bağışıklık sistemi için önemli olduğuna, vücuda giren mikrop ve virüslere karşı vücudu koruduğuna değindi. HIV bulaşan insan vücudunun, güçlü antikorlar ürettiği, HIV'in ise bu antikorların etrafında dans edercesine şekil değiştirerek, antikorların etkisini yok edebildiği belirtildi. 
     California Üniversitesi'nde yapılan araştırmada, HIV'in nasıl şekil değiştirebildiği yeni bir teknoloji kullanılarak gözlenebildi. 
     Araştırmayı yapan uzmanlara, biyotıp alanındaki en büyük ödül kabul edilen ''Middleton'' ödülü verildi. 
     Araştırmayla ilgili rapor, Amerikan Ulusal Bilim Akademisi tarafından yayımlanan ''Proceedings'' dergisinde yer aldı. 
     





</TEXT>
</DOC>
