<DOC>
<DOCNO> 133261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/sondun16.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Klerides KKTC'nin tanınmasını ABD engelledi 
</HEADLINE>
<TEXT>

     Kıbrıs Rum Yönetimi lideri Glafkos Klerides, Kıbrıs sorununa çözüm bulmayı amaçlayan müzakerelerden sonuç çıkmaması halinde, Kuzey Kıbrıs Türk Cumhuriyeti'nin KKTC tanınma olasılığının bulunduğunu söyledi. 
     Klerides, Fileleftheros gazetesine verdiği demeçte, geçmişte bazı İslam ülkelerinde KKTC'nin tanınmasının gündeme geldiğini, ancak bunun ABD tarafından engellendiğini belirtti. 
     Müzakerelerin sonuç vermemesi halinde KKTC'nin ''tanınması tehlikesine'' ilişkin bir soruyu yanıtlayan Klerides, şunları kaydetti 
     ''Çevremizdeki uluslararası faktörleri ölçüp tartmalıyız. Farz edelim ki, Irak'a karşı savaşın başladığı bir dönemde olursa, çok ciddi 'tehlike' vardır. Altı ay kadar önce bazı Arap ülkeleri ve somut olarak Katar, yakın gelecekte Kıbrıs sorununa çözüm bulunmaması durumunda 'sahte devleti' tanıyacakları uyarısında bulundu. Elimizden geleni yaptık. Tehlikenin mevcut olduğunu gördük ve bunların Amerikan faktörü tarafından etkilenen ülkeler olmasından dolayı müdahale etmesi gerektiğine işaret ettik. ABD devreye girdi ve tanınmadan kaçınıldı.'' Klerides, Kıbrıs'ın Irak'ta olası savaştan nasıl etkileneceği sorusunu yanıtlarken de, ''Eğer yarın ABD Irak ile bir savaşa tutuşursa ve bazı Arap ülkelerini memnun etmek isterse, Washington'un daha önce yaptığını yapıp yapmayacağını bilemezsin. Ancak şuna da işaret etmem gerekir ki, Kıbrıs'ın tek ayağıyla Avrupa Birliği'nde olduğu bir sırada üçüncü ülkeler için 'sahte devleti' tanımak çok zordur. AB, bir nevi gümrük birliği oluşturulması için Arap dünyası konseyiyle İslam Konferansı Örgütü bir diyaloga girmiş bulunuyor. Bu ilişkiyi tanıma kuracak ülkeler, Yunanistan ve 'Kıbrıs'ın tepkisine neden olacak böyle bir adımı atmadan önce iki kez düşünecekler'' diye konuştu. 
     ''Bu perspektiflerden bazı ülkelerin etkilenebileceğini, ancak Pakistan gibi ülkelerin etkilenmeyeceğini'' kaydeden Klerides, '''Tehlike' olmadığını söyleyemeyiz. Kıbrıs sorununa çözüm bulunması müzakereleri çıkmazla sonuçlanırsa o zaman 'tehlike' ortaya çıkacak'' ifadesini kullandı. 
     BM Genel Sekreteri Kofi Annan'ın taraflara sunduğu planı çözüm zemini olarak değil, müzakere zemini olarak kabul ettiklerini belirten Klerides, ''Müzakere etmemiz gerektiğine inandığımız epey noktalar vardır. Eğer çözüm zemini olarak kabul ettiğimizi söylersek o zaman müzakere yapmıyoruz'' dedi. Klerides, ''Kıbrıslı Türkleri, bugün ikamet ettikleri evlerden çıkarıyoruz görüntüsü vermemeleri konusunda da çok dikkatli davranmaları gerektiğini'' söyledi. 
     





</TEXT>
</DOC>
