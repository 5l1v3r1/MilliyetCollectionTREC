<DOC>
<DOCNO> 137953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/soneko25.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırlık ve İskan Bakanlığı, bazı inşaatları incelemeye aldı... 
</HEADLINE>
<TEXT>

     Bayındırlık ve İskan Bakanlığı, Ankara Bayındırlık ve İskan İl Müdürlüğü'nün kontrol ve denetiminde yürütülen bazı inşaatların incelemeye alındığı ve halen yapımları devam eden inşaatlarda ve özel fiyatlarda küçümsenmeyecek ölçüde farklı ödemelerin bulunduğunun tespit edildiği bildirildi. 
     Bayındırlık ve İskan Bakanlığı'ndan yapılan açıklamada, Bakan Zeki Ergezen'in, 18 Şubat 2003 tarihinde AK Parti grup toplantısının basına kapalı bölümünde yaptığı konuşmanın, basın ve yayın kuruluşlarına farklı aksettirildiğinin görüldüğü ifade edildi. 
     Açıklamada, Bakan Ergezen'in, grup toplantısına katılan milletvekillerine konuşma yaptığı, basın mensuplarına bir açıklamada bulunmadığı belirtildi Basın ve yayın organlarda yer alan söz konusu haberlere konu olan gelişmeler hakkına bilgi verilen açıklamada, 2886 sayılı Devlet İhale Kanunu'nun 63. maddesi gereğince yapım işlerindeki keşif artışlarının yüzde 30 ile sınırlandırıldığı hatırlatıldı. Açıklamada, artışların temel, tünel, ve doğal afetler ile benzeri işlerden kaynaklanması durumunda yüzde 30'dan fazla keşif artışlarına gidilmesinin, Bakan onayı ile mümkün olabildiği belirtildi. 
     Bazı işlerde yüzde 30'u aşan keşif artışlarının temel, tünel, doğal afetler vb. işler kapsamına girmediği halde girmiş gibi var sayılarak çok yüksek oranda artışlara dayalı ihalesiz iş verildiğinin görüldüğü ifade edilen açıklamada şöyle denildi 
     ''63. maddeye aykırı olduğu belirlenen yüzde 30'u aşan keşif artışlarının tutarı yaklaşık 1 milyar dolardır. Başka bir ifade ile bu uygulamalar 'ihalesiz iş verme' anlamına gelmektedir. 
     Yukarıda belirtilen konular Bakanlığımız Teftiş Kurulu Başkanlığı'nca incelenmekte olup, müfettişlerden gelecek raporların sonucuna göre gerekli işlemler yapılacaktır.'' Açıklamada, ayrıca, Emlak Bankası'na memur ve işçiler adına Konut Edindirme Yardımı olarak yatırılan paraların KEY paraları 1987-1997 yılları arası münhasıran konut yapımı için kullandırılması gerekirken Emlak Bankası tarafından amacı dışında kullanıldığı belirtildi. 
     Düşük faizler ile değerlendirilen bu paranın yaklaşık 400 trilyon lira olduğu bildirilen açıklamada, ''Ancak devir işlemleri yapılırken amacı dışında kullanılan bu paranın karşılığında, çeşitli gayrimenkuller bilanço değeri üzerinden karşılık gösterilerek devredilmiştir'' denildi. 
     





</TEXT>
</DOC>
