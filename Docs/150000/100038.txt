<DOC>
<DOCNO> 100038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/spor/spo01.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
GÖREVLİ GECE KUŞU 
</HEADLINE>
<TEXT>

Beşiktaş, ilginç bir kararla, gece hayatında boy gösteren bekarları takip için Sergen’i görevlendirdi. Yıldız futbolcu, bu kez resmi olarak devriye gezecek 
     ORHAN YILDIRIM 

     Sinan Engin’den destek 
     SÜREKLİ gece hayatı nedeniyle eleştirilen Sergen’in tecrübesi artık işe yarayacak. Beşiktaş yönetimi, Menajer Sinan Engin’le birlikte yıldız oyuncuyu görevlendirip, akşamları eğlence mekanlarının yolunu tutan bekar futbolcuların kontrolde tutulmasını istedi. Sergen, artık resmi olarak gece devriyesine çıkacak, bekar futbolcuların evlerine baskın yaparak, denetleme görevini yürütecek. 
     
     Evlere baskınlar başladı 
     SİYAH - Beyazlı yönetimin, arkadaşlarına ağabeylik yapması amacıyla Sergen’e sorumluluk vererek, böyle bir görev üstlenmesini sağladığı öğrenildi. Menajer Sinan Engin’in de, Sergen Yalçın’ın gece hayatı konusundaki tecrübelerinden yararlanıp, gözde bekarların eğlence mekanlarından elini çekmesini sağlamayı hedeflediği ifade edildi. İşe koyulan ikili, oyuncuların evlerine baskın yapmaya başladı. 
     
Daum intikamı      BEŞİKTAŞ’IN eski çalıştırıcısı, kokain davasında kendisini yalnız bırakan Bayer Leverkusen’i vergi kaçırmakla suçladı. Alman teknik adam ayrıca Leverkusen menajeri Rainer Calmund’un kendisine takımı çalıştırdığı dönemde sürekli el altından yüksek miktarda para verdiğini söyledi. Köln Mali Polisi suçlamalar hakkında büyük çapta araştırma başlatacağını açıkladı. 
     
AMARAL sahaya indi      BEŞİKTAŞ, Bursaspor maçının hazırlıklarını dün akşamki idmanla sürdürdü. Lucescu yönetimindeki çalışmaya yeni transfer Amaral da katıldı. Kısa sürede arkadaşlarına uyum sağladığı gözlenen Sambacı’nın resmi sözleşmeyi bugün imzalaması bekleniyor. Sağ dizinden menisküs ameliyatı olan İlhan Mansız da ilk kez takımla çalıştı. Dizlik takılan İlhan’ın son derece hırslı olduğu gözlendi. Sakat Ali Eren ile tedavisini Almanya’da sürdüren Ahmet Dursun ise çalışmaya katılmadı. 
     
Vali de izledi      İSTANBUL Valisi Erol Çakır, eşiyle birlikte Ümraniye’deki Nevzat Demir Tesisleri’nde yapılan çalışmayı takip etti. Beşiktaş taraftarı olan Çakır, Menajer Sinan Engin ile de bir süre görüşüp, takımın son durumu hakkında bilgi aldı. Öte yandan idmanı uzak bir bölümden ve tellerin arkasından izlemek zorunda kalan taraftarlar zaman zaman durumu protesto ettiler. 
     
NOUMA startı verdi      FRANSIZ yıldızı, Beşiktaş’a gelişiyle birlikte özlediği İstanbul gece hayatına da dönüş yaptı. Önceki gece gözde eğlence mekanı Reina’nın yolunu tutan Pascal Nouma, burada iki saat kadar eğlendi. Daha sonra Ortega, Ogün, Revivo ve Serhat’la karşılaşan Nouma, Fenerbahçeli futbocularla yaklaşık bir saat sohbet etti. Siyahi yıldız, gece kulübünden tekne kullanarak ayrıldı. Fotoğraf Uğur Soysal 
     
Beşiktaş’ta kritik zirve      YABANCI kontenjanını tamamen doldurmayı planlayan Beşiktaş yönetimi, bugünkü toplantısında adaylar konusundaki son kararını verecek. Teknik Direktör Lucescu, Capone ve Giunti’yi alarak, transferi kapatmak konusunda ısrar ediyor. Çalışmalarını sürdüren yönetim ise henüz iki isim konusunda karar veremedi. 
     RUMEN teknik adamın yeni transferler Tolga, Zafer ve Tolga’nın yanı sıra geçen sezonun başarılı ismi Ronaldo’nun da gönderilmesini istemesi yönetimde sıkıntı yaratıyor. Kritik toplantıda transfer edilecek yabancılar ve takımdan ayrılması konusunda rapor verilen futbolcuların isimleri karara bağlanacak. 
     
Boğaz’da tekne turu      SİYAH - Beyazlılar, bugün Büyük Beşiktaş Platformu’nun organize ettiği Boğaz turunda stres atacak. Saat 19.15’te Feriye iskelesinden hareket edecek olan Semiramis II teknesi, geçe geç saatlere kadar yönetim, teknik heyet ve futbolculara ev sahipliği yapacak. 
     



 SPOR 




















</TEXT>
</DOC>
