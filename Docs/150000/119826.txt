<DOC>
<DOCNO> 119826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sontur32.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz da görevini Yalçınbayır'a devretti... 
</HEADLINE>
<TEXT>

     Devlet Bakanı ve Başbakan Yardımcısı Ertuğrul Yalçınbayır, Mesut Yılmaz'ın bilgi, birikim ve tecrübelerinden devletin her zaman yararlanacağını söyledi. 
     Ertuğrul Yalçınbayır, Başbakanlık Merkez Binası'nda düzenlenen törenle görevi selefi Mesut Yılmaz'dan devraldı. 
     Devir teslim töreninde konuşan Yılmaz, Yalçınbayır'ın daha önce birlikte çalıştığı çok değerli bir arkadaşı olduğunu söyledi. Yalçınbayır'a görevi gönül rahatlığı içinde devrettiğini kaydeden Yılmaz, ''Yeni görevinin kendisine ve memleketimize hayırlı olmasını diliyorum. Başarılı olacağına inanıyorum. Başarılı olması için ihtiyaç duyacağı her konuda kendisine yardımcı olmaya da hazırım'' diye konuştu. 
     Yalçınbayır da Mesut Yılmaz'ın Türkiye'ye yaptığı hizmetlerin herkes tarafından bilindiğini anımsatarak, ''Yılmaz'ın özellikle AB ideali konusundaki hizmetleri unutulmayacaktır. Tarih bunları kaydedecektir'' dedi. 
     Bu hareketin seçim sonuçlarının ötesinde tarihte iz bıraktığını ifade eden Yalçınbayır, şunları kaydetti 
     ''Ulusal Program'ın yazımı, hükümet programı olmaktan çıkmış bir devlet ideali haline gelmiştir. Cumhuriyet'in en önemli projelerinden biri haline gelmiştir. Bu bağlamda, geçen yasama döneminde yapılan Anayasa değişiklikleri başta olmak üzere sayın Yılmaz'ın, 3 Ağustos kanunlarının çıkarılmasında büyük katkıları olmuştur. Yılmaz'ın siyaset hayatına getirdiği bu önemli projeyi takip etmek bizim görevimizdir. Kendilerinin bilgi birikiminden ve tecrübelerinden, bu devlet her zaman yararlanacaktır.'' Başbakan Yardımcısı Yalçınbayır, 58. Hükümet'in Mesut Yılmaz'ın bilgi ve birikiminden yararlanmaktan şeref duyacağını belirterek, Yılmaz'ın kendilerine bu konuda çok önemli bir avans verdiğini söyledi. Yalçınbayır, bu avansı en iyi şekilde kullanmanın kendilerinin görevi olduğunu ifade ederek, şunları söyledi 
     ''Bu sadece bir hükümet meselesi değil, Türkiye'nin bir idealidir. Yaşam kalitesinin yükseltilmesi ve demokrasi... İnsan hakları, hukukun üstünlüğü ve demokrasi içinde zenginleşme... ANAP'ın bu ideali her parti tarafından dikkatle izlenecektir. Kendilerine yapmış oldukları hizmetler için teşekkür ediyorum.'' Daha sonra Yılmaz ve Yalçınbayır tokalaşarak, foto muhabirleri ve kameralara poz verdiler. 
     





</TEXT>
</DOC>
