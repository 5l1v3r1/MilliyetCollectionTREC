<DOC>
<DOCNO> 129104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sonspo08.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
2 antrenör, 1 oyuncu ve 1 yönetici ceza kuruluna sevkedildi... 
</HEADLINE>
<TEXT>

     Futbol Federasyonu, Elazığspor PAF takımının, Samsunspor PAF takımıyla yaptığı karşılaşmada, sahte lisanslı oyuncu oynattığı gerekçesiyle Elazığspor'da 1 teknik direktör, 2 antrenör, 1 oyuncu ve 1 yöneticiyi ceza kuruluna sevketti. 
     Elazığspor Basın Sözcüsü Faruk Çikoğlu, Elazığ'da 17 Kasım 2002 tarihinde yapılan Elazığspor PAF takımı ile Samsumspor PAF takımı maçını Samsunspor'un 3-0 kazandığını anımsatarak, karşılaşmadan bir gün sonra Futbol Federasyonu tarafından kulübe faks çekilerek sahte lisanslı oyuncu oynatıldığının bildirildiğini ifade etti. 
     Sahte lisanslı oyuncu oynatıldığı gerekçesiyle Elazığspor PAF Takımı Teknik Direktörü Erkan Aygün, Antrenör İlhan Aydın, Kaleci Antrenörü Kazım İşcan, oyuncu Serkan Akyüz ve idareci Ahmet Aydın'ın tedbirsiz olarak ceza kuruluna sevkedildiğini kaydeden Çikoğlu, bu kişilerin takımla ilişiklerinin kesildiğini bildirdi. 
     Çikoğlu, ''Takımımız adına hoş olmayan bu davranışı kulübe gönderilen faksla öğrendik. Yönetim kurulu üyeleriyle yaptığımız toplantıyla kusurlu olan kişilerin görevlerine son verme kararı aldık'' dedi. 
     Çikoğlu, ayrıca, Elazığspor kulüp doktoru Ahmet Çağlar ve yardımcı antrenör Salih Yorulmaz'ın da gerek kişisel işleri gerekse kulüple olan sorunları nedeniyle görevlerinden ayrıldığını söyledi. 
     Bu arada, Elazığspor'un idari bir menajerle sözleşme imzalamak üzere olduğunu ifade eden Çikoğlu, bu konuda kulüp başkanı Baki Aydın'ın menajer Gürel Torağan ile anlaşmaya vardığını sözlerine ekledi. 
     





</TEXT>
</DOC>
