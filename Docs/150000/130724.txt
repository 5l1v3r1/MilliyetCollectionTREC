<DOC>
<DOCNO> 130724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sondun10.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs görüşmeleri yarın başlıyor... 
</HEADLINE>
<TEXT>

     Kıbrıs doğrudan görüşmeleri yaklaşık 3.5 aylık aradan sonra yarın yeniden başlıyor. 
     KKTC Cumhurbaşkanı Rauf Denktaş ve Rum Yönetimi lideri Glafkos Klerides, BM Genel Sekreteri'nin Kıbrıs Özel Temsilcisi Alvaro De Soto'nun da hazır bulunacağı öğle yemeğinde biraraya gelecek. 
     Denktaş ve Klerides, saat 11.00'de BM Genel Sekreteri'nin Kıbrıs Özel Temsilci Yardımcısı Zbigniew Wlosowicz'in, ara bölgede bulunan BM kontrolündeki Lefkoşa Havaalanı yakınlarında yer alan ikametgahında görüşecek. 
     Öğle yemeğinde de devam edecek görüşmede, doğrudan görüşmeler için bir takvim belirlenecek. 
     Cumhurbaşkanı Denktaş'ın girişimleriyle 4 Aralık 2001'de biraraya gelen liderler, 16 Ocak 2002'de yüz yüze görüşmeleri başlattı. 6 tur devam eden yüz yüze görüşmeler kapsamında 58 kez biraraya gelen Denktaş ve Klerides, Lefkoşa'daki son görüşmeyi 26 Eylül 2002'de yaptı. 
     Liderler, BM Genel Sekreteri Kofi Annan'nın daveti üzerine New York'a giderek, 3-4 Ekim'de önce Annan ile sonra da üçlü görüşme yaptı. Görüşmelerin ardından Klerides adaya dönerken, Denktaş, 7 Ekim'de New York'ta kalp ameliyatı olarak, 67 gün ada dışında kaldı. 
     Annan, 11 Kasım'da Kıbrıs'ta kapsamlı çözüm planını sundu. Tarafarın itirazları üzerine, gözden geçirilmiş Annan planı 10 Aralık 2002'de yeniden sunuldu. AB'nin 12-13 Aralık'taki Kopenhag zirvesinde Kıbrıs Rum Kesimi birliğin genişleme kapsamına alınarak, üyeliği kabul edildi. Kopenhag'da, tarafların, Annan planı temelinde 28 Şubat'a kadar bir çözüme ulaşması için görüşlere devam etmesi istendi. 
     Denktaş ve Klerides, yarın hazırlık niteliğinde yapacakları görüşme ile 28 Şubat'a kadar yoğun bir müzakere sürecine başlayacak. 
     





</TEXT>
</DOC>
