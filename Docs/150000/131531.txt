<DOC>
<DOCNO> 131531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sontur06.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ''Irak konusunun TBMM'ye gelmesi gerekecektir'' 
</HEADLINE>
<TEXT>

     CHP Genel Başkanı Deniz Baykal, Türkiye'nin Irak'a askeri bir harekat konusunda somut bazı adımlar attığını savunarak, ''Önümüzdeki günlerde eğer Irak'a yönelik bir askeri müdahale konusunda işbirliğini sürdürecekse, mutlaka konunun TBMM'ye gelmesi gerekecektir'' dedi. 
     Baykal, Avrupa Sosyal Demokrat Partiler Birliği ve Sosyalist Enternasyonel toplantılarına katılmak üzere İtalya'ya gitti. Atatürk Havalimanı'nda gazetecilerin sorularını yanıtlayan Baykal, Irak'a olası bir harekatla ilgili olarak, böyle bir harekatın Türkiye'ye çok büyük zararlar açacağını söyledi. 
     Irak'a müdahalenin mutlaka önlenmesi gerektiğini ifade eden Baykal, şöyle konuştu 
     ''Irak'a askeri müdahale ile ilgili olarak iki temel gelişmeyle karşı karşıyayız. Bunlardan birincisi, böyle bir askeri müdahalenin Türkiye açısından çok büyük zararlara yol açacağı ve böyle bir müdahalenin mutlaka önlenmesi gerektiği konusu. Türkiye'de halkın büyük bir çoğunluğu bu harekata karşı çıkıyor ve hepimiz biliyoruz ki böyle bir harekat yapıldığı zaman bunun en büyük bedelini ödeyecek olan ülke Türkiye olacaktır. Böyle bir harekatın önlenmesi, Türkiye için ideal bir çözüm. Herhangi bir Türk yönetiminin böyle bir askeri müdahaleye heyecanla sahip çıkması, destek vermesi kesinlikle düşünülemez. Bir imkan varsa, askeri müdahalenin önlenmesi doğrultusunda Türkiye'nin görev yapması temel sorumluluğudur. 
     İkinci gelişme ise Türkiye'de bir askeri harekat konusunda somut bazı adımların atılmakta olduğunu görüyoruz. Birinci ile çelişen ikinci çizgi de budur. Hükümet bir süre önce bazı üslerde, limanlarda genişleme çalışmalarının yapılmasına izin vermiştir. Bir askeri harekata yönelik altyapı hazırlıkları hızla gelişmektedir. Bir yandan da bu süreç işliyor. 
     Bu böyle sürdürülemez. Bu iki gelişmeden birisi duruma hakim olacaktır. Türkiye'nin yararı, Irak'ta bir askeri müdahalenin yapılmaması olmalıdır.'' Bundan sonra ortaya çıkacak gelişmelerin mutlaka TBMM kararını gerektireceğini ifade eden Baykal, ''TBMM kararı olmadan daha ileri bir angajman artık hukuken de mümkün olmaktan çıkmıştır. Önümüzdeki günlerde Türkiye eğer Irak'a yönelik bir askeri müdahale konusunda işbirliğini sürdürecekse, mutlaka konunun TBMM'ye gelmesi gerekecektir'' diye konuştu. 
     
     ''MECLİS, TÜRKİYE ADINA EN DOĞRU KARARI ALACAKTIR'' 

     Hükümetin şu ana kadar tavrını netleştirmemekte yarar gören bir anlayış içinde olduğunu öne süren Baykal, şunları söyledi 
     ''Önümüzdeki günlerde bir karar alınması zorunluluğu ortaya çıkacaktır. Böyle bir tablo ortaya çıkarsa, biz CHP olarak Türkiye'nin Irak'ta bir askeri müdahale içinde yer almasını doğru bulmadığımızı ve o nedenle TBMM'nin bu konuda net bir tavır takınması gerektiğini ifade edeceğiz. 
     Hükümet iki ana doğrultu içinde bocalıyor. Bir yandan Türkiye'nin bundan büyük zarar göreceğinin farkındalar, bu nedenle buraya sürüklenmek doğru değildir. Öte yandan da, ABD'nin taleplerinin gerektirdiği doğrultuda somut adımları atmaya devam ediyorlar. Bu açmazı denetim altına alamamışlardır, çelişkiyi aşamamışlardır. Bu açmazdan kurtulmanın yolu, konuyu meclise getirmektir. Meclis, Türkiye adına en doğru kararı alacaktır.'' 
     
     IMF İLE İLİŞKİLER 

     ''Hükümetin ekonomi politikası ve IMF ile ilişkiler'' konusundaki bir soru üzerine de Baykal, hükümetin ekonomi politikasıyla ilgili olarak da bir kararsızlık yaşadığını, birbiriyle çelişen tavırların zaman zaman hakim olduğunun görüldüğünü öne sürdü. 
     IMF ile ilişkiler doğrultusunda başlangıçta bir bocalama dönemi yaşayan hükümetin şimdi tekrar IMF'nin doğrultusunda yerini aldığını savunan Baykal, ''Hükümet, buna mecbur olduğunu görmüştür. Hükümet, seçimden sonra kendi tercihlerine uygun bir politika denemesini yaptıktan kısa bir süre sonra, IMF doğrultusunda tavır takınma aşamasına gelmiştir'' görüşünü dile getirdi. 
     





</TEXT>
</DOC>
