<DOC>
<DOCNO> 107688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/spor/spo03.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
TRİBÜNDE SANCI 
</HEADLINE>
<TEXT>

Galatasaray Yönetimi’nin, deplasmanlara gidilmemesi yönündeki kararına, taraftar gruplarının tepkisi dinmiyor. Başkan Özhan Canaydın, çare arayışlarını sürdürüyor 
     HALİL ÖZER 

     GALATASARAY Başkanı Özhan Canaydın, taraftarların son günlerde yükselen tansiyonunu düşürmek amacıyla çözüm arayışlarını hızlandırdı. 
     Aslında Sarı - Kırmızılı taraftarların, bu gerginlikle ilgili oldukça ilginç nedenleri bulunuyor. Cim - Bomluların bir bölümü, tıpkı Fenerbahçe ve Beşiktaş’taki bazı gruplar gibi deplasman yasağını kabul etmiyor, hatta bu engelin sezon sonuna kadar konulmasına şiddetle karşı çıkıyor. Tribündeki taraftarın bu tepkisinin farkında olan Başkan Özhan Canaydın, ortamı yumuşatmak ve yeni uygulamayı zaman aşımına bırakmak için "Şimdilik üç maç kimse bir yere gitmesin" mesajını yayınlamıştı. UltrArslanlar Grubu bu isteğe hemen uydu, diğer gruplardan da "çatlak" ses çıkmadı. 
     Ancak, tribündeki sac ayağını oluşturan ve birçok konuda beraber hareket eden Beşiktaş ile Fenerbahçe’nin taraftar grubu liderleri, Galatasaraylı liderlere böyle bir uygulama karşısında sessiz kalınmaması gerektiğini hatırlattılar. Liderlerin arasındaki "temaslar" sonucu sessizlik, Türkiye - Slovakya maçında bozuldu. Sayıları birkaç yüzü geçmeyen Şahinler Grubu’nun yükselen seslerine, UltrArslanlar engel olmaya çalıştı. Ancak Fenerbahçe - Galatasaray derbisinin ertelenmesi, Ali Aydın ile Erol Ersoy’un Galatasaray maçlarında görevlendirilmesi, Şahinler Grubu’nun istediği tepki ortamını oluşturdu. 
     Kocaelispor maçından bir gün önce Başkan Özhan Canaydın’ın, UltrArslanlar ile toplantı yapmasına rağmen, karşılaşma sırasında aynı tepkilerin yükselmesi, tribünlerdeki kontrolün kaybolduğu izlenimini verdi. Faruk Süren döneminde, yöneticilerin bile yollarının kesilerek, hesap sorulduğu zamanları hatırlayan Yönetim Kurulu, son durumdan oldukça rahatsızlık duydu. Canaydın yönetimi, deplasmana gidilmemesi konusunda kararından dönmeyi kesinlikle düşünmüyor. Şahinler Grubu ile isyankar taraftarların, yönetimin bu kararlılığını fark ettikleri zaman gösterecekleri tepkiyi engellemek isteyen Başkan Canaydın yeni bir formül geliştirdi. Özhan Canaydın önümüzdeki günlerde, 20 tribün lideri ile çok özel bir toplantı yapacak ve nabız yoklayacak. Ancak Başkan’ın en büyük şansı, Fenerbahçe ve Beşiktaş’taki grupların aksine UltrArslanlar Grubu’nun otokontrol sistemini çok iyi uygulaması. 
     
Kumaşı kaliteli      Fatih Terim, Felipe’yi övdü 
     GALATASARAY Teknik Direktörü Fatih Terim, geldiği ilk günden beri sürekli Hagi ile mukayese edilen Felipe’ye övgüler yağdırdı. Sambacı’nın Kocaelispor maçında sergilediği futbol ve attığı golle kalitesini sergilediğini açıklayan Terim, "Her geçen gün performansı artıyor. Futbolda maçın kaderini değiştirebilecek oyuncular vardır. Felipe de o yeteneklerden birisi" dedi. 
     
     Yapabileceklerini biliyorum’ 
     FELIPE’NIN sahip olduğu özellikleri yakından bildiğini de dile getiren başarılı teknik adam, "Ben, hangi oyuncumun neyi yapabileceğinin, neyi yapamayacağının farkındayım. Bir futbolcudan, daha önce hangi yeteneği gördüysem, onu isterim. Olmayanı aramam, fazlasını istemem" dedi. Fatih Terim, yabancı oyuncularının ilerleyen haftalarda daha da iyi olacaklarını söyledi. 
     
Moskova seferberliği      GALATASARAY, Şampiyonlar Ligi’nin ilk maçında, deplasmanda karşılaşacağı Lokomotiv Moskova sınavı öncesinde seferberlik ilan etti. Bugün yapılacak iki çalışmanın ardından, takımı kampa alacak olan Fatih Terim’in, Rus ekibinin oynadığı son karşılaşmalardan derlenen özel bir kaseti futbolcularına izleteceği öğrenildi. Rakibi üç gün boyunca video başından etüd edecek olan Sarı - Kırmızılı futbolcular, dış dünya ile bağlarını tamamen koparacak. 
     



 SPOR 
































</TEXT>
</DOC>
