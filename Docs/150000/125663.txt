<DOC>
<DOCNO> 125663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sonspo22.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğuz Çetin, teknik direktörlük kursunda... 
</HEADLINE>
<TEXT>

     Futbol Federasyonu Eğitim Departmanı tarafından düzenlenen Coşkun Özarı 16. Dönem Teknik Direktörlük Kursu 1. Aşaması'na ilk 2 günün ardından katılan Fenerbahçe Teknik Sorumlusu Oğuz Çetin'in, teknik direktörlük brövesi hakkını yitirmediği açıklandı. 
     Futbol Federasyonu Kurslar Teknik Direktörü Çetin Güler, yaptığı açıklamada, Oğuz Çetin'in dün ve bugün kursta yer aldığını belirterek, ''Oğuz Çetin, 16 Aralık Pazartesi günü öğleden sonra başlayan kursa, ilk 1.5 gün katılmadı. Kendisiyle konuştuk, bize mazeretini bildirdi. Dünden itibaren de kursa gelmeye başladı. Bugün de kursta yer aldı'' diye konuştu. 
     Oğuz'un bu sezon kursa katılmayacağı biçiminde bir beyanat vermediğini kendilerine söylediğini kaydeden Güler, ''Bize gazetelerde çıkan bu haberle ilgili bir beyanat vermediğini belirterek, 'Hocam niye böyle birşey söyleyeyim' dedi. Eğer dün katılmasaydı, bu sezon hakkını kaybedecekti. Ancak şimdi böyle birşey yok. Bundan sonra da katılmaya devam ederse, teknik direktörlük brövesi alabilir'' dedi. 
     
     KURS, BEYLERBEYİ TESİSLERİNE ALINDI 
     Riva'daki Orhan Saka Tesisleri'nde başlayan teknik direktörlük kursunun bugün Futbol Federasyonu'nun Beylerbeyi Atatürk Eğitim ve Araştırma Merkezi'ne alındığı bildirildi. 
     Çetin Güler, derslerin çoğunun gündüz, Riva Tesisleri'nin de uzak olması nedeniyle böyle bir karar aldıklarını söyledi. 
     16. Dönem Teknik Direktörlük Kursu 1. Aşaması'nın ilk bölümünün bugün sona ereceği ve 2. bölümünün 23 Aralık Pazartesi günü başlayacağı kaydedildi. Kursun 1. aşaması, 27 Aralık Cuma günü sona erecek. 
     





</TEXT>
</DOC>
