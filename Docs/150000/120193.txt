<DOC>
<DOCNO> 120193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/soneko14.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
OECD Dünya ekonomisindeki toparlanma gelecek yıla sarkabilir 
</HEADLINE>
<TEXT>

     Ekonomik İşbirliği ve Kalkınma Teşkilatı OECD dünya ekonomisindeki beklenen toparlanmanın gelecek yıla sarkabileceğini bildirdi. 
     OECD'nin bugün yayımlanan 6 aylık ekonomik raporunda, menkul kıymet piyasalarındaki kan kaybının ve iş dünyasına güvendeki zayıflığın sonucunda ekonomik toparlanmanın beklenen çap ve hızda gerçekleşmediği belirtildi. 
     ''Küresel toparlanmanın yavaş ve düzensiz'' olduğu vurgulanan raporda, bununla birlikte dünya ekonomisinin bu yıl yüzde 1.5, gelecek yıl yüzde 2.2 ve 2003 yılında yüzde 3.0 büyüme göstermesinin beklendiği ifade edildi. 
     Dünya ekonomisindeki toparlanmanın büyük ölçüde ABD ekonomisinin performansına bağlı olduğu kaydedilen raporda, ABD ekonomisinin bu yıl yüzde 2.3, gelecek yıl yüzde 2.6 ve 2004 yılında yüzde 3.6 büyüyeceği tahmin edildi. 
     OECD, Japon ekonomisindeki durgunluğun ise devam edeceği görüşünde. Raporda Japon ekonomisinin bu yıl yüzde 0.7 küçüleceğini, buna karşılık gelecek yıl yüzde 0.8, 2004 yılında da yüzde 0.9'luk mütevazi büyüme göstereceği tahmini yapıldı. 
     OECD'nin euro kuşağı için yaptığı büyüme tahminleri ise bu yıl için yüzde 0.8, gelecek yıl için yüzde 1.8, 2004 yılı için de yüzde 2.7 oldu. 
     Raporda, geçen baharda gözlenen ekonomik canlanmanın devam etmediği kaydedilerek, dünya ekonomisinin canlanması için başta euro kuşağı olmak üzere, önde gelen ekonomilerde merkez bankalarının faiz hadlerini düşürmesi gerektiği ifade edildi. 
     
     BORSA UYARISI 
     Özellikle ABD'de patlak veren şirket skandallarının iş dünyasına duyulan güveni sarstığı belirtilen raporda, şirketlerin beklenen karlılıklarının yükselmeye başladığı ancak sarsılan güvenin yeniden sağlanmasının ve buna bağlı olarak tüketici harcamalarının artmasının zaman alacağı görüşüne yer verildi. 
     Dünya borsalarında hisse senetlerinin değerinin azalmasının tüketici harcamalarını olumsuz etkilediği hatırlatan raporda, son zamanlarda belli bir toparlanma görülmesine rağmen borsalardaki düşüşün devam edebileceği uyarısı yapıldı. 
     





</TEXT>
</DOC>
