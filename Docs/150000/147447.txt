<DOC>
<DOCNO> 147447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/yazar/sazak.html </URL>
<DATE> 2003/04/04/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İlahi adalet 
</HEADLINE>
<TEXT>

     Irak kan denizine döndü. 
     Kuşatma altındaki sivil yerleşim yerlerine düşen bombalar ana kucağındaki emzikli bebeleri katlediyor. 
     El Hille’de ölen çocukların görüntüleri, Halepçe katliamından beterdi. 
     Savaşın sonu yaklaşıyor diye bu duruma alışmak’tan kaçınmalıyız. 
     Er Jessica’yı kurtarma’ görüntüleri, geri plandaki trajediyi gizleyemiyor. Keşke tek bir insanı kurtarma’ duyarlılığı, Irak’a düşen bombalar altında ölen binlerce çocuk, kadın, erkek siviller için de gösterilse. Savaş en az can kaybıyla son bulsa. 
     Üstelik savaş henüz son bulmadı. 
     Kuşatma altındaki Bağdat’ta sokak çatışmaları başlarsa daha kaç bin kişinin öleceği belli değil. 
     Tuhaf olan şu anki durumun bir yana bırakılıp, Irak’ın yeniden yapılanmasıyla ilgili tartışmalara başlanmasıdır. 
     Ne yazık ki bu havaya, Savaşta ölecek çocukları düşünürken uykularım kaçıyor’ diyen eski başbakan yeni Dışişleri Bakanı Abdullah Gül de kendisini kaptırdı ve Powell’a dostluk gösterisi yaparken Biz de koalisyonun içindeyiz’ deyiverdi. 
     AKP hükümeti, ekonomide baş aşağı gittikçe, ABD limanına yanaşmaya başladı. Böylece 8.5 milyar dolarlık destekle borçların çevrilebileceği umuluyor. Erdoğan - Gül yönetiminin savaştan bağımsız bir ekonomi politikası olmadığı da, gündeme getirilen Zihni sinir projeleri’nden belli. Erbakan Hoca’nın kaynak paketleri’ bile daha az hayalciydi. 
     Enflasyondaki yüzde 3.5’luk mart ayı göstergeleri de 2003’teki yüzde 20 hedefinin gerçekleşmeyeceğinin işareti. Yüksek faiz, enflasyon, piyasalardaki durgunluk ve işsizlik AKP’nin kabusu. Bu partiyi iktidara getiren orta alt sınıflar yeni bir düş kırıklığı yaşıyor. 
     Ekonomide sıkıntılar arttıkça AKP savaş politikalarından çıkar umuyor. 
     ABD yönetiminin Türkiye için ek bütçeye koyduğu 1 milyar dolarlık hibe’yle yetinmenin AKP cephesindeki karşılığı reel politik’ oluyor 
     Oysa Powell’ın durup dururken Ankara’ya verdiği dost öpücüğünün’ ardında her zamanki gibi ABD’nin kendi çıkarları yatıyor. 
     ABD Dışişleri Bakanı, Bağdat kuşatması öncesinde Türkiye’nin Kuzey Irak’a karşı bir askeri harekat yapmayacağının güvencesini almak üzere başkente geldi. İran ve Suriye’nin huzursuzluğuna Ankara’yı da dahil etmekten kaçınıyor, Washington yönetimi. 
     Irak misyonunu Tanrı’nın kendine verdiği bir görev’ olarak açıklayan George W. Bush’un İran’ı da şer ekseni’ sayması ABD’nin bölgede uzun yıllar kalacağını gösteriyor. Petrol savaşını dünyaya kutsal savaş’ diye sunmak Bush’tan başka kimin aklına gelirdi. 
     İlahi adaletin nasıl tecelli edeceğini ise tahmin güç değil. 
     El Hille’den geçen bebek fotoğrafları geleceği anlatıyor. 
     
     







</TEXT>
</DOC>
