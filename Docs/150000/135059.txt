<DOC>
<DOCNO> 135059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sonspo14.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da büyük değişim... 
</HEADLINE>
<TEXT>

     Gaziantepspor Teknik Direktörü Nurullah Sağlam, takımın değişim süreci yaşadığını belirterek, geçen 2 sezonda oynayan tüm futbolcuların transfer olduğunu söyledi. Sağlam, düzenlediği basın toplantısında, erteleme maçında Denizlispor'a yenilerek ligin ikinci yarısına kötü bir giriş yaptıklarını, bu hafta evlerinde oynayacakları Malatyaspor maçını mutlaka galibiyetle kapatmak zorunda olduklarını kaydetti. 
     Denizlispor karşılaşmasına büyük umutlarla çıktıklarını, ancak her şeyin umulduğu gibi olmadığını vurgulayan Sağlam, şöyle dedi 
     ''Elverişsiz hava şartlarının arkasına sığınmak istemiyorum, ama istediğimiz oyunu ne yazık ki sahaya yansıtamadık. Saha şartları gerçek oyunumuzu sergilememize engel oldu. Denizlispor, UEFA deneyimini arkasına almış, disiplinli bir takım kimliğine girmiş. Denizlispor, katı defans anlayışı ile sahaya yayıldı. Oyuncularımın çabası da bu katı defansı aşmaya yetmedi. Puan umuduyla gittiğimiz Denizli deplasmanından puansız döndük.'' Sağlam, Gaziantepspor'un büyük bir değişim içerisine girdiğine dikkati çekerek, ''Ancak değişmeyen tek şey değişim anlayışımız. Son 2 sezonda Gaziantepspor'da oynayan hiçbir futbolcu kalmadı. En son Kemal vardı, o da aramızdan ayrıldı. Bir değişim süreci yaşıyoruz. Çıtayı yükseltmek istiyoruz'' diye konuştu. 
     
     6 PUANLIK MAÇ 
     Bu hafta sonu oynayacakları Malatyaspor maçının büyük önem taşıdığını, UEFA Kupası'na katılma hakkı için mücadele ettikleri rakipleriyle 6 puanlık bir maça çıkacaklarını anlatan Sağlam, sözlerini, ''Mutlaka galibiyet almamız gereken bir karşılaşma. UEFA Kupası hedefi için Trabzonspor, Gençlerbirliği ve Malatyaspor ile yarışıyoruz. İnanıyorum ki Malatyaspor maçından galibiyetle ayrılacağız'' diye sürdürdü. 
     Sağlam, Gaziantepspor'un altyapı kulübü olduğunun altını çizerek, altyapısına önem vermeyen, genç futbolcu yetiştirmeyerek hazırcılık yapan kulüplerin bir gün silineceğini söyledi. 
     Giden oyuncuların ekonomik sıkıntı yüzünden gitmek zorunda kaldığını, kulüplerin bütçelerini UEFA kriterlerine uygun bir muhasebeye getirmek zorunda olduklarını ifade eden Sağlam, Gaziantepspor'un altyapı sistemini ve futbolcu transferlerini başarıyla gerçekleştiren kulüplerin başında geldiğini vurguladı. 
     Takımının şu anda uyum sorunu yaşadığını, bu sorunu 3-4 maç sonra aşacaklarına inandığını belirten Sağlam, sözlerini şöyle sürdürdü 
     ''Gaziantepspor, şimdi kapasitesinin yüzde 60'ında oynuyor. Kapasitemiz yüzde 85-90'lara çıktığında, lige damgasını vuran takımlardan birisi olacağız. Sakat oyunculardan Maxim, kapasitesinin yüzde 30'unu ancak sergileyebiliyor, Halit sakatlıktan yeni kurtuldu, daha iyi olacak. Yeni transferlerden Regis için henüz erken. Victoria da henüz tam hazır değil, o da bu hafta hazır duruma gelir.'' Sağlam, takımının hedefinin, şampiyonluğa oynayan üç büyüklerden sonraki sıralara yerleşerek UEFA Kupası'na katılabilmek ve ''Anadolu Şampiyonluğu''nu elde edebilmek olduğunu sözlerine ekledi. 
     





</TEXT>
</DOC>
