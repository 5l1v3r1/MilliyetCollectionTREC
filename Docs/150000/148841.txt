<DOC>
<DOCNO> 148841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/soneko11.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Savaşın bitmiş olması piyasalarda canlanma yaratacak 
</HEADLINE>
<TEXT>

     Maliye Bakanı Kemal Unakıtan, Irak Savaşı'nın kısa sürede bitmiş olmasının piyasaları olumlu etkileyeceğini belirterek, ''Irak Savaşı'nın kısa sürede bitmiş olması nedeniyle piyasalarda büyük bir canlanma bekliyoruz'' dedi. 
     Maliye Bakanı Unakıtan, Antalya Defterdarı Hasan Yaman'ı ziyaretinde, gazetecilerin sorusu üzerine yaptığı açıklamada, Irak'taki savaşın bitmesiyle, piyasaların kısa sürede eski haline döneceğini söyledi. Bakan Unakıtan, ''Piyasalarda canlanma bekliyoruz. Hatta turizm ile ilgili üzücü haberler olmasına rağmen, iptallerin düzelip, turizmde de kısa sürede eski günlerimize geleceğimizi tahmin ediyorum'' diye konuştu. 
     Maliye Bakanı, enflasyon muhasebesine ne zaman geçileceğine ilişkin bir soruyu yanıtlarken de, bu konuda bir kanun değişikliğine ihtiyaç bulunduğunu söyledi. 
     Unakıtan, şöyle devam etti 
     ''Daha doğrusu, enflasyondan arındırılmış muhasebe sistemi ile ilgili kanun değişikliğini bu sene yapacağız. Herhalde ilk altı ay içinde kanunlaştıracağımızı tahmin ediyorum. Çünkü bakanlıktaki çalışmalar büyük çapta bitti. 1 Ocak 2004'ten itibaren bu kanun tatbikata konulacaktır.'' Nemaların bu ay ödenip ödenmeyeceğine ilişkin bir başka soruya ise Unakıtan, ''nemalar ödenecek, öyle tahmin ediyorum'' yanıtını verdi. 
     Bakan Unakıtan, Hazine'den sorumlu devlet bakanlığında kadrolarda değişikliğe gidileceğine ilişkin haberlerin hatırlatılması üzerine de, bunların olağan olduğunu, devletteki görevin bir bayrak yarışına benzediğini ifade ederek, bunların kadrolaşmaya yönelik iddiaları gündeme getirmeyeceğini vurguladı. Unakıtan, ''mahkeme kadıya mülk olmamıştır'' dedi. 
     Defterdar Hasan Yaman'dan, vergi rekortmenlerini sık sık ziyaret ederek, hal ve hatırları ile işlerini sormalarını isteyen Maliye Bakanı, turizmcilerle de sık sık biraraya gelerek, sorunlarını dinlemesi isteğinde bulundu. 
     Bakan Kemal Unakıtan, Antalya Emniyet Müdürü Mehmet Yazıcı'yı Uncalı'daki hizmet binasında ziyaret ederek, Emniyet Teşkilatı'nın kuruluş yıldönümünü kutladı. 
     Emniyet Müdürü Mehmet Yazıcı, Antalya uluslararası havalimanında, pasaport kontrolünde optik sisteme geçildiğini ve havalanına giriş yapan turistlerin işlemlerinin 10 saniye gibi kısa sürede bitirildiğini, böylece tasarruf sağlandığını anlattı. 
     Bakan Unakıtan bunun üzerine, ''Tasarruf dediniz mi benim hoşuma gider. Diğer birimlerde de tasarrufa gidilmesini istiyorum'' dedi. 
     





</TEXT>
</DOC>
