<DOC>
<DOCNO> 109300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sondun19.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'in Irak dosyasına kendi partisinden tepki geldi "Ucuz roman" 
</HEADLINE>
<TEXT>

     İngiltere Başbakanı Tony Blair'in, Irak'ın kitle imha silahlarına ilişkin hazırladığı rapora, lideri olduğu İşçi Partisi'nden savaş karşıtı milletvekillerinin tepkisi gelmeye başladı. 
     Blair'in, parlamento oturumu başlamadan önce açıklanan, Irak'ın kimyasal ve biyolojik silahlar kullanmak için askeri planları olduğunu, ayrıca nükleer silah elde etme çabasında bulunduğunu ileri sürdüğü raporu, İşçi Partili George Galloway tarafından ''Ucuz Roman'' Pulp Fiction olarak nitelendirildi. 
     Tony Blair'in, Irak'a olası harekatla ilgili parlamento oturumunda, partisinden savaş karşıtı milletvekillerinin sert muhalefetiyle karşılaşması bekleniyor. 
     İşçi Partili savaş karşıtı grubun üyesi Galloway, hükümetin Irak konusunda ABD'nin sert tutumunun yanında yer almasını eleştiren vatandaşların Beatles'ın ünlü ''Barışa Bir Şans Verin'' Give Peace a Chance parçasının çalındığı üstü açık bir otobüsle Avam Kamarası'nın etrafında dolaştıkları sırada gazetecilere yaptığı açıklamada, Blair'in Irak dosyasını ''tarihi geçmiş'' olarak nitelendirdi. 
     Geçen haftalarda Bağdat'ta temaslarda bulunan Galloway, ''İngiliz halkının büyük çoğunluğunun da, Irak konusunda istihbarat servisleri ve onların ucuz romanının değil, kendi tarafında olduğunu'' söyledi. 
     İngiltere'de 659 sandalyeli parlamentonun, çoğunluğu İşçi Partisi'nden yaklaşık 160 milletvekili, geçen aylarda, Londra'nın Irak'a yönelik olası harekatı desteklemesinden ''derin endişe duyduklarına'' ilişkin bir önergeyi imzalamıştı. 
     Blair, bugün açıklanan raporunda, Irak'ın silahlarıyla ilgili yargıların oldukça gizli istihbarat bilgilerine dayandığını kaydetmiş, ancak başka ayrıntı vermemişti. 
     





</TEXT>
</DOC>
