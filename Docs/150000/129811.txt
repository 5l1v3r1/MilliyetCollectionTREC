<DOC>
<DOCNO> 129811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sonspo15.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Zago ile Nouma'nın bu akşam gelmesi bekleniyor... 
</HEADLINE>
<TEXT>

     Beşiktaş, ikinci yarı hazırlıklarını, bu sabah gerçekleştirdiği antrenmanla sürdürdü. 
     Ümraniye'deki BJK Nevzat Demir Tesisleri'nde teknik direktör Mircea Lucescu yönetiminde gerçekleştirilen antrenmanda siyah-beyazlı futbolcular, koşunun ardından dar alanda pas çalışması yaptı. Beşiktaş, daha sonra yarım alanda çift kale maç oynadı. 
     Bu arada Beşiktaş'ta daha önce gelmesi beklenen, ancak henüz takıma katılmayan Amaral'ın sıkıntısı yaşanıyor. Siyah-beyazlıların Brezilya futbolcusu Amaral, henüz İstanbul'a gelmediği için bugün de antrenmanda yer almadı. 
     Öte yandan Beşiktaş'ın bugünkü antrenmanında, sakatlıkları bulunan Bayram ve kaleci Göksel ile izinli Zago ile Nouma yer almazken, Sergen yürüyüş yapmakla yetindi. Zago ve Nouma'nın bu akşam İstanbul'a gelmesi bekleniyor. 
     Diğer yandan çift kale maç sırasında ayağına darbe alan Zafer sakatlandı. Siyah-beyazlı futbolcu, çalışmayı yarıda bıraktı. 
     Beşiktaş, ikinci bölüm hazırlıklarını bu akşam basına kapalı olarak gerçekleştireceği antrenmanla sürdürecek. 
     





</TEXT>
</DOC>
