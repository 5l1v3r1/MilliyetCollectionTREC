<DOC>
<DOCNO> 102110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/sontur16.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
SP'den Derviş'e eleştiri... 
</HEADLINE>
<TEXT>

     SP Genel Başkan Yardımcısı Yakup Budak, Kemal Derviş'i ''Karasız Kasım'' a benzeterek, ''Bu turlardan ne millete ne de kendilerine fayda gelecektir. Kararsız Kasımlar bu seçimde sandığa gömülecektir'' dedi. 
     SP Genel Sekreteri Suat Pamukçu'nun yapacağı bildirilen basın toplantısı Genel Başkan Yardımcısı Yakup Budak tarafından gerçekleştirildi. 
     Budak, parti genel merkezinde düzenlediği basın toplantısında, Türkiye'yi 3.5 yıldır yönetenlerin Türkiye'yi kasıtlı olarak sosyal, siyasi ve ekonomik krizin içine soktuğunu öne sürdü. Başta kendilerini milliyetçi olarak niteleyenler olmak üzere koalisyon ortağı partilerin ve bu partilerden daha sonra ayrılanların ''bağımsızlık nutku'' çektiklerini bildiren Budak, Türkiye'yi batağa sürükleyenlerin seçimden kaçamayacaklarını, batırdıkları ekonomik ve sosyal hayatın hesabını millete vermek zorunda olduklarını söyledi. 
     Türkiye'yi ''batıranların'' şimdi kendilerine ''yeni oluşum'' dediğini bildiren Budak, şöyle konuştu 
     ''Nereleri yeni, anlamak mümkün değil... Bugünlerde sağdan sola bütün partiler yelpazesinde nafile turlar atılmaktadır. Medyanın öne çıkardığı isimler, halkın tabiriyle Kararsız Kasım rolünü oynuyorlar. Kimle ne yapacaklarına bir türlü karar veremiyorlar. 
     Milletten kopuk, milletten dayanmayan birtakım ittifaklar peşinde olanlar nafile turlar atıyorlar. Bu turlardan ne millete ne de kendilerine fayda gelecektir. Kararsız Kasımlar bu seçimde sandığa gömülecektir. Bunu gördükleri için de sürekli turluyorlar.'' -BİRİ BİZİ GÖZETLİYOR- Kemal Derviş'ten ''Türkiye'yi batıran insan'' olarak söz eden Budak, ''Medya bu kişiyi, saat üçte şunun evinde, beşte bunun evinde diye haber yapıyor. Adeta 'Biri Bizi Gözetliyor'un siyasi versiyonunu izliyoruz'' dedi. 
     Türkiye'nin sorunlarını, belirli merkezlere diyet borcu olan insanların çözemeyeceğini anlatan Budak, 3 Kasım'da yapılacak seçimin ''IMF'ye evet diyenlerle SP arasında geçeceğini'' iddia etti. 
     Yakup Budak, bir gazetecinin, SP'nin HADEP ile ittifak konusundaki görüşmelerini sorması üzerine, ''Bizim baraj sorunumuz, ittifak arayışımız yoktur. İttifak talebi olursa bunu parti programı, ilkelerimiz, ülkenin sorunlarını çözmeye yönelik projelerimizle ele alıp değerlendiririz'' dedi. 
     





</TEXT>
</DOC>
