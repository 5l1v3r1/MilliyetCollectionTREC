<DOC>
<DOCNO> 132099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/magazin/yazdud.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Üç yaşında hayatım karardı" 
</HEADLINE>
<TEXT>

Birlikte olduğu her erkeği sevdi, düzenli psikoloğa gidiyor, en büyük hayali uluslararası bir yıldız olmak, sanattaki başarı ona göre alınan evler, arabalar ve mücevherlerle ölçülüyor... İşte Şenay DÜDEK farkıyla farklı bir Hande ATAİZİ 
     Bugüne değin sorulmayanları sormaya çalıştım. Farklı bir Hande Ataizi röportajı, daha doğrusu sohbeti sunmak istedim sizlere. Artılarıyla, eksileriyle, bilmeyip merak ettiğiniz yönleriyle. Buyrun... 
     
     ŞD-İçindeki Hande’yi, yani gerçeği anlatır mısın 
     HA-İçimde çok Hande var. Sen de biliyorsun, medyada yansıtılan imajla özel yaşamın bir olmuyor. Bazen çok antipatik yansıyorsun, bazen hiç yaşamadığın olayların içinde buluyorsun kendini. O zaman da kendi kendime "Acaba nerede hata yaptım", "İlişkilerim mi yanlıştı ", "İnsanların garezi mi var " diye düşünüyorum. O nedenle ciddi kararlar aldım, artık sadece beni tanıyan insanlarla röportaj yapmak istiyorum. 
     
     ŞD-Anne-baba ayrılığı sende ne gibi etkiler yarattı Hiç psikologlara gittin mi 
     HA-Benim bugünkü duygumda, düşüncemde bile anne-baba ayrılığı etkendir. Bizim dışımızda gelişen şeyler olumsuz gibi görünse de aslında insanı çok başka bir yere getiriyor. Ama bu ayrılık beni çok güçlendirdi. Tabii bunda annemin çok güçlü ve sevgi dolu oluşu önemli rol oynadı. Geriye dönüp baktığımda neler olurdu diye düşünüyorum. Şimdi burada olmazdım belki, bambaşka bir meslek seçerdim. Hep psikologlara gidiyorum. Rutin olarak. Zaten annem de psikolog, biliyorsun. 
     
     ŞD-Son günlerde mankeni, iş adamı ve sosyetesi marjinal yerlere, gay club’lara, travestilerin gittiği özel kulüplere gidiyor. Sen oralara gidiyor musun O tür yerlerle ilgili ne düşünüyorsun 
     HA-Şu an sakin yaşıyorum. Bu yerlerde çok fazla film ve dizi çektik. Zaten o tür yerler benim için malzeme. İnsanların değişik yaşam biçimlerini gözlemliyor, benim dışımda olan karakterleri tanıyıp sohbet ediyorum. Renk olarak görüyorum bu yerleri ve burada eğlenen insanları. Ama benim eğlence tarzım marjinal yerler değil. 
     
     ŞD-Bir ara çok uçtun. Şirketler filan kurdun. Sonra ne oldu 
     HA-Valla o şirketler aslında vergi dairesi için kurulmuştu. Prodüksiyon yapmak da istedim. Ama bunun kolay olmadığını gördüm. Zaten o zamanlar çok erkendi, böyle bir gücüm de yoktu. Bunu şimdi gerçekleştirebilirim. Fakat şu an kendi mesleğimi yapmaktan mutluyum. 
     
     ŞD-Senin için hayatın en cazip yanı ne 
     HA-Keşfetmek. Mesela bu dünyaya bir kere gelmek gibi bir şans verilmişse çok seyahat etmek istiyorum. Tarihi çok seviyorum. Yeni, farklı kültürlerde insanlarla tanışmak istiyorum ama en güzeli, hedefimin sonsuz olması. "Bu kadar para kazanacağım, sonra da işimi bırakacağım" değil. Hayat insana kapılar açıyor, önemli olan o kapıları doğru değerlendirmek. 
     
     ŞD-Sanat dünyasına adım attığında bir idolün var mıydı 
     HA-Hiç idolüm olmadı ama kendimi hep sahnede hayal ediyordum. Bir müzikalde mesela. Ben sahneyi çok seviyorum. Konservatuvar döneminde Yıldız Kenter’le bunu yaşadım. Alkışlanmak, insanlarla bir şeyler paylaşmak... Tiyatro-oyuncu ilişkisi bana daha sofistike geliyor. Ben hep kendim olmak, çok başarılı bir müzikalde oynamak istedim. 
     
     ŞD-Çok iyi oyuncu olduğun tartışılmaz. Üstelik ödüllüsün. Ama sanki Türkiye’de istediğin yerde değilsin. Neden 
     HA-Valla Türkiye’de istediğim yerde değilim derken, zaten ülkemizde öyle sanatta ağır hedefler yok. Başarılı olmak aldığın evler ve arabalarla doğru orantılı. Bizim bir altyapımız yok. Tiyatro geçmişimize baktığımızda ancak isimleri sayabiliyoruz. Oysa Avrupa’ya baktığında, 1000 yıllık bir sanattan söz ediliyor. Ama ben de yetenekli bir oyuncu olarak daha farklı yerlerde oyunculuğumu sergileyebileyim ve farklı kitlelere ulaşarak uluslararası olayım isterim tabii. Onu da yakalayacağımı hissediyorum. 
     
     ŞD-Erkeklerin seni çok seksi bulduğunu biliyorum. Kadınlar senin hakkında ne düşünüyor, hiç merak ettin mi 
     HA-Ben cinsiyet ayrımı yapmıyorum. Herşey sevgi üzerine kurulu bende. Ruhsar’ dizisinden sonra sempatik tepkiler oluştu. İnsanlar gördüler ki yansıtılan, benim sadece bir yüzüm. O kadın seksi ama aynı zamanda çocuksu. Kadın doğası, hem fiziksel hem mentalite olarak erkeklerden çok farklı ve renkli zaten. Dergilerde benim sadece seksi pozlarım yayınlandığı için insanlar benim diğer tarafımı göremediler. Basının da işine yarayan, seksi tarafımı ön plana çıkarıp tiraj almak. Aslında ben seksi bir kadın değilim. Özelliklerim çok eşit bir şekilde dağılmış. Çok sert, şeker, seksi olabilirim. Bir yönümle yansıtılmak ve dergilere verdiğim o pozlar beni çok üzdü aslında. 
     
     ŞD-Bugüne kadar yaşamına giren erkekleri biliyorum. Kadron o kadar geniş değil. Aslında sen aşk kadınısındır. En çok kimi sevdin ve neden 
     HA-29 yaşındayım. Karakterimin oluşmasında sayısız evreler geçti. 21 yaşımdaki tavrım ve hayattan beklentilerimle şimdiki bakışım çok farklı. O yüzden diyebilirim ki her devrede güzel şeyler yaşadım ve birlikte olduğum her erkeği sevdim. 
     
     ŞD-"Allah kahretsin Bu adamla niye birlikte oldum " dediğin olmadı mı hiç 
     HA-Valla, Allah kahretsin noktası’na pek gelmedim. Hep güzel şeyleri gördüm. O insanlarla geçirdiğim en güzel anların bende kalmasını isterim. Kavgaları, kötülükleri beynim otomatik olarak siler. Kinci bir insan değilim. 
     
     ŞD-Çok dürüst ol şimdi. Para, aşk ve iş arasında bir sıralama yapmanı istiyorum. Nedenini de anlat. 
     HA-En başta işim. Sağlık ve aile dışında tabii. Aslında hepsi zincirin halkaları. Zaten ben hepsinin bir arada olması gerektiğini düşünüyorum ve onu arıyorum. Öyle şeyler yaşıyorsun ki aşklar, hayal kırıklıkları, parasız günler... Ama insanın elinde mesleği olursa kendini kafaca da daha iyi hissediyor. Dolayısıyla önce kendim ve işim. 
     
     ŞD-Çok önemli dizilerde rol aldın. Ama şu an inişe geçtin. Sence nedenleri ne olabilir 
     HA-İnişe geçmek değil de durgunluk gibi. Bir anlaşma imzaladım sezonun başında ama kanalın yayın politikası ve birçok diziyi yayından kaldırması benim şanssızlığım oldu. Ben hayatta her şeyin bir sebebi olduğuna inanıyorum. Bu dönemde kendimi çok dinledim, çok düşündüm. Ne istiyorum, ne yaparsam çok mutlu olurum diye. Bilgisayar kursuna gittim. İngilizcemi geliştirdim. Sporu zaten hiç bırakmadım. Bu dönemde kendime çok vakit ayırdım. İnsan, kendisiyle başbaşa kalamıyor çalışırken. Hayatımla ilgili yeni projeler belirledim. 
     
     ŞD-Nedir bunlar 
     HA-15 gün sonra yeni bir dizi başlayacak. Kanal D’de, Meral Okay’ın yazdığı Estağfurullah Yokuşu’. Aslında çok teklif geldi ama seçici oldum. En doğruyu ve en iyiyi yaparım diye düşündüm, bekledim. Kadına yoğunlaşan bir dizi. Bir erkek oyuncu üzerinde duruluyor. Çingeneyi oynayacağım ilk kez. 
     
     ŞD-Dizi, film ve şov programlarında partnerlerin hep senden yakındı. Yönetmenler de iş disiplininin olmadığını söyledi. Niye Hande Üstelik sen tiyatro dünyasından geldin. 
     HA-6 aylık bir dönem içinde oldu hepsi. Ben 8 senedir bu işi yapıyorum ama son 6 ayda çok inişler, çıkışlar yaşadım ve dengeyi tutturamadım. Çok duygusal olduğum için bunlar benim iş hayatıma da yansıdı. Fakat asla abartıldığı gibi kaprisli ve anormal geç kalmalarım olmadı. Tam tersine kaprissiz ve çok mütevazı bir insanım. 
     
     ŞD-Seni 1995 yazında tanıdım. Zaman zaman aramızda büyük fırtınalar oldu, koptuk ama hep aynı yerden tekrar başladık. Seni iyi tanıyorum. Bence şu an senin lüks bir araban, şık bir evin ve pahalı mücevherlerin olması gerekiyordu ama bir dikili ağacın yok. Kimlere ne yedirdin 
     HA-Anneme bir ev ve araba aldım. Ailemin sorumluluğu benim üzerimde. Onun dışında çok bugünü yaşayan bir insanım. Ne geçmişle ne de gelecekle yaşıyorum. Bazı insanlar o paraları harcarken bile sıkıntı yaşıyorlar. Almayı sevdiğim gibi vermeyi de çok seviyorum. Bunun da bir bedeli var elbette. Ama senin dediğin gibi sonum Cahide Sonku gibi olmayacak. Para önemli ama hayatta vazgeçilmez bir şey değil. Ben paranın tadını çıkarmayı seviyorum. 
     
     ŞD-En büyük korkuların neler 
     HA-Son 2 senedir gelecek kaygısı hissediyorum. Vurdumduymaz bir insan değilim. Şimdilerde artık kazandığımın yarısıyla yaşayabiliyorsam, yarısını da bankaya koyuyorum. İnsan 20’li yaşlarda bunun çok da farkına varamıyor. 19 yaşında bir çocuğun eline 40 milyar verirsen ne kadar bilinçli olmasını beklersin Ben de bunları yaşadım işte. Ama sonra gördüm ki benim için daha farklı değerler var. Artık 100 tane kıyafet almama gerek yok. Eskiden öyleydi, biliyorsun. Şimdi inan, telefonla konuşurken bile düşünüyorum. Akıllandım yani. 
     
     ŞD-Rüküş olduğun söylenir ama ben senin çula, çaputa çok para yatırdığını biliyorum. Modada trendin ne 
     HA-Yaş ilerledikçe giyim stili olarak da belli bir çizgi oturuyor. Bu da hayatına yansıyor. Kıyafetlerim artık sadeleşti. Dallılar, güllüler yerine siyah bir tualetin kadını öne çıkardığını düşünüyorum. Paris’ten ikinci el bir mağazadan da giyinirim yine. Ama çok beğendiğim bir şeye de gerçekten istiyorsam büyük paralar verebilirim. Genelde fonksiyonel eşyalar almayı tercih ediyorum. 
     
     ŞD-Hep evlilikten söz ediyorsun. Gerçekten evlenmeyi düşünüyor musun Evli kadınların şöhretlerini sürdürmeleri biraz zor da... 
     HA-Tabii bir aile kurmak istiyorum, çocuk sevgisi çok fazla bende. Anne-baba olgusuyla büyümediğim için kendi ailemi yaratmak istiyorum. Ama iş yaşantımda bu çok zor bir şey. Hayatım bazen o kadar yoğun oluyor ki "O ailenin sorumluluklarını yerine getirebilecek miyim" diyorum ve vazgeçiyorum. Arada böyle ikilemler yaşıyorum. Ama sanıyorum ilerleyen zamanlarda o yeniden ortaya çıkacak. Karar verip bir yol seçeceğim ama şu an bu kararlar için doğru zaman değil. 
     
     ŞD-Hayatında yediğin en büyük darbe ne oldu 
     HA-Annemle çok sıkı bir ilişkim vardır. Annem çok büyük bir aşkla babamla evlendiğini söylerdi. Ben hep bu hikayeyi dinledim. Bir erkeğin, çok sevdiği karısını ve çocuğunu, üstelik ben 3 yaşındayken terketmesi, çok büyük darbe oldu bana. Derler ya, babana bile güvenme diye. İşte bu yüzden insanlara bir adım geriden yaklaşıyorum. Bu kadar yoğun bir şey yaşadıktan sonra benim canımı artık çok fazla acıtamıyor insanlar. 
     
     ŞD-Sahne ve kasette son durum ne 
     HA-Sonbaharda kasetim çıkacak. Yıllardır teklifler yağdı ama sanıyorum doğru zamanı bulduk. Zaten ben hep sezgilerime güveniyorum. Bu sene onun doğru olduğuna ve başarılı olacağıma karar verdim. Kafanda soru işaretleriyle bir işe başlarsan o işi baştan kaybetmişsin demektir. Güvenmek, inanmak lazım. Bu sene ben kendime güveniyorum. Hem ses, hem fizik olarak kendimi hazır hissediyorum. Bu kadar sene sonra şarkı söyleyeceksem çok iyi olmalı. Başka bir sektöre adım atacaksam, başarılı olmalıyım. Bunun için de iyi besteci ve aranjörlerle çalışmak lazım. Ajans’la, Abdullah Oğuz grubuyla çalışıyorum. O şirketle ortak bir şey yapmak istiyorum. Şehrazat ile ilk adımı attık. Ben Sezen Aksu’yu çok seviyorum. Ya söz ya da beste... Ne yapıp edip ondan birşeyler alacağım diye çalışıyorum. Benim tarzıma pop uyar. Kasette alaturka sazlar da olacak. Sahneye gelince Artık gazino kalmadığı için bir repertuvar oluşturulacak. Kendi kasetimden ve sesime, tarzıma giden alaturka şarkılardan oluşacak. 
     
     ŞD-Aykırı olmayı seviyorsun. Çok da rahat bir kadınsın. Bu sorun olmuyor mu 
     HA-Aykırı olmayı sevmiyorum. Çok natürel bir insanım. Neysem oyum. Genç kuşağı temsil ediyorsam kendi fikirlerimi ve tarzımı insanlara yüzde yüz sunmalıyım ki o Hande Ataizi röportajı olsun. Ben saklayamam. Artık seyirci sahte gülüşü anlıyor. Arada bir takım dengesizlikler yaşıyorum gerçi. Pencerelere filan çıktım. "Doğru muydu" dersen, hayır. Ama o dönem onu yaşıyordum. Sanatçı para kazanan, çok para harcayan, dertsiz, tasasız insan değil. Evet, ben oyuncuyum ama tarzımla, yeri geldiğinde salaşlığımla ortada olmak istiyorum. Artık bütün dünyada da bu böyle. Ayağına botları çekiyor, elinde çocuk arabası, çocuğunu gezdiriyor Madonna. Herkes doğal olsun ki başka renkler çıksın ortaya. Ben böyle olunca bu sistemin içinde aykırı olarak gözüküyorum. 
     
     ŞD-Bir dönem seni Hülya Avşar’la kıyasladılar. Şimdi de Hülya Avşar-Gülben Ergen karşılaştırmaları yapılıyor. Sence hangisi daha başarılı 
     HA-Ben kıyaslamadım kendimi. Çok yanlış geliyor bana. Dünyada hiçbir oyuncu ya da şarkıcı birbiriyle kıyaslanmıyor. Hande Ataizi diye bir isim varsa o zaten bir başka kişiliktir. Herkes kendi kişiliğini, ailesini taşıyor. Halk mahalle kavgalarından sıkıldı. Bunları zaten komşusunda da duyuyor. Hülya Avşar ve Gülben Ergen’in kavgasını dinlemiyor, okumuyor. İkisi de güzel şeyler söylediğinde dinliyor. 
     
     ŞD-Sanat dünyasında hayalin ne 
     HA-Yurt dışı projesinde yer almak istiyorum. Zorlasam belki daha yakın olur ama birtakım şeyleri bekliyorum. Özel yaşamımda da güzel bir aile kurmak isterim. 
     
     ŞD-Nikahsız çocuk doğurmak konusunda fikrin ne 
     HA-Evlilik benim için, çocuk olursa güzel. Hiçbir zaman o bencilliği yapmam. Türk toplumunda yetiştik, ben o çocuğu üzmek istemem. Ne kadar modern de geçinsek geleneklerimiz var. Zaten ben hamilelik devresini yalnız yaşayabilecek kadar güçlü bir kadın değilim. 
     Evet efendim. Umarım sohbetimizi beğenmişsinizdir. İyi pazarlar dileğiyle. Yine güzel günler sizin, artanlar benim olsun. 
     
     



 MAGAZİN 















</TEXT>
</DOC>
