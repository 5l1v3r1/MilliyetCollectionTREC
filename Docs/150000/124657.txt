<DOC>
<DOCNO> 124657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sontur09.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz kızı Rachel'i babası aldı... 
</HEADLINE>
<TEXT>

     Marmaris'te tanıştığı Gaziantepli Mehmet Ocak ile nişanlanan ve ailesiyle İngiltere'ye döndükten sonra yalnız gelip Gaziantep'te Ocak'la birlikte yaşayan İngiliz kızı Rachel Lloyd'un babası Bob Lloyd Gaziantep'e geldi. 
     THY uçağıyla beraberinde kızı Becky ve çok sayıda İngiliz gazeteciyle Gaziantep'e gelen Bob Lloyd, havaalanından doğrudan Çocuk Polisi'ne geçti. Çocuk Polisi Şubesi yetkililerince karşılanan Lloyd, kızını çok özlediğini, görüntü alınmasını istemediğini, önce kızıyla görüşmek istediğini söyledi. 
     Rachel'in evden ayrıldığını, kendi bilgisi dışında pasaport çıkardığını ve Türkiye'ye gelip Marmaris'te nişanlandığını öğrendiğini öne süren Lloyd, ''Şikayetçi değilim. Türk polisi ve yargısı zaten gerekeni yapıyor ve yapacaktır. Çok özlediğim kızıma kavuştuğum için mutluyum, kendisini alıp bir an önce İngiltere'ye dönmek istiyorum'' dedi. 
     Duygusal anlar yaşayan ve işlemlerinin ardından Rachel'i teslim alan Lloyd'un, kızına sarılıp ağladığı, daha sonra da 15-20 dakika baş başa görüştükleri öğrenildi. 
     Bob, Becky ve Rachel, daha sonra birlikte aşağıya indi. Açıklama yapmak istemeyen Bob Lloyd, gazetecilerin, ''söz vermiştiniz'' diye ısrar etmeleri üzerine, şu açıklamayı yaptı 
     ''Bir an kızımı kaybettim sandım. Ama buldum, buradaymış. Ona yeniden kavuştuğum için mutluyum. Çok özlemiştim. Türk polisine ve yetkililerine, bana e-mail atanlara, İngiliz gazetelerine, sosyal hizmetler uzmanlarına teşekkür ediyorum. Şu an şoktayım ve duygusalım. Daha fazla konuşmak istemiyorum. Bir an önce kızımla birlikte İngiltere'ye dönmek istiyorum.'' Rachel ise gazetecilerin sorusu üzerine gitmek istemediğini, ''Steve'' olarak çağırdığı Mehmet Ocak'ı sevdiğini, bu nedenle buraya geldiğini ve bırakmak istemediğini belirtti. 
     Daha sonra Çocuk Polisi Şubesi'nin aracıyla Adli Tabipliğe getirilen Rachel için yeni rapor alındı. İngiliz ve Türk gazetecilerin yoğun ilgisi nedeniyle hastanede izdiham yaşandı. Polis, uyarılara rağmen izdihamı önleyemeyince zor kullandı, bu sırada düşenler oldu. 
     Bob, Becky ve Rachel Lloyd, daha sonra Otel Ravanda'ya geçti. Lloyd ailesinin, akşam uçak saatine kadar otelden ayrılmayacağı kaydedildi. 
     
</TEXT>
</DOC>
