<DOC>
<DOCNO> 114324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/guncel/agun.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayatımız çete 
</HEADLINE>
<TEXT>

Okul servisi, pazar, ilaç gibi hayatımızın her alanına giren çeteler, öldürme, kaçırma ve şantaj olaylarına da karışıyor. Organize suç örgütlerince sarılmış durumda olan Türkiye’de, son 5 yıldaki operasyonlarda 17 bin çete üyesi ele geçti 
     SERHAT ÜNAL İstanbul 

     Türkiye’de sanatçılar kameraların önünde bacaklarından kurşunlanıyor çete lideri olmaktan DGM’de yargılananlar, Akmerkez gibi alışveriş merkezlerinde onlarca adamıyla gövde gösterisi yapıyor silahlar aralıksız patlıyor meydan okumalar, tehditler hiç bitmiyor. Emniyet’in yaptığı operasyonlardan çıkan rakamlar da, olayları tırmandıran tabloyu açıkça ortaya koyuyor Türkiye organize suç örgütleri tarafından dört bir yandan sarılmış durumda. 
     
     HER SEKTÖRDE VAR... 
     Son beş yılda mafya 3000’in üzerinde olaya neden oldu, yaklaşık 17 bin kişi çete üyesi olmaktan polis tarafından yakalandı, küçük bir ülkenin ordusunu donatacak kadar silah ele geçirildi. Mafya, hayatın her alanına nüfuz ederek, el atmadık sektör bırakmadı. Polisin Türkiye genelinde yaptığı çalışmalarına göre, çeteler bin 637’si İstanbul’da olmak üzere 3 bin 12 olaya karıştı. Yine 9 bin 53’ü İstanbul’da, 17 bin 105 kişi gözaltına alındı, 4 bin 182 kişi tutuklandı, 118 Kalaşnikof ele geçirildi. 
     Rakamlar, en büyük çete merkezinin de İstanbul olduğunu gösterdi. 1998’de kurulan İstanbul Organize Şube Müdürlüğü ekipleri, son beş yıldaki operasyonlarda 454 değişik suç örgütünü çökertti, 325 çete liderini yakaladı. Bu kişilerin adam kaçırma, öldürme, yaralama, ev ve işyeri basma, tehdit, çek senet tahsilatı, tecavüz, silah zoruyla arsa, ev, işyeri gibi mallara el koyma, çocuk kaçırma, şantaj gibi olaylara karıştıkları belirlendi. 
     
     POLİSİN KENDİSİ DE HEDEF 
     Ancak çetelerin amaçlarına ulaşmak için kendileriyle mücadele eden polis müdürlerini dahi hedef aldığı, hatta bir tetikçinin eylem hazırlığında yakalandığı iddia edildi. Çeteler polisi devre dışı bırakmak için rüşvet yolunu da denedi. Ömer Lütfi Topal’ın oğlu Serdar Murat Topal’ın gözaltına alındığı bir operasyonda evde bulunan 4 milyon doların, polise rüşvet teklif edildiği öne sürüldü. Operasyonu yürüten emniyet amiri de olayı zabıtlara geçirdi. 
     
     ÜNLÜ İSİMLER GÖZALTINDA 
     Düzenlenen operasyonlarda gözaltına alınanlar arasında Kumarhaneler kralı Ömer Lütfi Topal’ın oğlu Serdar Murat Topal, Nuri ve Vedat Ergin, Alaattin Çakıcı’nın adamları, Hakan Çillioğlu ve grubu, Hüseyin Saral, Sedat Peker, Urfi Çetinkaya ve Ayvaz Korkmaz gibi isimler de yer aldı. Ancak bazıları, sorgularının ardından serbest bırakıldı. 
     İstihbarat kaynaklarına göre, her sektörde olan mafya, yılda 2 milyar 600 milyon dolarlık yaklaşık 4.3 katrilyon lira bir pastadan pay almak için mücadele ediyor. Mafyanın el attığı sektörler arasında balık pazarı, okul servisleri, kantinler, pazarlar, minibüs hatları, genelev, ilaç gibi birçok alan bulunuyor. 
     

</TEXT>
</DOC>
