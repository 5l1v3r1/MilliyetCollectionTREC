<DOC>
<DOCNO> 107534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/spor/spo04.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon pusuda 
</HEADLINE>
<TEXT>

Teknik Direktör Samet Aybaba, Gençlerbirliği’ne gözdağı verdi, "Biz kritik karşılaşmaları severiz" mesajını gönderdi 
     LİDER Gençlerbirliği’nin çıkışına son vereceklerini savunan Trabzonspor Teknik Direktörü Samet Aybaba iddialı açıklamalar yaptı. Genç teknik adam, "Lige fırtına gibi başladılar. Ancak bu maç bizim için de büyük önem taşıyor. Üç puan alarak, zirve yarışına katılacağız. Kritik maçları seviriz. Oyuncularım formda. Eksiği olanlar da açığını kapattı" dedi. 
     BORDO - Mavili takımda Adanaspor maçında takımına üç puanı kazandıran Fatih Tekke, Gençlerbirliği karşılaşmasında da gol sözü verdi. İki yıl aradan sonra Avni Aker’de maça çıkacak olan golcü oyuncu, "Çocuklar gibiyim. Büyük bir heyecan ve coşku yaşıyorum. İnşallah bana güvenenleri mahçup etmem" açıklamasını yaptı. Mehmet Yılmaz da, bu hafta golle tanışacağını ileri sürdü. 
     
     Grip aşısı 
     TRABZONLU futbolcular bir ilaç firması tarafından pazar günü gribe karşı aşılanacak. Mehmet Ali Yılmaz tesislerinde oyunculara toplu halde aşı vurulacak. Hafta içinde Fenerbahçe bu konuda büyük sıkıntı yaşamış, grip nedeniyle takımda adeta karantina ilan edilmişti. 
     
     Gol özlemi 
     KARADENİZ ekibi, Hüseyin Avni Aker Stadı’nda 168 gün sonra gol ve galibiyet arayacak. Geçen sezonun 29. haftasında, Rizespor’u 2-1 yenen Trabzon, 30 Mart tarihinden bugüne dek sessizliğe bürünmüştü. Bu süredeki Malatya, Gençlerbirliği, Fenerbahçe ve Altay maçlarından gol çıkmadı. 
     
     



 SPOR 































</TEXT>
</DOC>
