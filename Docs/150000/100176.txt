<DOC>
<DOCNO> 100176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sontur25.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "Öcalan'ı idam etmek çok güçtür " 
</HEADLINE>
<TEXT>

     Adalet Bakanı Hikmet Sami Türk, MHP'nin, TBMM'de kabul edilen Avrupa Birliği AB uyum yasasına destek veren milletvekillerini ''vatan hainliğiyle'' suçlayan bir yaklaşım sergilemesinin ''bağnazlıktan başka birşey olmadığını'' ifade ederek, ''Bu vatanseverlikle bağdaşır mı '' dedi. 
     TBMM'nin AB uyum tasarısı üzerinde yaptığı çalışmaları ''Büyük bir meydan muharebesiydi'' diye değerlendiren Türk, MHP'nin bu tasarı görüşülürken ''centilmen olmayan bir davranış'' sergilediğini kaydetti. 
     ''MHP'nin de tasarının çıkması yönünde çaba göstermesini isterdim'' diyen Türk, ''MHP'nin, tasarıya destek veren milletvekillerini 'vatan hainliğiyle' suçlayan bir yaklaşım sergilemesi bağnazlıktan başka birşey değildir. Bu vatanseverlikle bağdaşır mı '' diye konuştu. 
     MHP'nin seçim stratejisini ''çok ucuz bir duygu sömürüsüne oturtmak'' istediğini savunan Türk, MHP'nin, ''Apo'yu asmadılar, azınlıklara olanaklar veriyorlar, Kürtçe eğitime ve yayına izin veriyorlar'' diyerek propaganda yaptığını ifade ederek, oy getirecek yaklaşımlardan, duygu sömürülerinden uzak durmak gerektiğini kaydetti. 
     TBMM'de, terör örgütünün elebaşı Abdullah Öcalan'ın idama mahkum edildiği Türk Ceza Kanunu'nun 125. maddesinden ceza alan 60 kişinin dosyasının bulunduğunu belirten Türk, şöyle konuştu 
     ''60 dosya içinden biri hakkında idam cezasının uygulanmasını istemek Anayasa'nın eşitlik ilkesine aykırıdır, Anayasa Mahkemesi'ne gidilirdi. Tümünü idam edelim derseniz, Türkiye'nin her yerine darağacı asılması gerekir. Bugünkü uygar dünyada bunu yapamazsınız. Öcalan'ı idam etmek çok güçtür. Şartla salıvermeden yararlanılamayan bir müebbet hapis cezası ölüm cezasına göre Öcalan'ın lehinedir. Ancak hukukta kesinlik yoktur.'' 
     
     DERVİŞ'İN DSP'YE KATILMASINI İSTERDİM 
     Türk, DSP Grup Başkanvekili Emrehan Halıcı'nın, Devlet Bakanı Kemal Derviş'i, hükümette kalma ya da yeni siyasi oluşumlar içinde bulunma konusundaki tercihini bir an önce yapmaya çağırdığı hatırlatılarak, bu konudaki görüşünün sorulması üzerine de, ''Emrehan Halıcı'nın açıklamaları önemli sonuçlar doğuruyor'' dedi. Derviş'in önemli işler yaptığını ifade eden Türk, siyasete atılması durumunda katılacağı grubun şansını yükselteceğini söyledi. ''DSP'ye katılmasını isterdim'' diyen Türk, ''Ancak adı konmamış parti lideri görünümünde olması sıkıntı yaratabilir'' dedi. 
     





</TEXT>
</DOC>
