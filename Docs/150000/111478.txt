<DOC>
<DOCNO> 111478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sonspo08.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş-Gaziantepspor maçından notlar... 
</HEADLINE>
<TEXT>

     Beşiktaş ve milli takımın golcü futbolcusu İlhan Mansız, geçirdiği sakatlık ve ameliyatlardan sonra ligde tam 6 hafta sonra 18 kişilik maç kadrosuna dahil edildi. 
     Teknik direktör Lucescu, sakatlığı geçen İlhan'ı 18 kişilik Gaziantepspor maçı kadrosuna alırken, tribünleri dolduran taraftarlar uzun süre milli futbolcu lehine tezahüratlarda bulundu. Tüm tribünleri dolaşan İlhan, taraftarların sevgi gösterilerine el sallayarak, karşılık verdi. Eski açık tribününde bulunan az sayıdaki Gaziantepspor taraftarı da İlhan'ı tribüne çağırıp, milli futbolcuyu alkışladı. 
     İlhan Mansız, en son ligin ilk haftasında yapılan Bursaspor maçında son 16 dakikada forma giymişti. 10 Ağustos'ta yapılan bu karşılaşmadan sonra dizindeki menisküs yırtığı nedeniyle Almanya'ya gidip, 2 kez atroskopi olan İlhan, 42 gün sonra 18 kişilik kadroda yer aldı. 
     
     LUCESCU KADROYU BOZMADI 
     Teknik direktör Lucescu, Gaziantepspor karşılaşmasında son 2 resmi maçta sahaya sürdüğü 11'i bozmadı. 
     Rumen teknik adam, ligdeki Ankaragücü ve UEFA Kupası'ndaki FK Sarajevo rövanş maçlarında 11'inde bir değişiklik yapmazken, sürpriz bir kararla sakatlıktan yeni çıkan Amaral'ı 18 kişilik maç kadrosuna dahil etti. 
     Amaral ve İlhan Mansız'ın yanı sıra yedek kulübesinde kaleci Göksel, Tamer, Niyazi, Ali Cansun ve Serdar yer aldı. 
     Bu arada, Tolga, Ahmet Yıldırım, genç kaleci Yasin Yıldız, Zafer ve Eser, Lucescu tarafından 18 kişilik maç kadrosuna alınmadı. Siyah-beyazlılarda ayrıca sakatlıkları bulunan Tümer ve Bayram'da Gaziantepsor karşısında forma giyemedi. 
     
     TRİBÜNLER DOLDU 
     Beşiktaşlı taraftarlar, takımlarının UEFA Kupası'nda tarihi bir skorla FK Sarajevo'yu yenip, 2. tura çıkmasının ardından Gaziantepspor maçına büyük ilgi gösterdi. 
     Gaziantepsporlu taraftarlara ayrılan ve güvenlik nedeniyle boş bırakılan eski açık tribündeki bir bölüm dışında tüm tribünler dolarken, karşılaşmayı 30 bine yakın sporsever izledi. Birçok taraftar bilet bulamadığı için maça giremezken, karaborsada yüksek fiyatlarda biletler satıldı. 
     
     MURAT ERDOĞAN'A TEPKİ 
     Beşiktaşlı taraftarlar geçen sezon önce Beşiktaş ile anlaşıp, daha sonra Galatasaray'a transfer olan, ardından Gaziantepspor'a kiralanan Murat Erdoğan'a tepki gösterdi. 
     Gaziantepsporlu futbolcuların ısınmak için sahaya çıkmasıyla birlikte, siyah-beyazlı taraftarlar Murat'ın aleyhine tezahüratta bulundu. 
     
     GAZİANTEPSPOR'DA MUSTAFA ŞAHİNTÜRK YOK 
     Gaziantepspor'da teknik direktör Gigi Multescu, Mustafa Şahintürk'ü 18 kişilik maç kadrosuna almadı. 
     Mustafa Şahintürk, kırmızı-siyahlıların geçen hafta yaptığı Gençlerbirliği maçında oyundan alınışına sinirlenip, formasını yere atmıştı. 
     Öte yandan, Gaziantepspor'da kırmızı kart cezası biten Viola ilk 11'de sahaya çıktı. 
     Diğer yandan, haftaya 15 puanla 2. sırada giren ve Beşiktaş karşılaşmasını kazanması halinde maç fazlasıyla lider olma şansına sahip olan Gaziantepspor'u taraftarları yalnız bıraktı. Karşılaşmayı 50'ye yakın konuk ekip taraftarı izledi. 
     
     PAF LİGİ'NDE BEŞİKTAŞ FARKI 
     Beşiktaş ile Gaziantepspor arasında PAF Ligi'nde yapılan maçta galip gelen taraf, İstanbul ekibi oldu. 
     Ayazağa Yusuf Tunaoğlu Stadı'nda yapılan maçta Beşiktaş, Gaziantepspor'u 5-1 yendi. 
     
     KÜSKÜN YÖNETİCİLER GELMEDİ 
     Beşiktaş'ta istifaları gündemde olan yönetim kurulu üyeleri Fikret Orman ile Muzaffer Nasıroğlu, Gaziantepspor maçını izlemek için BJK İnönü Stadı'na gelmedi. 
     Beşiktaş Kulübü Yönetim Kurulu'nun istifaları gündemde olan Orman ile Nasıroğlu'nun durumunu yarın akşam yapacağı yönetim kurulu toplantısında görüşeceği ve bu konuda karar alacağı öğrenildi. 
     Bu arada, kulüp başkanı Serdar Bilgili, maçtan önce yaptığı açıklamada, takımın kasım ayının ortasında istenilen seviyeye geleceğini belirterek, ''O zamana kadar İlhan Mansız ve Pascal Nouma da takıma adapte olacak. Ali Cansun'u da başka bir takıma vermeyeceğiz. Ondan çok ümitliyiz'' diye konuştu. 
     - Karşılaşmayı Devlet Bakanı Ali Doğan, protokol tribününde İstanbul Valisi Erol Çakır, Emniyet Müdürü Hasan Özdemir, Beşiktaş Kulübü Başkanı Serdar Bilgili, Gaziantepspor Başkanı Celal Doğan ve Futbol Federasyonu Başkanvekili Ata Aksu ile birlikte izledi. 
     





</TEXT>
</DOC>
