<DOC>
<DOCNO> 143068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/dunya/adun.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya savaşacağız ya savaşacağız’ 
</HEADLINE>
<TEXT>

Azor Zirvesi’nde BM Güvenlik Konseyi’ne "hodri meydan" diyen ABD, İngiltere ve İspanya, Konsey’e askeri yaptırım kararı alması için sadece 24 saat süre tanıdı 
     YASEMİN ÇONGAR Washington 

     Aylardan beri uluslararası kamuoyunun ve Türk siyasetinin bir numaralı gündem maddesi olan ikinci Körfez Savaşı’nın çıkma olasılığı artık çok daha yüksek. 
     Dün Portekiz’e bağlı Azor Adaları’nda buluşan ABD, İngiltere ve İspanya liderleri ile onlara evsahipliği yapan Portekiz Başbakanı Joze Durao Barroso, Irak’a karşı resmen savaş ilan etmediler, ancak savaşın başlamasının artık belki "gün meselesi" olduğunu da yansıttılar. 
     ABD ile Avrupa arasındaki transatlantik işbirliğinin sürdüğünü vurgulayarak Fransa ve Almanya’ya mesaj gönderen dört lider, Birleşmiş Milletler BM Güvenlik Konseyi’ne de "hodri meydan" dedi. Azor zirvesinin sonucu, Güvenlik Konseyi’ne, Irak’a karşı askeri yaptırıma zemin oluşturacak bir karar tasarısını oylayarak, Bağdat’a "savaş öncesi nihai ültimatom vermeleri" için sadece "bir gün" tanınması oldu. Başkan George W. Bush’un "gerçekle yüzleşme anı" diye tanımladığı 24 saatlik süre, bugünün sonunda dolacak. 
     
     Savaş ilanına doğru 
     ABD, İngiltere ve İspanya, Güvenlik Konseyi’nin bugünkü kararı ne olursa olsun, Irak’a karşı askeri harekata hazır olduklarını ortaya koydu. Buna göre, Irak lideri Saddam Hüseyin sürgüne gitmedikçe ya da silahsızlanma yönünde çok radikal bir çıkış yapmadıkça, savaşın "72 saatlik bir ateş uyarısı" ardından başlaması bekleniyor. 
     ABD’li yetkililer, Güvenlik Konseyi’nin ortak bir kararla Irak’a "nihai ültimatom" vermemesi halinde, Başkan Bush’un bu gece televizyonda "savaş ilanı" içeren bir konuşma yapabileceğini vurguluyorlar. Başkan’ın önemli konuşmalarını hazırlayan metin yazarının Azor Adaları’na giden heyette yer alması, savaş ilanının yaklaştığının bir başka göstergesi sayıldı. Washington, Konsey’in "ültimatom" kararı alması durumunda ise, bunun süresinin "en fazla birkaç gün" ile sınırlanmasında ısrar ediyor. 
     
     Sürgün önerisi 
     Atlantik Okyanusu’nun ortasında, savaş karşıtı kitlelerin menzili dışındaki zirve ardından Bush "Umarım yarın bugün BM görevini yapar" dedi. ABD Başkanı, savaşı önlemenin belki de tek yolunu ise, "Saddam Hüseyin barış istiyorsa, ülkesini terk edebilir" diye açıkladı. Bush, ültimatom içeren bir kararı veto etme tehdidinde bulunan Paris’e öfkesini de gizlemedi ve "Fransa kartlarını gösterdi. Yarından sonra bu kartın anlamını daha iyi anlayacağız" dedi. 
     
     



 DÜNYA 











</TEXT>
</DOC>
