<DOC>
<DOCNO> 108271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/soneko16.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekmek Ekim'de 25 zamlı... 
</HEADLINE>
<TEXT>

     Türkiye Fırıncılar Federasyonu Genel Başkanı Halil İbrahim Balcı, ekim ayı başından itibaren, Türkiye genelinde, ekmek fiyatlarının yüzde 25'i geçmeyen oranlarda artırılacağını söyledi. 
     Balcı, düzenlediği basın toplantısında, geçen yıl Eylül'de, ekmeğin fiyatının bir yıl süreyle artırılmaması yönünde karar aldıklarını hatırlatarak, bu sözü yerine getirdiklerini belirtti ve bu konuda tüm fırıncı esnafına teşekkür etti. 
     Bu dönemde işçi ücretlerinin iki kez artırıldığına, un fiyatlarında yüzde 70'in üzerinde artış olduğuna işaret eden Balcı, özellikle son dönemde buğday fiyatlarındaki artışın önemli oranda una yansıtıldığını kaydetti. Tarım ve Köyişleri Bakanlığı'nın aldığı önlemler ve Toprak Mahsulleri Ofisi'nin ithalat bağlantılarından sonra undaki fiyat artışının yüzde 40'a çekildiğini anlatan Balcı, ''Bu önlemler alınmasaydı, ekmekteki fiyat artışı yüzde 50'nin üzerinde olurdu'' dedi. 
     Balcı, federasyon olarak, tüm fırınlara bir genelge göndererek, ekmek fiyatlarını bir yıl süreyle artırmadıkları için teşekkür edeceklerini, ayrıca, fiyat artışlarının yüzde 25'in üzerinde olmaması konusunda uyaracaklarını söyledi. Halen 1 kg ekmeğin fiyatının 1 milyon lira olduğuna işaret eden Balcı, zamdan sonra her ilde gramaja göre farklı fiyat olabileceğini, ancak ekmeğin kilosunun fiyatının 1 milyon 250 bin lirayı geçmeyeceğini vurguladı. 
     





</TEXT>
</DOC>
