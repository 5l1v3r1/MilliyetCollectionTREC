<DOC>
<DOCNO> 135687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sondun15.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollandalıların çoğu Powell'a inanmadı... 
</HEADLINE>
<TEXT>

     Hollanda'da yapılan kamuoyu yoklamalarına göre, halkın yüzde 60'tan fazlası, ABD Dışişleri Bakanı Colin Powell'ın BM Güvenlik Konseyi'nde Irak'a ilişkin yaptığı açıklamaları inandırıcı bulmadı. 
     RTL 4 televizyonu tarafından 500 kişi arasında yapılan ankette, katılımcıların yalnızca yüzde 28'i Powell'ın kanıtlarına inandığını söyledi. Halkın yüzde 11'i, ''fikri olmadığını'' beyan ederken, yüzde 61'i, ''yöneltilen suçlamaların savaş için yeterli olmadığını'' belirtti. 
     SBS 6 televizyonu tarafından 600 kişi arasında yapılan başka bir ankette de, benzer sonuçlar alındı. Ankete katılanların yüzde 25'i Powell'ın iddialarının somut verilere dayandığını kaydetti. Çoğunluk ise iddiaları ikna edici bulmadığını bildirdi. 
     Her iki ankette de, katılanların yüzde 75'i, ancak ikinci bir BM kararı ile Hollanda'nın olası Irak operasyonuna destek vermesi gerektiğini ifade etti. 
     





</TEXT>
</DOC>
