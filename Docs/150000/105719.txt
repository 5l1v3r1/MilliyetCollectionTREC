<DOC>
<DOCNO> 105719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/soneko21.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
MB Başkanı Serdengeçti "Fiyat istikrarı en önemli hedef" 
</HEADLINE>
<TEXT>

     Merkez Bankası Başkanı Süreyya Serdengeçti, fiyat istikrarının en önemli hedef olduğunu belirterek, ''Sıkı maliye ve para politikaları da, başından beri bu amaçla uygulanmaktadır'' dedi. 
     Serdengeçti, Merkez Bankası, Dünya Gazetesi ve Trabzon Ticaret ve Sanayi Odası tarafından organize edilen, ''Para Politikalarındaki Gelişmeler'' konulu konferansta, fiyat istikrarı ve büyüme konusunda son 30 yıla bakıldığında, Türkiye'de dönemler itibariyle ortalama büyüme hızlarının giderek düştüğü ve istikrarsızlık görüldüğünü ifade etti. 
     Yüksek enflasyon ortamının yarattığı belirsizliğin, ekonomik birimlerin orta vadeli yatırım ve tüketime ilişkin karar alma süreçlerini olumsuz etkilediğini kaydeden Serdengeçti, şöyle devam etti 
     ''Ekonomide riski ve dolayısıyla reel faizleri artırmaktadır. Yüksek risk ortamıyla birlikte tüm piyasalarda vadeleri kısaltmaktadır. Fiyat mekanizmasının bilgi taşıma fonksiyonuna zarar vermekte, piyasaların etkin çalışmasını ve sağlıklı gelişmesini engellemektedir. Uygulanan politikalara güvensizlik yaratmakta ve hükümetlerin kapsamlı ve uzun soluklu ekonomik programlar uygulayamamasına yol açmaktadır. Uluslararası piyasalarda ekonominin rekabet gücünü azaltmakta ve sermaye piyasalarına erişimini kısaltmaktadır. Gelir dağılımı bozulmaktadır. Geçmişe endeksleme alışkanlıklarının artmasına yol açmaktadır.'' 
     
     ''FİYAT İSTİKRARI EN BÜYÜK HEDEF'' 
     Serdengeçti, enflasyonla mücadelenin, geçmişte olduğu gibi başka bir önceliğe, örneğin büyüme ve istihdama veya ihracata feda edilmemesi gerektiğini de vurgularken, şunları söyledi 
     ''Düşük ve istikrarlı bir enflasyon oranının, tüm bunların olmazsa olmaz bir ön koşulu olduğu unutulmamalıdır. Bu sorun halledilmeden, istikrarlı bir büyüme ve istihdam ile ihracat artışının sağlanamadığı 25 yıllık tecrübemizle görülmektedir. Artık enflasyonu yenmek dışında başka bir alternatifimiz kalmamıştır. Bugün gelinen noktada genel olarak hükümetlerin temel hedefi büyüme ve istihdam artışı, menkez bankalarının hedefi ise fiyat istikrarını sağlamaktır. Enflasyon hedefi, hükümet ve Merkez Bankası'nın ortak hedefidir. Merkez Bankası fiyat istikrarı ile çelişmezse hükümet politikalarını destekleyecektir. Çünkü, ancak fiyat istikrarına ulaşırsak sürdürülebilir büyümeyi sağlayabiliriz. Fiyat istikrarı en önemli hedeftir.'' Sıkı maliye ve para politikalarının da başından beri bu amaçla uygulandığını dile getiren Serdengeçti, şunları söyledi 
     ''Diğer taraftan büyümenin temel kaynağı, ekonomideki verimlilik artışıdır. Bu kapsamda, orta vadede sağlıklı bir büyüme yapısına kavuşmak için kamu ve özel kesimin verimliliğini artırıcı politikalara ağırlık verilmesi önem arzetmektedir. Fiyatlardaki gelişmeler, Mayıs ayına kadar olumlu bekleyişler, para ve döviz piyasalarında sağlanan istikrar, sıkı para ve maliye politikaları, kontrol altına alınmış iç talep gibi nedenlerden dolayı enflasyonda önemli düşüşler gözlenmiştir.'' Serdengeçti, Mayıs ayının ikinci yarısından itibaren, ekonomi dışında yaşanan belirsizliklerin, faiz oranları ve döviz kurunu hızlı bir artış eğilimine soktuğuna ve bu durumun özellikle fiyatlar üzerinde maliyet yönlü bir baskı oluşturduğuna işaret ederek, şöyle konuştu 
     ''Nitekim yılın ilk 5 ayında yüzde 0.6 ile yüzde 2 arasında değişen imalat sanayii fiyatları, Haziran ayında 3.5, Temmuz ayında ise yüzde 4.3 oranında artmıştır. Mayıs ayından itibaren kamu fiyatlarında görülen artışın ve Türk lirasının değer kaybetmesinin tüketici fiyatları üzerindeki olumsuz etkisi, Temmuz ayı enflasyon rakamlarında belirginleşmiştir. Bu durum ekonomik birimlerin kısa vadeli enflasyon bekleyişlerini olumsuz etkilemiştir. Buna karşın gerek yıl sonu gerek önümüzdeki 12 aylık dönemdeki fiyat artış bekleyişlerinde önemli bir bozulma olmamıştır.'' 
     
     ''SEÇİM EKONOMİSİ MÜMKÜN DEĞİL'' 
     Bu arada seçim ekonomisinin mümkün olmadığını ifade eden Serdengeçti, ''uygulanmakta olan program kapsamında bugün gelinen noktada, geçmiş seçim dönemlerinde olduğu gibi ekonomide ciddi sorunlara yol açacak bir seçim ekonomisi uygulanması artık söz konusu değildir. Çünkü seçim ekonomisi uygulamak için gerekli olan kaynağın kamu bankalarından, hazine tarafından ya da Merkez Bankası tarafından sağlanması mümkün değildir'' dedi. 
     ''Seçimler ister yapılsın ister ertelensin mevcut program mutlaka devam etmelidir'' diyen Serdengeçti, şunları kaydetti 
     ''Çünkü kamu borcu sorununun mutlaka halledilmesi gerekir. Uygulanan istikrar programı fiyat istikrarını, finansal istikrarı dolayısıyla ekonomik istikrarı, dolayısı ile de sürdürülebilir büyümeyi getireceği için doğru bir programdır. Başka bir yol izlemek mümkün değildir. Para ve maliye politikalarının gevşetilmesi, olmayan kaynakların dağıtılması ve hiperenflasyon anlamına gelir. Enflasyon ve büyüme konusunda olumlu sonuçlar alınmaya başlamıştır.'' 
     





</TEXT>
</DOC>
