<DOC>
<DOCNO> 121792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sondun20.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani "Saddam rejimine gözü kapalı savaşmayacağız" 
</HEADLINE>
<TEXT>

     Irak Kürdistan Demokratik Partisi lideri Mesud Barzani, Kuzey Iraklı Kürtlerin Irak lideri Saddam Hüseyin rejimine karşı olası savaşa gözü kapalı katılmayacaklarını söyledi. 
     Fransa'da temaslarda bulunan Barzani, basına yaptığı açıklamada, ''bir alternatif konusunda anlaşma sağlanmadıkça Irak rejiminin devrilmesi konusunun tartışılamayacağını'' ifade etti. 
     Barzani, ''Irak'ta olası bir rejim değişikliğinden sonra, ne çeşit olursa olsun, Amerika'nın desteğinde bile olsa, askeri bir hükümet istemediklerini'' belirtti. 
     IKDP lideri, Irak'ta gerçek bir anayasayla birlikte, çoğulcu demokrasi temelinde, Kürtlerin de ağırlığı ve nüfusu oranında temsil edildiği federal bir devlet yapısını savunduklarını söyledi. 
     Irak'ta büyük bir ihtimalle askeri operasyon düzenleneceğini belirten Barzani, ''Biz Irak ordusuna saldırmayacağız, fakat kendi bölgemizi korumak için de elimizden geleni yapacağız'' dedi. 
     Irak Kürdistan Yurtseverler Birliği lideri Celal Talabani ile birlikte hafta başından bu yana Paris'te bulunan Barzani, Fransa İçişleri Bakanlığı, Dışişleri Bakanlığı ve Senato'da çeşitli temaslarda bulundu. 
     Barzani, bu akşam Senato'da Iraklı Kürtlerin geleceği konulu bir konferansta konuşma yapacak. 
     





</TEXT>
</DOC>
