<DOC>
<DOCNO> 133156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sontur16.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencilerin "not" intikamı... 
</HEADLINE>
<TEXT>

     Öğrencilik döneminde kendilerine düşük not verdiği gerekçesiyle kin besledikleri eski öğretmelerinin otomobiline sopa ve taşlarla saldıran 2 genç, gözaltına alındı. 
     Alınan bilgiye göre, iki genç, Karşıyaka İlçesi Bostanlı'da park halinde bulunan ve Özel Türk Koleji fizik öğretmenlerinden Levent Özez'e ait 35 AE 2612 plakalı otomobile, sopa, taş ve tekmelerle vurdular. Otomobilin camları ve aynası kırılırken, kaportada göçükler meydana geldi. 
     Çevre sakinlerinin ihbarı üzerine olay yerine gelen polis ekipleri, saldırıyı gerçekleştirdikleri ileri sürülen Şinasi U. 19 ile Ali G.'yi 19 , olay yerinden kaçmak isterken yakaladı. 
     Gözaltına alınan ve alkollü oldukları belirlenen Şinasi U. ile Ali G'nin, fizik öğretmeni Özez'in geçen yıl öğrencisi oldukları ve öğretmeni, zayıf not almalarından sorumlu tuttukları için bu saldırıyı planladıkları iddia edildi. 
     Bostanlı Karakolu'na gelen otomobil sahibi Özez, 2 aydır otomobiline yumurta atıldığını, boya döküldüğünü, aynalarının kırıldığını, ancak faillerin yakalanamadığını belirterek, saldırganların eski öğrencileri çıkmasına şaşırdığını söyledi. Özez, geçen yıl mezun olan iki öğrenciyle daha önce sorun yaşamadığını, ancak derse ilgi göstermedikleri gerekçesiyle sık sık uyarıda bulunduğunu anlattı. 
     Şinasi U. ile İzmir Ekonomi Üniversitesi öğrencisi olan Ali G'nin, sorgularının tamamlanmasının ardından Karşıyaka Cumhuriyet Başsavcılığı'na sevk edilecekleri bildirildi. 
     





</TEXT>
</DOC>
