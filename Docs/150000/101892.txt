<DOC>
<DOCNO> 101892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sontur09.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş kararını yarın açıklıyor... 
</HEADLINE>
<TEXT>

     DİSK Başkanı Süleyman Çelebi, solda ittifak konusunda tercihlerin tamamen siyasi partilerde olduğunu belirterek, ''Solda ittifak konusunda kim adım atabiliyorsa atsın. O adımları izleyeceğiz'' dedi. 
     Çelebi, eski bakanlardan Onur Kumbaracıbaşı ile birlikte Kemal Derviş'i Gaziosmanpaşa'daki çalışma ofisinde ziyaret etti. 
     Yaklaşık 1 saat 15 dakika süren görüşmenin ardından Çelebi, gazetecilerin sorularını yanıtladı. 
     Bir gazetecinin, ''CHP Lideri Deniz Baykal'dan bir mesaj mı getirdiniz '' sorusu üzerine Çelebi, Baykal ve Derviş'in mesajlarının açık olduğunu ifade ederek, kendisinin böyle bir yükümlülüğü bulunmadığını söyledi. Çelebi, şöyle devam etti 
     ''Ben solun birlikteliğinin sağlanması temelinde çabalarımı sürdürüyorum. Bu konudaki gelişmeleri bildirme fırsatım oluyor. Yalnız 2 partiyle buluşmayı değil, diğer partilerle de temasımız olacak. Yarın, yönetim kurulumuzu toplayacağız. Solun birlikteliğinin sağlanması temelinde genel kurul kararımız var. Diğer partilerin de bu konudaki görüşlerini alacağım. Cuma günü de başkanlar kurulunda değerlendireceğiz, görüşümüzü DİSK açısından kamuoyuna duyuracağız. Bizim özel birinin mesajını diğerine taşımak gibi bir yükümlülüğümüz yok, bu konuda görüşlerini alıyoruz. Nasıl bir programla çıkacaklarını, nasıl bir oluşum düşündüklerini, nasıl bir Türkiye hayal ettiklerini öğrenmek istiyoruz.'' İşsizlik ve yoksulluk sorununun nasıl aşılacağını ve istihdamın nasıl sağlanacağını gündem olarak belirlediklerini ifade eden Çelebi, bunun dışında bir değerlendirme yapmayı uygun bulmadıklarını söyledi. 
     Bir gazetecinin, ''Solda ittifakla ilgili ümit var mı '' sorusunu yanıtlarken Çelebi, bu konudaki tercihlerin tamamen siyasi partilerde olduğu söyledi. Süleyman Çelebi, ''Bu konuda kim adım atabiliyorsa atsın, o adımları izleyeceğiz. Ama bu adımların henüz netleşmiş bir noktada olmadığını hep birlikte görüyoruz. Kısa bir zamana sığacak bir çalışma da değil. Biraz gecikmiş bir çalışma. Seçime, bütün bu çalışmalar yetişebilir mi onu bilemiyorum'' diye konuştu. 
     Onur Kumbaracıbaşı da ''CHP ile ittifak mümkün olabilir mi '' sorusu üzerine, ''Sayın Derviş bu arayışları sürdürüyor. Umarım olumlu sonuçlar alınır'' dedi. 
     Bu arada, Kemal Derviş, çalışma ofisine gelişinde, bir gazetecinin, ''Katılacağınız siyasi oluşumla ilgili kararı yarın mı vereceksiniz '' sorusuna ''Evet öyle gözüküyor'' yanıtını verdi. 
     
</TEXT>
</DOC>
