<DOC>
<DOCNO> 100351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sonspo10.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü'nde Augustine seferberliği... 
</HEADLINE>
<TEXT>

     Ligin ilk haftasında Ankara'da Malatyaspor'u konuk edecek olan Ankaragücü'nde, TSYD Ankara Şubesi Turnuvası'nda yapılan Diyarbakırspor karşılaşmasında sakatlanarak oyundan çıkan Augustine, bu maça yetiştirilmeye çalışılıyor. 
     MR'ı çekilen Ganalı oyuncunun durumunun korkulduğu kadar kötü olmadığını belirten kulübün sağlık işlerinden sorumlu yönetim kurulu üyesi Salim Türkeri, Augustine'in Malatyaspor maçında oynama şansının yüksek olduğunu bildirdi. 
     Augustine'in tedavisinin sürdüğünü ifade eden Türkeri, MR'ı iyi çıkan golcü oyuncuyu büyük bir olasılıkla 10 Ağustos Cumartesi günü yapılacak maça yetiştireceklerini söyledi. 
     Bu arada Malatyaspor maçının hazırlıklarına 1 günlük aranın ardından başlayan sarı-lacivertliler, bu sabah kondisyon ağırlıklı bir çalışma yaptılar. Sakat olan Augustine, ağırlık salonunda çalışırken, diğer oyuncuların tümü antrenmana çıktı. 
     Bu akşam günün ikinci çalışmasını gerçekleştirecek olan sarı-lacivertli ekip, 8 Ağustos Perşembe günü Malatyaspor maçı için kendi tesislerinde kampa girecek. 
     





</TEXT>
</DOC>
