<DOC>
<DOCNO> 140324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/soneko41.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Sudan'da 125 milyon dolarlık iş bağlantısı yapıldı 
</HEADLINE>
<TEXT>

     Devlet Bakanı Kürşad Tüzmen, Sudan ziyareti kapsamında Türk işadamlarının yaklaşık 125 milyon dolarlık iş bağlantısı yaptıklarını bildirdi. 
     Türkiye ve Sudan arasındaki ticari ilişkileri ve işbirliği olanaklarını geliştirmek üzere Türk işadamları ile bu ülkeye gelen Devlet Bakanı Kürşad Tüzmen, temaslarını tamamladı. 
     Kaldığı Hartum Hilton Oteli'nde bir basın toplantısı düzenleyen Tüzmen, söz konusu ziyaretin son derece olumlu geçtiğini söyledi. 
     Sudan'da, Cumhurbaşkanı, 14 bakan, bir vali ve Merkez Bankası Başkanı ile görüştüğünü belirten Tüzmen, şöyle konuştu 
     ''Bakanlarla yapmış olduğumuz görüşmelerde Türkiye'nin burada her alanda iş yapabileceğini ortaya çıkardık. Bana gelen bilgilere göre, işadamlarımız şimdiye kadar 125 milyon dolarlık yatırım ve ihracat bağlantısı sağlamış durumdadır. Bu, bugüne kadar buraya yapılan yatırımların yaklaşık iki katına yakın bir değerdir.'' 
     
     ''BU PAZARDA KALICI OLACAĞIZ'' 
     Sudan'ın deniz, su ve hava taşımacılığında çok önemli bir pazar olduğunu anlatan Tüzmen, ''Bu pazarda kalıcı olacağız, devamlı olacağız ve iyi ilişkiler geliştireceğiz'' dedi. 
     Sudan'a daha çok önem verilmesi gerektiğini ve bu ülke ile başta vize sorunu olmak üzere bazı sorunların kaldırılması gerektiğine işaret eden Tüzmen, Türkiye'nin kullandığı sektörleri bu ülkeye kaydırması ve kendisinin de daha üst sektörlere geçmesi gerektiğini kaydetti. 
     
     ''İŞ YAPMAYI TERCİH EDİYORUZ'' 
     ''Biz başka işlerle gereksiz oyalanmak yerine burada iş yapmayı tercih ediyoruz. Bizim yaptığımız işlerin takdiri de milletimize aittir'' diyen Tüzmen, şöyle devam etti 
     ''Türkiye son bir ayda sadece bir işe enerjisini vermek zorunda bırakıldı. Bence bu bir pazar kaygısıdır. Biz, sorunların çözümünde tek çıkışın ihracatın arttırılması olduğunu düşünüyoruz. Bu iş için de cumartesimizi pazarımızı kullandık. Ben doğruyu yaptığımızı düşünüyorum'' 
     
     1.3 MİLYAR DOLARLIK BAĞLANTI 
     Bugün bir gazete çıkan haberi de eleştiren Tüzmen, ''Ben 6 hafta sonumu yurtdışında geçirdim ve 1.3 milyar dolarlık bağlantı yaptım. Siz bu şekilde manşetler atarak ne hallettiniz'' dedi. 
     Bir gazetecinin, ''Sizin sarf ettiğiniz emek eleştirilmiyor. Çok önemli kararlar alındığında sizin olmamanız eleştiriliyor'' sözleri üzerine ise Bakan Tüzmen, şunları söyledi 
     ''Böyle kararların ne zaman alınacağı daha önceden tespit edilmiyor. Benim programım aylar öncesinden belliydi. Ayrıca, hafta sonlarında yurtdışındaydım, hafta içi Türkiye'deydim'' Bir basın mensubunun ''Tezkerenin bu haftada gündeme gelmesi bekleniyor'' sözleri üzerine Bakan Tüzmen, ''Ben daha önce bu konuda bu hamur çok su çeker demiştim. Türkiye halkıyla, hükümetiyle, askeriyle bu olaylara bakıyor. Bundan sonra da aynı olacak'' dedi. 
     
     TÜRKİYE-SUDAN MUTABAKAT ZAPTI 
     Öte yandan, Türkiye ile Sudan arasında bir mutabakat zaptı imzalandı. Mutabakat zaptına Devlet Bakanı Kürşad Tüzmen ile Sudan Dış Ticaret Bakanı Abdeel Hameed Musa Kasha imza koydu. 
     Mutabakat zaptında, Türkiye ve Sudan arasındaki ticari ilişkileri en üst seviyeye getirecek maddelerin bulunduğu kaydedildi. 
     Sudan'daki temaslarını tamamlayan Bakan Tüzmen ve beraberindeki heyet bu gece yurda dönecek. 
     





</TEXT>
</DOC>
