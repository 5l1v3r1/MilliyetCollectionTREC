<DOC>
<DOCNO> 115431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sondun03.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Şişli Belediye Başkanı Gülay Çokay'ın temyiz davası yarın 
</HEADLINE>
<TEXT>

     Türkiye'nin iade talebiyle yaklaşık 2 yıl Londra'da yargılanan ve hakkında iade kararı alınan eski Şişli belediye başkanı Gülay Çokay'ın temyiz başvurusu, Yüksek Mahkeme tarafından yarın ele alınmaya başlanıyor. 
     Kraliyet Yüksek Mahkemesi'nin 3 kişilik hakim heyetince incelenecek davanın uzun sürebileceğine dikkat çeken hukuk çevreleri, çıkacak karara göre tarafların yeniden hukuk yollarına başvurabileceğine dikkat çekiyor. 
     Mahkeme heyeti, gerek görürse çalışmalarını 29 Ekim Salı günü de sürdürecek. Bundan sonra gereği halinde ek belge ya da tanıkların istenebileceği ve heyetin duruşmalara uzun ertelemeler verebileceği ifade ediliyor. 
     Gülay Çokay, Londra'daki Bow Street Sulh Hukuk Hakimliği tarafından görülen ve 2 yıl süren davası sırasında, hakkındaki suçlamaların tümünün ardında siyasi mülahazaların bulunduğunu öne sürmüştü. 
     21 Aralık 2001'de nihai kararını veren Bow Street Yargıcı Geoffrey Wicks ise Çokay'ın öne sürdüğü siyasi mülahaza iddialarını da dikkate almakla birlikte, Türkiye'nin iade talebini haklı bulduğunu belirterek, kararını ''iade'' yönünde açıklamıştı. 
     40 sayfa ve 18 maddeden oluşan kararında Çokay'ın Türkiye'ye iadesini gerektirdiği belirtilen suçların siyasi mülahazalarla hiçbir ilişkisi bulunmadığı kararına da varan Yargıç, iade dosyasında sözü edilen suçlamaların tümünün uluslararası hukuk kuralları çerçevesinde ele alınarak değerlendirildiğini kaydetmişti. 
     Yargıç Wicks, Çokay'ın Türk avukatı Yağız Ali Dağlı'nın mahkemeye Türk yargı ve infaz sistemiyle ilgili sunduğu bilgileri de aynı ciddiyetle ele aldığını belirterek, bilgilerin ciddiyet ve iyiniyetle sunulduğuna inanmasına rağmen, sonuçta etkili olmadığını açıklamıştı. 
     Çokay'ın temyiz başvurusunun sonucu da davanın sonu anlamına gelmiyor. Temyiz davasını ele alan Yüksek Mahkeme hakimlerinin karar vermesinden sonra, bu kararın İçişleri Bakanı David Blunkett tarafından da onaylanması gerekiyor. 
     Tutuksuz yargılanan Çokay'ın pasaportu halen İngiltere İçişleri Bakanlığı'nda tutulurken, eski Şişli belediye başkanının hakkındaki kefalet koşulları da geçerliliğini koruyor. Bu koşullar gereğince Gülay Çokay'a babası İlyas Çokay malvarlığıyla garantör oluyor. 
     





</TEXT>
</DOC>
