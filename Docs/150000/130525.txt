<DOC>
<DOCNO> 130525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/soneko08.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada haftaya bakış... 
</HEADLINE>
<TEXT>

     Borsa yatırımcıları açısından bu hafta muhtemel Irak operasyonuna ilişkin gelişmeler, IMF Birinci Başkan Yardımcısı Krueger'in ziyareti ve özelleştirme takvimine ilişkin açıklamalar yön tayininde etkili olacak. 
     Şekeryatırım Menkul Değerler Kurumsal Finansman ve Araştırma Müdür Yardımcısı Aslı Yüksel yaptığı değerlendirmede, yaklaşık bir aydır endeksin 14,408 puandan 10,000 seviyesine kadar yüzde 35 gerileme gösterdiğini hatırlattı. 
     Ayrıca Kasım ayındaki 247 milyon dolarlık yabancı satışının ardından, tekrar kademeli para girişinin beklenmesi gerektiğini belirten Yüksel, şöyle dedi 
     ''Geçen haftanın olumlu açıklaması yabancıların 80 milyon dolarlık alışa geçmesiydi. Böylece taban oluşumu için belirtilen ilk şart yerine gelmiş oldu. Çıkan para kademe kademe geri dönüyor. Ancak geçen hafta hükümetin harcama kaynaklarını açıklamakta isteksiz kalması ve bu açıklamayı ötelemesi kısa vadede 9,665 seviyesine kadar sarkmaya neden oldu.'' 10,000 seviyesine geri çekilmede etkin olan, olası Irak operasyonu tedirginliğinin ardından dip arayışını başlatan endeksin, bu unsuru da fiyatlara yansıttığına işaret eden Yüksel, bu haftaya ilişkin şunları söyledi 
     ''Bu hafta boyunca, Irak operasyonunda Türkiye ile ABD arasında devam eden müzakereler, diğer yandan IMF Birinci Başkan Yardımcısı Anne Krueger ziyareti ve IMF'le ilişkilerde önemli olan özelleştirme takvimine dair açıklamalar yön tayininde etkili olacak. 
     Bu bekleyiş sürecinde tekrar 10,000-9,650 aralığına geri çekilme gerçekleşebilir. 9,650 yatayda güçlü destek. Yukarı hareketlerde ise 10,800 ilk direnci 100 ve 200 günlük ortalamaların kesişimi olarak dikkat çekiyor.'' 
     





</TEXT>
</DOC>
