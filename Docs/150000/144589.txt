<DOC>
<DOCNO> 144589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/son/sonspo20.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ve Altay soyunma odaları... 
</HEADLINE>
<TEXT>

     Fenerbahçe'yi 1-0 yenerek 3 puan alan Altay'ın Teknik Direktörü Hüseyin Kalpar, iyi mücadele ettiklerini ve 1 gol atıp, 3 puan aldıklarını söyledi. 
     Maç sonrası basın mensuplarının sorularını yanıtlayan Kalpar, sıkıntılı dönemde olduklarını, çok mütevazı kadroyla ligde mücadele ettiklerini belirterek, ''Geçen hafta kendi sahamızda Malatyaspor'a yenilmiştik. Bu hafta Fenerbahçe gibi bir takımı yenip, yenilgiyi telafi ettik. Futbolcularım ortaya iyi bir mücadele koydular. Onları tebrik ediyorum'' dedi. 
     Kalpar, durumlarının Fenerbahçe'nin bulunduğu ortamdan daha da zor olduğunu vurgulayarak, ''Bizi Fenerbahçe'nin durumu ilgilendirmiyordu. Çabuk ve hızlı oyuncularımızla Fenerbahçe'nin savunmasının arkasındaki boş alanları değerlendirdik. Çok önemli 3 puan alıp 26 puana ulaştık. Ancak bu galibiyetin sarhoşluğuna kapılmayacağız. İnşallah bundan sonra da çıkışımız sürer'' diye konuştu. 
     
     SARAN, ÜZÜNTÜDEN KONUŞAMADI 
     Fenerbahçe Kulübü Futbol Şube Sorumlusu Sadettin Saran'ın, Altay mağlubiyeti nedeniyle yaşadığı üzüntüden dolayı maç sonu basın mensuplarının sorularını yanıtladığında üzüntüden konuşamadığı gözlendi. 
     Çok üzüldüklerini ifade eden Saran, en çok taraftarları için üzüldüklerini vurgulayarak, Altay'ı galibiyetinden dolayı kutladı. 
     Fenerbahçe Teknik Sorumlusu Oğuz Çetin ise maçtan sonra basın toplantısı yapmadı. Çetin'in önümüzdeki günlerde basın toplantısı yapacağı açıklandı. 
     





</TEXT>
</DOC>
