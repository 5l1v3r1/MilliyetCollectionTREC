<DOC>
<DOCNO> 102270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sonspo14.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Saraybahçe Satranç Turnuvası yarın başlıyor 
</HEADLINE>
<TEXT>

     Avrupa Satranç Birliği'nin ECU izni ile gerçekleştirilen Avrupa Saraybahçe Grandprix Satranç Turnuvası, yarın İzmit'te başlıyor. 
     Satranç Federasyonu Başkanı Ali Nihat Yazıcı, 2002 Dünya Satranç Kupası finalisti Ukraynalı Vassily Ivanchuk, Bayraktar Holding Yönetim Kurulu Başkanı Mustafa Bayraktar ve Saraybahçe Kulübü Başkanı Hakkı Boncuk, İstanbul'da düzenlenen basın toplantısıyla turnuva hakkında bilgi verdi. 
     Federasyon başkanı Yazıcı, turnuvayı Marmara depreminin yıldönümü olan 17 Ağustos'ta yarın , saat 15.02'de saygı duruşuyla başlatacaklarını bildirerek, ''Binlerce yurttaşımızın öldüğü Marmara depreminin yıldönümünde İzmit'te, kayıplarımıza ve felaketlere rağmen yıkılmadığımızı ve ne kadar güçlü olduğumuzu bütün dünyaya böylesine güzel bir organizasyonla göstereceğiz'' dedi. 
     2002 Dünya Satranç Kupası finalisti Ivanchuk'un gözü kapalı olarak 4 görme engelli sporcuyla yaptığı gösteri maçının dünyada ilk kez gerçekleştirildiğini anlatan Yazıcı, ''Görme engelliler, bu sporu en iyi oynayan engelliler'' diye konuştu. 
     Ali Nihat Yazıcı, turnuvaya 50 bin dolar ile Outlet ve Bayraktar Holding'in sponsor olduğunu söyledi. 
     Ivanchuk ise Türkiye'yi çok sevdiğini ve turnuvaya destek vermek için burada bulunduğunu anlattı. 
     Mustafa Bayraktar da fiziksel sporların gençlerin gelişiminde önemli olduğunu ifade ederek, ''Evimiz olan İzmit'i madden ve manevi olarak yıkan depremin yıldönümünde böyle bir organizasyonun yapılması bizi sevindirdi. Hiç düşünmeden sponsor olduk'' dedi. 
     Toplantının sonunda Körler Milli Takımı sporcuları Selim ve Kerim Altınok, Levent Aslan ve Ahmet Üstünel ile gözü kapalı olarak gösteri maçı yapan Ivanchuk, rakiplerini yendi. 
     Bu arada, görme engelli sporcuların çalıştıkları kurumların izin vermemesi nedeniyle turnuvaya katılamadığı ifade edildi. 
     
     8 BİN EURO ÖDÜLLÜ TURNUVA 

     Turnuvada toplam para ödülünün 8 bin Euro olduğu bildirildi. 
     İzmit Outlet Center salonlarında gerçekleştirilecek turnuvada, birinci 1600 Euro, ikinci 1200 Euro, üçüncü de 1000 Euro para ödülü alacak. 
     9 tur İsviçre sistemine göre düzenlenen açık turnuvaya, yaklaşık 200 satranççının katılacağı kaydedildi. 
     Turnuvaya Karadeniz Satranç Birliği ve Gürcistan Satranç Federasyonu Başkanı Zurab Azmaiparashvili, 2002 Avrupa Santranç birincisi Belçikalı Mikhail Gurevich ve 2002 Avrupa Bayanlar Şampiyonu Bulgar Antoaneta Stefonava gibi ünlü sporcuların katılacağı bildirildi. 
     Federasyon başkanı Yazıcı, turnuvaya katılması için Azmaiparashvili ve Gruvich'e 2 bin 500 Euro ödediklerini söyledi. 
     Uluslararası Kuvvet Derecesi ELO 2400'den yukarı olan sporcuların katılım ücreti ödemeden katıldığı turnuvaya, 2000'den yukarı olanlar 25 Euro, diğer sporcular da 35 Euro ödeyerek katılacaklar. 
     Turnuvada maçların federasyonun ''www.tsf.org.tr'' internet adresinde canlı olarak yayınlanacağı kaydedildi. 
     Avrupa Saraybahçe Grandprix Turnuvası, 26 Ağustos'ta sona erecek. 
     





</TEXT>
</DOC>
