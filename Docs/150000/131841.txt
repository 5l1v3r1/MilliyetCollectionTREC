<DOC>
<DOCNO> 131841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/sonspo09.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Kings-Clippers maçında Hidayet, 6 sayı kaydetti... 
</HEADLINE>
<TEXT>

     ABD Profesyonel Basketbol Ligi NBA'de Sacramento Kings, Los Angeles Clippers'a, Detroit Pistons da Indiana Pacers'a deplasmanda yenildi, takımların Türk basketbolcuları Hidayet Türkoğlu 6, Mehmet Okur 4 sayı attı. 
     Batı Konferansı Pasifik Grubu'ndaki maçta lider Sacramento Kings, aynı grupta son sırada yer alan Los Angeles Clippers ile Los Angeles'da karşı karşıya geldi. Rakibine 112-107 yenilen Kings'de yedekler arasında sahaya çıkıp toplam 18 dakika forma giyen Hidayet Türkoğlu, 6 sayı attı. Hiç 3 sayılık atış denemesinde bulunmayan ve faul atışı kullanmayan Hidayet, 5 kez rakip potaya gönderdiği 2 sayılık şutların 3 tanesinde isabet sağladı. Hidayet Türkoğlu, 1'i hücumdan toplam 5 ribaunt alırken, 2 asist, 1 top çalma gerçekleştirdi. Takımda Yugoslav oyunculardan Predrag Stojakoviç 37 sayı ve 7 ribaunt, Vlade Divaç, 24 sayı ve 10 ribaunt, Chris Webber 22 sayı, 7 ribaunt ve 4 asistle maçı tamamladı. 
     Üstüste 2 yenilgiden sonra lideri yenme başarısı gösteren Clippers'da, Elton Brand 34 sayı ve 15 ribauntla en iyi istatistiği yakalarken, Lamar Odom 24 sayı ve 9 ribaunt, Corey Maggette 21 sayı, Michael Olowokandi da 11 sayı ve 12 ribaunt gerçekleştirdi. 
     Doğu Konferansı'ndaki karşılaşmada ise Merkez Grubu'nda 2. sırada bulunan Mehmet Okur'lu Detroit Pistons, aynı grubun lideri Indiana Pacers'a deplasmanda 88-86 yenildi. 
     Indianapolis'deki karşılaşmada oyuna sonradan giren ve toplam 19 dakika oynayan Mehmet Okur, 7 şuttan 2'sini değerlendirerek 4 sayı attı, 2'si hücumdan 6 ribaunt aldı ve 1 top çaldı. Hidayet gibi faul atışı kullanmayan Okur, 2 sayılık atışlarda 5'te 2 isabet bulurken, 2 kez denediği 3 sayılık şutlarda topu çemberden geçiremedi. 
     Pistons'da Chauncey Billups 21, Jon Barry ve Cliff Robinson 12'şer sayı kaydetti. 
     Concesco Fieldhouse'da bu sezon 18-1'lik bir galibiyet serisi yakalayan ve üstüste 11. galibiyetini elde eden Pacers'da Reggie Miller 21, Brad Miller, Ron Artest 19'ar, skor berabeyken takımına galibiyet sayısına kazandıran Jermaine O'Neal 17 sayı gerçekleştirdi. Miller, ayrıca 15 ribaunt aldı. 
     Ligde 11. hafta mücadelesi, yarın sabaha karşı yapılacak 2 maçla tamamlanacak. 
     Sonuçlar şöyle 
Atlanta Hawks-New York Knicks 92-95 
Indiana Pacers-Detroit Pistons 88-86 
Washington Wizards-Philadelphia 76ers 80-88 
Milwaukee Bucks-Boston Celtics 95-97 
Miami Heat-Chicago Bulls 102-101 uzatmada 
Utah Jazz-Cleveland Cavaliers 95-78 
Portland Trail Blazers-Minnesota Timberwolves 98-104 
Los Angeles Clippers-Sacramento Kings 112-107 

     





</TEXT>
</DOC>
