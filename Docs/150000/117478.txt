<DOC>
<DOCNO> 117478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/siyaset/siy02.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli’ye emrivaki 
</HEADLINE>
<TEXT>

MHP’de yeni manevralar başladı. Partililer büyük kongrede Bahçeli’yi aday gösterecek. Karşısında ise hiçbir aday yer almayacak 
     ÖNDER YILMAZ Ankara 

     Sağlık Bakanı Osman Durmuş, partisinin barajı geçememesi nedeniyle Genel Başkanlığı bırakacağını açıklayan Devlet Bahçeli’yi ikna çalışmalarının sürdüğünü belirterek, "Bahçeli’ye alternatif bir isim yoktur. Bahçeli bu partide lider değilse ben de siyaset yapmam. İnşallah onu ikna edebilecek ilkeli bir organizasyon sağlarız" dedi. 
     Yorulduğunu ve belki üniversiteye hekim olarak geri dönmeyerek dinleneceğini kaydeden Durmuş, gerekirse Bahçeli ile birlikte MHP yönetiminden ayrılacağını söyledi. 
     
     Karşısına aday çıkmayacak 
     Bahçeli’yi ikna etmek isteyen partililer, büyük kongrede kendisini yeniden aday göstermeyi hedefliyor. Plana göre, Bahçeli’nin karşısına hiçbir aday çıkmayacak. Ramiz Ongun gibi muhalif isimler aday olsa bile Bahçeli’nin olumsuz kararına rağmen bir grup, MHP liderini genel başkanlığa yeniden aday gösterecek. 
     
     Suçlu, küskün teşkilatlar 
     MHP’nin barajı geçememesi nedeniyle partideki kavga da derinleşmeye başladı. Milletvekili adayları teşkilatları suçlayarak, "Çalışmadıkları gibi, başka partilere yarayacak girişimlerde bulundular. İçimizden vurulduk" iddiasında bulundu. MHP Genel Başkan Yardımcısı Ercüment Konukman da, "Seçimi kaybetmemizdeki en büyük etken, küskün teşkilatların çalışmaması oldu. İçimizde ihanet şebekesi var. Genel başkan elbette hesap soracak" dedi. 
     
     Bahçeli de araştırıyor 
     Bahçeli de, seçimdeki başarısızlığın nedenlerini kapsamlı tespit etmek için yakın kurmaylarına talimat verdi. 15 günde Merkez Yönetim Kurulu’nu toplayacak olan Bahçeli, gelecek raporlar doğrultusunda seçim sonuçlarını tartışmaya açacak. Bahçeli, kendisinden sonra gelecek yönetimi rahatlatmak için ağustosta yapılma ihtimali olan büyük kongre öncesinde, "temizlik harek tı" başlatacak. Bahçeli önce ilçe, ardından il kongrelerini bizzat kendisi giderek yapacak. Birbirlerini tasfiye etmeye çalışan Grup Başkanvekili Koray Aydın ile Genel Başkan Yardımcısı Şevkat Çetin’le de görüşmesi beklenen Bahçeli, "Bu çatışmaya son verin" mesajı verecek. 
     



 SİYASET 
















</TEXT>
</DOC>
