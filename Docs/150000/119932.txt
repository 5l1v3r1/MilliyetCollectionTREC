<DOC>
<DOCNO> 119932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sondun01.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de belediyeler polis arabalarına reklam alacak 
</HEADLINE>
<TEXT>

     ABD'de para sıkıntısı çeken bazı belediyelerin polis arabalarına reklam almayı düşündükleri belirtildi. 
     Uygulamanın planlandığı yerlerin başında New Jersey eyaletinin North Brunswick ve kuzey Carolina eyaletinin Charlotte kentleri ile 20 dolayında kasaba geliyor. 
     Buna karşılık bazı yetkililer, arabalara uygunsuz reklamlar verilmesinden endişe ederken, bir polis yetkilisi, ''Gece evinize bir manyak girmeye kalkıştığında 911 nolu telefonu arayarak yardım isterseniz, gelen arabanın arkasında Burger King reklamı var mı, yok mu pek ilgilenmezsiniz sanırım'' dedi. 
     Alınacak reklam karşılığında polis müdürlüklerine her 3 yılda bir yeni arabalar alınacağı belirtildi. 
     Hükümet Varlıkları adlı kuruluşun başkanı Ken Allison uygulamayla ilgili olarak yaptığı açıklamada, ''Yeterli parasal kaynak bulunamaması ve sıkı bütçe uygulaması yüzünden, tüm Amerika'da polis müdüriyetlerinin diledikleri malzemeyi satın alamadıklarını'' söyledi. 
     North Brunswick kenti belediye başkanı David Spaulding de, ''Şayet birisi yeterince para verirse onun adını belediye binasına yazdırmakta tereddüt etmem. Amacımız vergi mükelleflerine fazla yük olmamak'' dedi. Spaulding 18 polis arabasına yılda 250 bin dolarlık reklam almayı ümit ediyor. 
     
     KİMLER REKLAM VERECEK- 
     Polis arabalarına reklam vermeye istekli kuruluşlar arasında hırsıza karşı alarm sistemleri üreten firmalar, emlak şirketleri, oto satıcıları, eğitim kuruluşları ve fast-food lokantaları başta geliyor. Yetkililer arabalara sigara, içki ve silah satan firmalar ile kumarhanelerden reklam alınmayacağını belirttiler. 
     





</TEXT>
</DOC>
