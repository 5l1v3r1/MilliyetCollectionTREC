<DOC>
<DOCNO> 104996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/son/sonspo13.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Taraftar için üzgünüm..." 
</HEADLINE>
<TEXT>

     Fenerbahçe Teknik Direktörü Werner Lorant, Feyenoord Rotterdam maçından sonra yaralarını çabuk sardıklarını, hem beden, hem de kafa olarak Denizlispor maçına hazır olduklarını söyledi. 
     Werner Lorant, Samandıra Tesisleri'nde düzenlediği basın toplantısında, bu sezon kendi sahalarında yapacakları İkinci Lig maçını kazanmak istediklerini belirterek, ''Feyenoord maçı artık geride aldı. Bu hafta sıkı bir biçimde çalışarak Denizlispor maçına hazırlandık ve yarın galip gelmek istiyoruz'' dedi. 
     Alman teknik adam, yarın takımda revizyon yapıp yapmayacağıyla ilgili bir soruya, ''Yanıtı yarın hep birlikte göreceğiz. Bu akşamki antrenman da önemli. Hangi futbolcum hazırsa onu oynatacağım. Ayrıca, Revivo'nun da bazı yakınmaları var. Onun durumunu da gözden geçirdikten sonra kadroyu oluşturacağım'' diye yanıt verdi. 
     
     ''TARAFTARLAR İÇİN ÜZGÜNÜM'' 
     Lorant, basın mensuplarının, Feyenoord Rotterdam maçında ve sonrasında taraftarların gösterdikleri tepkilerle ilgili sorularına da şöyle yanıt verdi 
     ''Taraftarlarımız için üzgünüm. Ne kadar kızsalar, küfür etseler haklılar. Ama bundan sonra onlara düş kırıklığı yaşatmayacağız. Seyircinin protestosunu son derece doğal karşılıyorum. Onlara kızgın ve kırgın değilim. Artık onları düş kırıklığına uğratmak istemiyoruz. Denizlispor karşısında da onları teselli etmek amacıyla güzel futbolla galibiyet almak istiyoruz.'' 
     
     ''WASHINGTON, TEK MAÇLA DEĞERLENDİRİLMESİN'' 
     Brezilyalı futbolcu Washington'a gösterilen tepkilere de değinen Lorant, bu futbolcunun tek maçla değerlendirilmemesi gerektiğini vurguladı. 
     Washington'un istediği topları alamadığı saptamasının doğru olmadığını kaydeden Alman çalıştırıcı, ''Washington'un performansını Feyenoord maçlarıyla değerlendirmemeliyiz. O maçlarda kanatlardan top gelmemesi çok normal. Çünkü rakip kanatları iyi kapatıyordu. Ama ligde istediği topları alabiliyor. İlerki haftalarda daha iyi olacağına inanıyorum'' diye konuştu. 
     Seyirci tepkisi nedeniyle Washington'u yarın oynatıp oynatmayacağı biçimindeki sorulara ise Lorant, ''Seyircilerin memnun olup olmaması üzerine programımızı yapamayız. O maçta seyirciler ne kadar düş kırıklığı yaşıyorsa, futbolcularımla ben de aynı düş kırıklığını yaşadık'' diye yanıt verdi. 
     
     ''EN BÜYÜK SIKINTIMIZ GOL YOLLARINDA'' 
     Lorant, Fenerbahçe'de en büyük sıkıntılarını gol yollarında yaşadıklarını söyledi. 
     Hazırlık maçlarında böyle bir sorun yaşamadıklarını hatırlatan Lorant, şöyle konuştu 
     ''Ancak ligde görüldü ki, gol yollarında istediklerimizi yapamıyoruz. Takımımızda çok iyi golcülerimiz var ve fırsatlar yaratıyoruz. Ama bir türlü bunları değerlendiremiyoruz. Bu hafta boyunca gol sıkıntımızı gidermek için çok çalıştık. İnanıyorum ki ilerki haftalarda böyle bir sıkıntımız olmayacak ve maçlarımızı bol gollerle kazanacagız.'' 
     
     İSVEÇLİ RAKİP 
     UEFA Kupası 1. turunda eşleştikleri AIK Solna Stockholm takımına da değinen Lorant, ''AIK Solna, İsveç Ligi'ni geçen yıl 3. sırada bitirdi. Çok güçlü bir ekip. Ben ve yardımcılarım bu takım hakkında gerekli bilgileri toplayacağız. Daha zamanımız var. Sırası gelince o maçı da düşüneceğiz'' dedi. 
     Türkiye'de genellikle ilerki maçlar için tahminler yapıldığını ifade eden Lorant, ''Benim için önemli olan önümüzdeki ilk maçtır. Futbolda hep bir gün sonrasını yaşarım. Yoksa 3 hafta sonraki Galatasaray maçı veya UEFA Kupası maçını değil'' diye konuştu. 
     
     FORMSUZLAR VE GECE YAŞAMI 
     Bir basın mensubunun, Abdullah, Ogün ve Revivo'nun Feyenoord Rotterdam maçı sonrası tepkiler almasına ve bazı kesimlerin bu futbolcuların oynatılmaması gerektiği yönündeki açıklamaların hatırlatıp, ayrıca bu futbolculara gece yaşamlarıyla ilgili eleştiriler de olduğunu belirtmesi üzerine Lorant, şöyle konuştu 
     ''Feyenoord maçını yalnızca Abdullah, Revivo ya da Ogün kaybetmedi. Eğer suçlu varsa tüm futbolcular suçludur. Başta da ben suçluyum. Üçünün takımda kalıp kalmayacağı konusu benim ve yönetimin konusudur, gazetecilerin değil. Yollanması gereken varsa, ben ya da yönetim karar verir. Gece yaşantısına gelince, bu konuyu futbolcularımla konuştum. Futbolcularım profesyoneldir ve yaşamlarını düzen altına almasını bilirler.'' 
     
     ''SORUNUM OLURSA, O KİŞİYLE KONUŞURUM''- 
     Alman teknik adam, bir gazetecinin, ''Oğuz Çetin ile aranızda sorun olduğu söyleniyor. Buna ne diyorsunuz '' sorusuna ise, ''Benim herhangi bir kişiyle sorunum olursa, doğrudan o kişiyle çözmeye çalışırım. Bunu açıkta konuşmam'' diye yanıt verdi. 
     Lorant son olarak, transferle ilgili bir soruya da, ''Ben ne Kanu'yu, ne de başka bir oyuncuyu istedim. Bunlar hep yazılıyor. Benim tek isteğim, elimdeki oyuncularla yarın sahaya çıkıp maçı kazanmaktır'' diyerek sözlerini tamamladı. 
     





</TEXT>
</DOC>
