<DOC>
<DOCNO> 124049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/ekonomi/eko02.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabah Grubu haciz’ kıskacında 
</HEADLINE>
<TEXT>

Sabah Grubu borçlarının teciliyle ilgili işlemleri iptal eden Tasarruf Mevduatı Sigorta Fonu, borcun icra yoluyla tahsil edilebilmesi için girişim başlattı 
     EKONOMİ SERVİSİ 

     Tasarruf Mevduatı Sigorta Fonu TMSF , Sabah Grubu’nun borçlarının teciliyle ilgili işlemleri iptal etti. Fon kararında, 11 Aralık 2002 tarihi itibariyle Sabah Grubu’nun Etibank’ın batırılışından doğan borçlarının tahsilinin sağlanabilmesi amacıyla icra yolunun açılması ve icra işlemlerinin başlatılması için girişimin başlatıldığı belirtildi. 
     Sabah Grubu’nun söz konusu borçlarının toplamı şu ana kadar tecil faizleriyle birlikte yaklaşık 1 katrilyon 400 trilyon liraya ulaşmış bulunuyor. Sabah Grubu’nun bazı kamu bankalarıyla, öteki fon bankalarına ve bazı özel bankalara olan toplam 650 milyon dolarlık borcu, bu meblağın dışında bulunuyor. 
     TMSF Yönetim Kurulu’nun bu kararı ile Sabah Grubu’nun borçlarının "cebren tahsili" yoluna gidilecek. 6183 sayılı Amme Alacakları’nın Tahsili Usulü Hakkındaki Kanun’da yazılı prosedürün uygulanacağı bu yöntemle Sabah Grubu’nun her türlü varlığı satışa konulacak. Malların satışından elde edilen gelirin borcu karşılayamaması durumunda şirket sahiplerinin ve şirketlerin iflası istenecek. 
     Hatırlanacağı gibi Sabah Grubu’nun, içi boşaltılıp batırılan Etibank’tan kaynaklanan borçlarının tasfiyesi için bir ödeme planı yapılmıştı. Sabah Grubu daha sonra bu ödeme planının gereği olan taksitleri ödemediği gibi, yasa gereği olarak borcuna karşılık tamamlaması gereken teminatları da tamamlamamış ve BDDK ile TMSF’nin bu konudaki çağrılarına da yanıt vermemişti. 
     Sabah Grubu’nun 25 Aralık 2001 ve 15 Şubat 2002 tarihlerinde ödemesi gerektiği halde ödemediği taksitlerin tutarı tecil faizleriyle birlikte 60 trilyon liraydı. Borcun ödenmesi için ikinci kez verilen 30 günlük süre sonunda da borçların ödenmemiş olması amme alacaklarının tahsili ile ilgili kanunun uygulanmasını zorunlu kıldı. BDDK çevreleri, 6183 sayılı Amme Alacaklarının Tahsili Usulü Hakkındaki Kanun hükümleri nedeniyle, borcun tahsil edilmesinde ihmali görülen kamu görevlilerinin de sorumlu olacağını, borç teciliyle ilgili işlemlerin bu nedenle iptal edildiğini bildiriyor. 
     



 EKONOMİ 


















</TEXT>
</DOC>
