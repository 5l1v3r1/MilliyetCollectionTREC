<DOC>
<DOCNO> 128040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/yazar/cemal.html </URL>
<DATE> 2003/12/31/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Hayatla yüzleşmek 
</HEADLINE>
<TEXT>

   
   Yıl sonu geldi yine Bu gece yeni yılı neşeyle karşılayın, gülmeye, eğlenmeye bakın. Hiçbir şey dünyanın sonu değil. Düş kırıklıklarına kafayı takmayın, geçer. 
   Her başlangıç taze bir umuttur. 
   Bazen kendinizi zamanın kollarına bırakın. İyi geliyor. 
   Yaraları saran, iyileştirici bir yanı var zamanın. Akıp giderken sivrilikleri törpülüyor, köşeleri aşındırıp yumuşatıyor. 
   İnsan zamanın acımasız akışı içinde siyahla beyazın yanında gri alanların, rengarenk farklılıkların daha çok ayırdına varıyor. Hoşgörü ve tahammül duygusu güçleniyor. 
   Belki de olgunluk bu. 
   Zamanla kazanılan bir şey... 
   Yıl sonu geldi yine 
   Hayat nasıl diye soracak halim yok. Ece kızıyor Nadir Bey'in sözü yine kulağımda. Seksen yaşına merdiven dayadığı günlerden bir akşam vakti viskisini yudumlarken demişti ki 
   "Hasan Cemal, hayat hem uzun hem çok kısa, kıymetini bil." 
   Bildim mi 
   Hayatın karşısına geçip yüzleşmek 
   Ferit Edgü'nün bir sözü. KİTAP - LIK dergisinin kasım ayı sayısını karıştırırken rastladım 
   "Bir gün gelir, yaşamı karşınıza alır, onunla söyleşmeye başlarsınız. Bunun yaşı yoktur. Rimbaud gibi yirmi yaşında da olabilir bu, Dostoyevski gibi altmışında da. 
   'Korkmadan' yaşamla yüzleşmek gerekir. Şimdilerde yaptığım bu. 
   Yaşamım boyunca sayısız hobim oldu ama ne yazık ki hiç fobim olmadı. 
   Gördüğünüz gibi, övünerek değil, yerinerek söylüyorum. Çünkü korkularım, fobilerim olsaydı, belki ben de büyük bir yazar olurdum. 
   Heyhat " 
   İyi seneler Ferit Edgü. 
   Kimileri hayatla yüzleşmekten korkar. Özellikle hata yaptım demekten, düş kırıklıklarını kabullenmekten, itiraf etmekten korkar kimileri... 
   Ama bu da insanlık hali... 
   Yıl sonu geldi yine 
   Farklı bir şeyler yazma kıvrantısı mı 
   Bu köşeleri tutanların bazı anlaşılır dertleri vardır. Pazar günleri, bayramları, yılbaşıları siyasetten uzaklaşmak, eğlendirici olmak, edebiyat parçalamak gibi... 
   Olabilir. 
   Ben ille de değil, eğer denk düşerse öyle yazmaya çalışıyorum. Ama eğlendirici olabildiğimi sanmıyorum. Bunu hiç başaramadım. Belki de denemedim. Sıkıcı olmak daha kolay gelmiş olabilir. 
   Benim işim daha çok siyaset. İlkçağ filozofları gibi her konuda fikir beyan etmekten çekiniyorum. Kim bilir, belki de haddini bilmek kaygısı... 
   Yıllardır güncel politik gelişmeleri izlemek, sıcağı sıcağına yorumlamakla uğraşıyorum. Bu yüzden bazen daralıyorum. Türk siyasetinin sık sık içine düştüğü kısır döngüler beni de bunaltıyor. 
   Bizim memlekette değişimin ağır aksaklığı, özellikle zihniyet kalıplarındaki değişiminin güçlükleri bir siyaset yorumcusu için kasvet verici bir şey. Mesafe aldığını sanıp yerinde saymak duygusu kimi zaman insanı inişe geçiriyor, karamsar yapıyor. 
   2003 yılı genelde kötü geçmedi. 
   Bundan sonraki yazılarımda değineceğim gibi hem ekonomide hem siyasette Türkiye'nin önünü açan gelişmeler yaşandı. 
   2004 için de iyimserim. 
   Masamda bir yılbaşı hediyesi. Küçük kızım Defne'den. Bir beyaz kağıda rengarenk desenler çizmiş. Aralarına da yeni yeni söktüğü yazısıyla, kargacık burgacık harflerle yazmış 
   "Sihirli bir kumandam olmasını istiyorum. Her şeyi toplayacak bir kumanda. Sihirimin olmasını istiyorum. Oyuncaklarımın konuşmasını istiyorum." 
   Peki, ben ne istiyorum 
   Beklediğim yarınlar dünde kaldı demek istemiyorum. Sadece düşlerle avunmak gibi bir niyetim de yok. Önümde geçmişimden başka hiçbir şeyin kalmadığını hissedeceğim bir hayat hiç istemiyorum. 
   Yıl sonu geldi yine 
   Gülmeye, eğlenmeye bakın bu gece. 
   Hiçbir şey dünyanın sonu değil. Her başlangıç taze bir umuttur, unutmayın. 
   
      
   
   
</TEXT>
</DOC>
