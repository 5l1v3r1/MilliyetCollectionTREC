<DOC>
<DOCNO> 102573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/son/sontur18.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit halka seslendi ''Halkımız DSP'nin değerini bilecektir'' 
</HEADLINE>
<TEXT>

     Başbakan Bülent Ecevit, DSP'nin ittifak oyunlarıyla aldatmacalarla vakit kaybetmediğini belirterek, ''Şimdi meydanlara çıkıyoruz. İnşallah, halkımız DSP'nin değerini bilecektir. Buna güveniyorum'' dedi. 
     Kaynaşlı'da çeşitli etkinliklere katıldıktan sonra Düzce'ye geçen Ecevit, burada halka hitap etti. 
     Depremin, Allah'ın verdiği bir olay olduğunu, ancak Allah'ın aynı zamanda depremleri önleyebilmenin yollarını da gösterdiğini söyleyen Ecevit, her türlü önlemin alındığı Japonya'da, büyük depremler yaşanmasına karşın halkın zarar görmediğine işaret etti. 
     Ecevit, ''Biz de özellikle 1999 depremlerinin acı derslerinden sonra depremlere karşı önceden alınabilecek tedbirler için her türlü çabayı göstermeye, uygulamaya başladık'' diye konuştu. 
     Devletin ve halkın, depremlere ve diğer doğal afetlere karşı önceden önlem alma konusunda bilinç düzeyinin giderek arttığını ifade eden Ecevit, depremin ardından yapılan faaliyetler hakkında bilgi verdi. 
     
     ''MİLLETÇE EL ELE VERDİK'' 

     Türkiye'de ilk kez zorunlu deprem sigortası uygulanmaya başlandığını, yeni bir yapı denetimi oluşturulduğunu anlatan Ecevit, Türkiye Acil Durum Yönetimi Genel Müdürlüğü kurulduğunu, doğal afetlere yönelik yapılacakların okullarda öğrencilere öğretilmeye başlandığını kaydetti. 
     Silahlı Kuvvetler, maden işçileri ve sivil savunma ekiplerinin yanı sıra gönüllü kuruluşların da depremde büyük çalışmalar yaptıklarını belirten Ecevit, ''Milletçe, halkça her çabayı gösterdik'' dedi. 
     Allah'tan, Türkiye'yi ve Türk halkını bu gibi felaketlerden ebediyen korumasını dileyen Ecevit, ''Ama en yüce güç Allah'tır, ama her şey Allah'tan beklenmez. Allah, insanlara bilim yaratma yeteneği vermiştir. Bu yeteneği milletimiz son 2-3 yılda çok daha iyi kullanır hale geldi ve bu şekilde felaketleri daha ortaya çıkmadan önleme olanağı yurdumuzda yaygınlaşmaya başladı'' diye konuştu. 
     
     ''ZAMANA İHTİYACIMIZ VARDI'' 

     57. Hükümet'in, 3.5 yıldır görevde bulunduğunu ve bu sürede birbirinden farklı görüşlerde olan 3 partinin el ele vererek, bir uzlaşı örneği oluşturduğunu söyleyen Ecevit, sözlerini şöyle sürdürdü 
     ''Bizim biraz daha zamana ihtiyacımız vardı. Çünkü çok büyük işlere, bütün dünyada hayranlık uyandıran işlere başlamıştık. Fakat bu çalışmaları daha ileri bir aşamaya getirmek, halkımıza daha iyi anlatabilmek için 2.5 yıl daha vardı ve Anayasamız da bunu bize sağlıyordu. Hükümet ortakları arasında da hiçbir ciddi ihtilaf yoktu. Ama ne olduysa oldu, hala aklım ermedi, biz o koalisyonu bozduk.'' Ecevit, hükümeti oluşturan parti liderlerinin, önce seçimlerin zamanında yapılması konusunda karar aldıklarını, ancak bundan kısa süre sonra MHP Genel Başkanı, Devlet Bakanı ve Başbakan Yardımcısı Devlet Bahçeli'nin erken seçim istediğini anımsattı. 
     
     ''KİMİN NE YAPACAĞI BELLİ DEĞİL'' 

     Erken seçime parti olarak karşı çıktıklarını, ancak her şeye rağmen erken seçim kararının alındığını belirten Ecevit, ''Şimdi, her şey karışmaya başladı. Kimin kiminle çalışacağı, kimin ne yapacağı belli değil. Vatandaşlarımız şaşkınlık içinde'' dedi. 
     Diğer partilerin ve iş çevrelerinin de ''bir an önce seçim'' dediklerini, ancak seçim tarihi belirlendikten sonra herkesin ''aklının başına geldiğini'' ifade eden Ecevit, toplumun, ''Durup dururken erken seçim lafı nereden çıktı '' demeye başladığını söyledi. 
     
     ÖCALAN'IN YAKALANMASI 

     Uzun yıllar Türk halkına çektirmiş olan bölücü örgütün elebaşı Abdullah Öcalan'ı, bir Afrika ülkesinde yakaladıklarını ve Türkiye'ye getirdiklerini anlatan Ecevit, '' Apo'yu yakaladı, o yüzden oyları arttı dediler. Hayır, bizim oylarımız devlet adamlığımızı o vesileyle gösterdiğimiz için arttı'' diye konuştu. 
     Kendisinin ve partisinin, Abdullah Öcalan konusunda eleştirilmesini içine sindiremediğini dile getiren Başbakan Ecevit, ''Biz Afrika'nın bir ülkesinde Apo'yu yakalayıp getirdiğimiz zaman milletimize tafra satmadık, bunu yapan bizim devletimizin gücüdür dedik'' şeklinde konuştu. 
     
     FAALİYETLER 

     57. Hükümet'in, 3.5 yıllık faaliyetlerine de değinen Ecevit, yargıda büyük reformlar yapıldığını, cezaevlerinin ıslah edildiğini, işkencenin ortadan kalktığını, bölücü terörün kuyusunun kazıldığını, faili meçhul cinayetlerin azaldığını, mafya ve yolsuzluğun da büyük ölçüde azaldığını anlattı. 
     Uzun bir kriz döneminden geçen Türkiye ekonomisinin, yeniden canlanmaya başladığını, bankacılık reformunun hayata geçirildiğini belirten Ecevit, gümrüklerle ilgili yolsuzlukların da azaltıldığını söyledi. 
     Yapısal reformların hemen hemen tamamlandığını, şimdi bunların uygulama safhasında olunduğunu dile getiren Ecevit, ''Türkiye artık çok daha ileri, çağdaş bir ülke. Onun için şimdi daha güvenli ve huzur içinde AB kapısını çalabiliyoruz'' dedi. 
     
     KÖYKENT PROJESİ 

     İşsizlik sigortasını hayata geçirdiklerini, binlerce geçici işçinin kadroya alındığını, memurların ücret dengesizliğini ortadan kaldırmaya çalıştıklarını anlatan Ecevit, hükümetin başlattığı en büyük projelerden birinin de Köykent Projesi olduğunu vurguladı. 
     Türkiye'de 40 bine yakın köy ve 40 bine yakın mezra bulunduğunu, bunların hepsine devletin hizmet götürmesinin mümkün olmadığını kaydeden Ecevit, ''Biz onların gücünü birleştireceğiz ve tek başına yapamadıklarını, bu güçle yapacağız. Bir köy tek başına bir şey yapamaz, ama birbirine yakın 7-8 köy gücünü birleştirdi mi, güçlü liseler o köylerde kurulabilir. Türkiye bu projeyi kısa sürede tamamlayabilir. Yeter ki, buna gönül veren insanlar iktidara gelsinler'' diye konuştu. 
     Ecevit, yağmurun başlaması dolayısıyla konuşmasını kısa keseceğini belirterek, sözlerini şöyle tamamladı 
     ''DSP, öyle ittifak oyunlarıyla aldatmacalarla vakit kaybetmiyor. Biz, geride bıraktığımız 3 yıl, kendimizi halkımıza yeterince tanıtamadık. Çünkü, gecemizi gündüzümüzü halkın hizmetine verdik. Fakat, şimdi meydanlara çıkıyoruz. İnşallah halkımız DSP'nin değerini bilecektir. Buna güveniyorum.'' 
     
     MİTİNGTEN NOTLAR 

     Miting alanında toplanan kalabalık, Ecevit'in konuşması sırasında, ''Halkçı Ecevit, Ecevit nerede biz oradayız, Türkiye seninle gurur duyuyor'' diye sık sık slogan attılar. Başbakan Ecevit, slogan atan kalabalığa el salladı. 
     Başbakan Ecevit, DSP otobüsü içinde özel olarak yapılan asansörle otobüsün üstüne çıkarak, vatandaşlara seslendi. Miting alanının yakınına getirilen bir vinç üzerine büyük boy Ecevit posteri ve Türk Bayrağı ile DSP amblemi olan güvercinin resmedildiği posterlerin asıldığı görüldü. 
     Miting alanında vatandaşlar, ''Bir gider bin geliriz'', ''Bizim aslımız halktır'', ''Köykentimizi istiyoruz'', ''Köykent dünyaya örnek oldu'', ''Sen hep 2 adım ötesini gördün Ecevit'', ''50 yılın yükünü sen taşıdın, olmazları olur yaptın'', ''Dürüst Lider'' yazılı pankartları taşıdılar. 
     Ecevit, konuşmasının son bölümünü yağmur altında yaptı. Konuşması sırasında, Başbakan Ecevit'in yanında eşi, DSP Genel Başkan Yardımcısı Rahşan Ecevit ile Devlet Bakanı Mehmet Kocabatmaz yer aldılar. 
     





</TEXT>
</DOC>
