<DOC>
<DOCNO> 147755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/son/sonspo14.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Adana'ya geldi... 
</HEADLINE>
<TEXT>

     Fenerbahçe, yarın Adanaspor ile ligde yapacağı karşılaşma için Adana'ya geldi. 
     Adana Şakirpaşa Havaalanı'nda Fenerbahçeliler Derneği Adana Şubesi yöneticileri tarafından karşılanan ve kadro dışı bırakılan Serhat'ın dışında eksikleri bulunmayan futbolcular, daha sonra HiltonSA Oteli'ne geçerek kampa girdiler. 
     Bu arada Adanaspor da 5 Ocak Stadı'nda son antrenmanını yaparak Seyhan Oteli'nde kampa girdi. Turuncu-beyazlı takımda, sakat olan Timko ve Pachola'nın, ayrıca kadro dışı bırakılan Murat Bölükbaş, Mevlüt, Umut, Alparslan ve Ali Yılmaz'ın forma giyemeyeceği belirtildi. 
     Adanaspor Teknik Direktörü Yılmaz Vural, eksikleri sorun yapmadıklarını ve Fenerbahçe'yi yenecek güçte olduklarını belirterek, şunları söyledi 
     ''Son sözü futbolcular söyleyecek. İyi hazırlandık. Kadro dışı kalan ve sakat olan futbolcuların yokluğunu fazla aramayacağımızı sanıyorum. Bu eksikliği taraftar desteği giderecektir. Sıkıntılı ve sorunlu günler geçiren Fenerbahçe'yi yenerek eliboş göndereceğiz. Sahamızda kaybetmeyi kesinlikle düşünmüyoruz. Aksi halde telafisi olmayan duruma düşeriz.'' Bu arada 3 gün önce satışa çıkarılan Adanaspor-Fenerbahçe karşılaşması biletlerinin büyük bölümünün satıldığı, gişelerin yarın erken saatlerde de açık tutulacağı bildirildi. 
     





</TEXT>
</DOC>
