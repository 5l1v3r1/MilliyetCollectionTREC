<DOC>
<DOCNO> 120921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/soneko05.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada haftaya bakış 
</HEADLINE>
<TEXT>

     Borsa'da yatırımcılar için beklenti yaratacak en önemli konular, Kıbrıs'taki çözüm arayışları ile Avrupa Birliği'nden AB müzakere tarihi alınmasından oluşuyor. Ayrıca IMF ile yapılacak görüşmeler de belirleyici olacak. 
     Şekeryatırım Menkul Değerler Kurumsal Finansman ve Araştırma Müdür Yardımcısı Aslı Yüksel, seçim sonrasında oluşan tek parti iktidarının para piyasalarında umut yarattığını ifade ederek, ''Endeks 3 yıldır içinde bulunduğu satış trendini ve dirençlerini arka arkaya yüksek işlem hacmi ile kırdı. Faizler yüzde 50'lerin altına indi. Türk Lirası dolar karşısında aşırı değerlendi'' dedi. 
     Gelinen noktada iyimser beklentilerin arka arkaya fiyatlara dahil edildiğini kaydeden Yüksel, şunları söyledi 
     ''Kısa vadeli olarak, güçlü iktidar beklentisinin yeni fiyat hareketleri üzerinde pozitif etkisinin sınırlı kalacağını düşünüyoruz. Artık piyasalarda olumlu beklenti yaratabilecek iki önemli siyasi gelişme var. Kıbrıs'ta çözüm ve AB'den müzakere tarihinin alınması. Bunun yanı sıra IMF görüşmeleri de belirleyici olacak. 
     Gelen açıklamalar, önümüzdeki dönemde şaşırtıcı bir olumsuzlukla karşılaşmayacağımızı gösteriyor. Dolayısıyla iç ve dış siyasetteki gelişmeler ve 2002 yılının başarılı ekonomi performansının, 58. hükümete icraatlarında yardımcı olabileceğini düşünüyoruz. Bu başarı da, para piyasalarında yatırım yapan yatırımcılara yüksek getiri olarak yansıyacaktır.'' Yüksel, endeksin orta ve uzun vadeli bir yükseliş trendi içerisinde olduğunu dile getirdi. 
     





</TEXT>
</DOC>
