<DOC>
<DOCNO> 120962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sonspo16.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş... Pancu ve Kaan Dobra'nın MR'ı çekildi... 
</HEADLINE>
<TEXT>

     Beşiktaş'ta Adanaspor maçında sakatlanan Kaan Dobra ve Daniel Gabriel Pancu'nun bugün MR'ları çekilirken, iki futbolcunun UEFA Kupası 3. tur ilk maçında Dinamo Kiev karşısında oynayıp oynamayacaklarına maç günü karar verileceği açıklandı. 
     Beşiktaş Kulübü İletişim Komitesi Başkanı Mete Düren, Pancu'nun sağ dizinde yumuşak doku zedelenmesi olduğunu, Kaan Dobra'nın ise bacak kasında birinci derece gerilme bulunduğunu ifade ederek, ''İki futbolcumuzun tedavilerini yoğun bir şekilde sürdürüyoruz. Dinamo Kiev karşısında oynayıp oynayamayacaklarına maç günü karar verilecek'' dedi. 
     
     YARIN İKİ İFTAR YEMEĞİ VAR 
     Beşiktaş'ta yarın muhalefet ve Genç Beşiktaşlılar Grubu iki ayrı yerde iftar yemeği verecek. 
     Mete Düren, Çilekli Tesisleri'nde iftar yemeği verecek olan Genç Beşiktaşlılar Grubu'nun çok daha önceden başkan Serdar Bilgili'den randevu aldığını kaydederek, ''Başkanımız ve yöneticilerimizin bir kısmı Çilekli Tesisleri'ndeki iftar yemeğine katılacak. Hilton Oteli'nde 1903 Karakartallar Grubu'nun düzenleyeceği iftar yemeğine de bazı yönetici arkadaşlarımız gidecekler'' dedi. Bu arada, Hilton Oteli'nde yarın düzenlenecek iftar yemeğinde muhalefet ile başkan Bilgili ve yönetim kurulunun bir araya gelmesi bekleniyordu. 
     Son seçimlerde başkan adayı olan Hasan Arat'ın da Hilton Oteli'ndeki yemeğe katılması beklenirken, başkan Bilgili'nin daha önce randevu alındığı için Genç Beşiktaşlılar Grubu'nun iftar yemeğine katılmayı tercih ettiği öğrenildi. 
     





</TEXT>
</DOC>
