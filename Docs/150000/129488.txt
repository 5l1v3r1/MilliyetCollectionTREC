<DOC>
<DOCNO> 129488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sondun26.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis "Türkiye'yi AB'de görmek istiyoruz" 
</HEADLINE>
<TEXT>

     Avrupa Birliği dönem başkanı Yunanistan'ın Başbakanı Kostas Simitis, Türkiye'nin AB üyeliğine destek verdiklerini belirterek, Türkiye'nin Müslüman bir ülke olmasının ve kültürünün, AB'ye katılım konusunda engel olmaması gerektiğini söyledi. 
     Ülkesinin AB dönem başkanlığıyla ilgili olarak Le Monde gazetesinin sorularını yanıtlayan Simitis, ''Avrupa kimliği, ekonomik, siyasi ve coğrafya bakımından farklı görüşlerle değerlendirilebilir. Ancak ben dinin bir kriter olması gerektiği görüşüne katılmıyorum'' dedi. 
     Simitis, Türkiye'nin 16. yüzyıldan bu yana önemli bir Avrupa gücü olduğunu belirtti ve Osmanlı İmparatorluğu'nun, bugünün Avrupa'sının yaratılmasına katkısı olduğunu söyledi. 
     Türkiye'yi Avrupa'dan dışlamanın siyasi açıdan olumsuz olacağına dikkati çeken Simitis, Ankara'nın Avrupa için Ortadoğu'da ve Orta Asya'da önemli bir ortak olabileceğini ifade etti. 
     Simitis, AB kriterlerini yerine getirmek için Türkiye'nin siyasi ve askeri kurumlarda gerekli reformları yapacağına inandığını söyledi. 
     





</TEXT>
</DOC>
