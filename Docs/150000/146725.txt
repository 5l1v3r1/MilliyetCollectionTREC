<DOC>
<DOCNO> 146725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sondun03.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye yardım paketini Kongre'de zorluklar bekliyor 
</HEADLINE>
<TEXT>

     ABD Temsilciler Meclisi Uluslararası İlişkiler Komitesi'nin Başkanı Henry Hyde ve Demokrat Parti California Milletvekili Tom Lantos, ABD Başkanı George W. Bush yönetiminin Türkiye'ye ayırdığı 1 milyar dolarlık yardım paketinin küçültülmesi ve bir müttefik olarak ABD ile işbirliğini garanti altına alacak ''performans standartlarına'' bağlanmasını talep etti. 
     Cumhuriyetçi Parti Illinois Milletvekili Hyde ile ABD kongresinde Ermeni soykırımı iddialarına karşı Türkiye'ye destek vermesiyle tanınan Lantos, bu yöndeki taleplerini, Temsilciler Meclisi Tahsisler Komitesi Başkanı, Cumhuriyetçi Parti Florida Milletvekili Bill Young'a gönderdikleri bir mektupla ifade etti. 
     Bush yönetimi, Irak operasyonu çerçevesinde ABD Kongresinden yaklaşık 75 milyar dolarlık ek bütçe talebinde bulunurken, Türkiye'ye, operasyonun yaratacağı olası ekonomik kayıplarına karşı, 1 milyar dolar hibe veya 8.5 milyar dolar kredi verilmesini teklif etmişti. 
     Temsilciler Meclisi'nin yaşlı ve en saygın üyeleri arasında yer alan Hyde ve Lantos, Beyaz Saray'ın teklifini, ''ılımlı ölçüde'' azaltacak yeni bir paket oluşturmak istediklerini ve bunu, hem Türkiye'nin ekonomik politikalarına hem de ABD'nin müttefiki olarak oynayacağı role bağlamak istediklerini belirtti. İki kongre üyesinin, paketin ne kadar küçültülmesini istediği ise açıklık kazanmadı. 
     Bush'un 75 milyar dolarlık ek bütçe talebi, Kongrenin üst kanadı Senato ve alt kanadı Temsilciler Meclisi'ndeki Tahsisler alt komitelerinde görüşülecek. 
     Beyaz Saray, Paskalya tatili öncesinde Kongre çalışmalarına ara verilmeden, nisan ortasında bu ek bütçe tasarısının geçmesini istiyor. 
     Hyde ve Lantos'un mektubunda, Türkiye ile ilişkilerde son durumun, Kongrede ''önemli ölçüde ve haklı bir hayret'' yarattığı ve mevcut durumun, Temsilciler Meclisi'nde Türkiye'ye ek fon sağlanmasını savunmayı güçleştirdiği ileri sürüldü. Ancak iki Kongre üyesi, ekonomik ve politik olarak istikrarlı bir Türkiye'nin, bölgede barış için önemli bir unsur olduğunu ve ABD'nin de bunda güçlü çıkarı bulunduğunu belirttiler. 
     Hyde ve Lantos'un üyesi olduğu Temsilciler Meclisi Uluslararası İlişkiler Komitesi'nin, Bush'un ek bütçe önerisinin kabul edilmesiyle ilgisi bulunmuyor. Ek bütçe önerisi, Kongrenin iki kanadının Tahsisler alt komitelerini ilgilendiriyor. Ek bütçe ile ilgili görüşmelerin, bu hafta kongrede başlaması öngörülüyor. 
     Musevi soykırımından kurtulanlar arasında bulunan Lantos, özellikle sözde Ermeni soykırımının tanınması için Kongredeki çeşitli lobilerin çabalarına karşı, Türkiye'nin yanında yer almıştı. Lantos, ayrıca kongredeki ''Türk dostluk grubu'' üyeleri arasında da bulunuyor. Lantos, komitede Demokrat Parti'nin kıdemli üyesi olarak biliniyor. 
     





</TEXT>
</DOC>
