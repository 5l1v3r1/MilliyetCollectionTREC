<DOC>
<DOCNO> 146761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sondun39.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Necef'te sivillere saldırı ABD kuvvetlerini ''derinden üzdü'' 
</HEADLINE>
<TEXT>

     Amerikan kuvvetlerinin, Irak'ın başkenti Bağdat'a 150 kilometre uzaklıktaki Necef yakınlarında kadın ve çocuk toplam 7 kişinin ölümüyle sonuçlanan saldırıdan ''derin üzüntü'' duyduğu bildirildi. 
     Olaya karışan Amerikan 3. Piyade Tümeni askerlerinin komutanı General Buford Blount, ''Bu olaydan çok kaygılıyız ve meydana gelmesinden derin üzüntü duyuyoruz'' dedi, bununla birlikte askerlerin kesin kurallara uyduğunu söyledi. 
     Uluslararası Kızılhaç Teşkilatı da Necef'teki olaydan ''derin üzüntü'' duyduğunu açıkladı. 
     Teşkilat sözcüsü Antonella Notari, ''Amerikan askerlerinin, sivillere haber verilmesi konusunda gerekli önlemleri alacaklarını ümit ediyoruz, bununla birlikte kontrol noktalarının ve burada görev yapan personelin de kendi güvenliğini sağlama hakkı vardır. Bunun için otomobilleri ve kamyonları durdurup arama yapabilirler. Bu uygulamayı yapmanın kuralları vardır'' dedi. 
     Amerikan askerlerinin, Necef yakınlarında ''dur'' ihtarına uymayan bir karavana ateş açması sonucu kadın ve çocuklardan oluşan 13 kişiden 7'si ölmüş, 2 kişi yaralanmıştı. 
     





</TEXT>
</DOC>
