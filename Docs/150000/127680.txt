<DOC>
<DOCNO> 127680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/guncel/gun04.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale içinde kim vurdu beni 
</HEADLINE>
<TEXT>

Çanakkale Cezaevi’nde beş kişinin nasıl öldüğünü tespit edecek operasyon kasetleri kayboldu. Adam öldürmekten yargılanan mahkumlar "biz öldürmedik" diye kasetin izlenmesini istemişlerdi 
     GÖKÇER TAHİNCİOĞLU Ankara 

     Hayata Dönüş operasyonu kapsamında Çanakkale Cezaevi’ne düzenlenen ve beş kişinin yaşamını yitirdiği olaylara ilişkin davada "kaset skandalı" ortaya çıktı. Arkadaşlarını ve bir askeri öldürdükleri iddiasıyla, idamla yargılanan mahkumların "en önemli delilimiz" diye nitelendirdikleri operasyona ilişkin kasetler, mahkeme emanetinde bulunamadı. Durumu tutanak altına alan mahkeme hala kaseti arıyor. 
     Çanakkale Cezaevi’ne düzenlenen ve üç gün süren operasyonda Mustafa Mutlu adlı asker ile hükümlülerden Fidan Kalşen, Fahri Sarı, Sultan Sarı ve İlker Babacan yaşamını yitirmişti. 
     Çanakkale Cumhuriyet Başsavcılığı, olayların ardından 154 mahkum hakkında dava açarken, 24 mahkumun "faili belli olmayacak biçimde ölüme sebebiyet verdikleri" gerekçesiyle dava açtı. Dava dosyasına, üç günlük operasyonun tüm görüntülerinin kaydedildiği kasetler de konuldu. 
     
     Mahkeme kaseti istemedi 
     Davanın başlamasının ardından avukatlarla birlikte kaseti izlemek için 30 Eylül 2002 tarihini belirleyen Çanakkale Ağır Ceza Mahkemesi heyeti, belirlenen gün geldiğinde kasetlerin bulumadığını bu nedenle izlenemeyeceğini bildirdi. Avukatların, kasetlerin 111.2001 162 esas kaydıyla mahkeme emanetine teslim edildiğini belirtmeleri ve itiraz etmeleri üzerine, mahkeme heyeti durumu tutanak altına almak zorunda kaldı. 
     Yapılan araştırmada, Adalet Bakanlığı’nın, başsavcılıklardan, Hayata Dönüş operasyonu ile ilgili yurtdışında yürütülen olumsuz kampanyanın sona erdirilmesi için görüntü kasetlerini talep ettiği, başsavcılığın da bir kopyasını bile almadan, mahkemeden habersiz kasetleri gönderdiği anlaşıldı. Ancak mahkeme, bu bilgiye rağmen kasetlerin nerede olduğu kesin olarak anlaşılamadığı gerekçesiyle, araştırmayı sürdürdüğünü kaydederek bakanlığa yazı göndermedi. 
     
     Arkadaşları yakmadı’ 
     Böylece davanın en önemli delili ortadan kaybolmuş oldu. Söz konusu kasetlerde, arkadaşları tarafından yakılarak öldürüldüğü belirtilen Kalşen ile mahkumların açtığı ateş sonucu öldürüldükleri iddia edilen biri asker dört kişinin nasıl öldüklerine ilişkin görüntüler de bulunuyordu. Davanın önceki duruşmalarında, görüntüleri kaydeden bir asker, Kalşen’in kendisini yaktığını, mahkumların da silahlarının bulunmadığı yönünde ifade vermişti. Ancak kasetin bulunamaması, bu iddiaların da açığa çıkmasını engellemiş oldu. 
     



 GÜNCEL 
















</TEXT>
</DOC>
