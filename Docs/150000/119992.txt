<DOC>
<DOCNO> 119992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sonspo04.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor, sahasında kayıp... 
</HEADLINE>
<TEXT>

     Birinci Süper Lig'e bu sezon yeniden çıkan ve sahasında 7 maç yapan Adanaspor, bunlardan yalnızca 1'ini kazandı, 3 maçta yenildi, 3 maçta da berabare kaldı. 
     Turuncu-beyazlı ekip, sahasında yaptığı 7 maçta tek galibiyetini Diyarbakırspor'u 2-1 yenerek aldı. 18 Ağustos tarihinde alınan bu galibiyet sonrası sahasında 3 puana hasret kalan Adanaspor, Trabzonspor'a 1-0, Gaziantepspor'a 2-0 ve son olarak Gençlerbirliği'ne de 7-2 gibi farklı bir skorla yenildi. 
     Adanaspor, sahasında ayrıca Malatyaspor ile 1-1, Elazığspor ve Galatasaray ile de 0-0 berabere kaldı. Sahasında istediği sonuçları alamayan turuncu-beyazlı ekip, buna karşın deplasmanda yaptığı 6 maçtan 2'sini kazandı, 3'ünde berabere kaldı, 1'inde yenildi. Adanaspor, deplasmanda kazandığı 2 maçı da İzmir takımları karşısında aldı. Bu maçlarda Göztepe'yi 4-1, Altay'ı da 4-0 gibi farklı skorlarla yenmeyi başardı. 
     Adanaspor, deplasmanda Denizlispor'a 2-0 yenilirken, İstanbulspor ile 2-2, Ankaragücü ve Fenerbahçe ile de 1-1 berabere kaldı. 
     Turuncu-beyazlı ekip, sahasındaki maçlarda 5 gol atarken, filelerinde de 12 gol gördü. Buna karşın deplasman maçlarında 12 gol attı, 7 gol yedi. Adanaspor, topladığı 15 puanın 9'unu deplasman, 6'sını da iç saha maçlarında elde etti. 
     
     TEKNİK DİREKTÖR KAYA 
     Adanaspor Teknik Direktörü Bahri Kaya, seyircileri önünde çok olumsuz performans ortaya koyduklarını belirterek, ''Sahamızda deplasmanda oynuyormuş gibi oynamalıyız ve öncelikle gol yememeliyiz'' dedi. 
     Deplasmanda 1 yenilgilerinin olmasına karşın, sahalarında yalnızca 1 galibiyetlerinin bulunduğunu ifade eden Kaya, ''Birinci Süper Lig tecrübemiz eksik. Bu konuda herkese görev düşüyor. Taraftarlarımızın da sabır göstermesi gerekiyor'' diye konuştu. 
     





</TEXT>
</DOC>
