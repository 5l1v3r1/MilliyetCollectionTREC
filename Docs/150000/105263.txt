<DOC>
<DOCNO> 105263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sondun13.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşar Kemal'den İtalyan gazetesine AB için açıklama... 
</HEADLINE>
<TEXT>

     Yazar Yaşar Kemal, İtalyan La Repubblica gazetesine verdiği demeçte, ''Tabii ki Türkiye, Avrupa Birliği'ne girmeli. Türkiye her zaman Avrupa ile sınırdı, yavaş yavaş Avrupa'nın bir parçası haline gelecek'' dedi. 
     Türk edebiyatının dünyaca ünlü ismi Yaşar Kemal, sol görüşlü İtalyan La Repubblica gazetesinde bugün tam sayfa yayımlanan demecinde, Türkiye'nin AB'ye girme süreciyle ilgili soruları yanıtladı. 
     Yaşar Kemal, ''Türkiye'nin AB'ye girmesi doğal bir hadiseden başka bir şey değil. Tarihi düşünmek yeter. Avrupa, onu Rusya'dan önce almak zorunda. Neden bunu yapmamak zorunda '' diye konuştu. 
     Avrupa'nın geçmişten ders alması gerektiğinin altını çizen Kemal, ''Bugün 20. yüzyıla baktığımızda dünya savaşı olarak adlandırılmış iki büyük savaş var ve üçüncüsü en önemlisi soğuk savaş olarak adlandırıldı. İlk iki çatışmada Avrupalılar adamakıllı birbirlerine girdi ve Amerika onları ayırmak için müdahale etti. Üçüncü savaş ise en kötüsü oldu çünkü insanlığın değerini küçülttü'' dedi. 
     Türkiye'nin bugünkü güneydoğusunun geçmişteki İspanya ve Yunanistan'a benzediğini kaydeden Yaşar Kemal, Türkiye'nin AB'ye giriş sürecinde Polonya veya diğer aday ülkelerden daha iyi hazırlandığını söyledi. 
     Müslüman nüfuslu bir Türkiye'nin AB'ye girmesinin ''hiç şüphe yok ki bir dönüm noktası'' olacağını aktaran Kemal, şunları kaydetti 
     ''Türkiye'nin Avrupa'ya ihtiyacı var ama sizin de bize. Size bir örnek vereyim. Burada demokraside yaşamıyoruz. Belki de, bir asırlık cumhuriyetten sonra demokrasi sadece an meselesi. Ama Avrupa'da da kıt demokrasi var. Olay şu ki, bu kavram şimdiki insan için kafi değil. AB, her şeyden önce saygı duyulmayan insan haklarını düşünmek zorunda. Türkiye'yi AB'ye almak bizi zorlayacak ve diğer ülkeleri herkes için eşitlik kuralı üzerine düşündürecek.'' ''Türkiye'nin AB'ye girişi kabul etmemiz gerekir ki çok zor olacak'' şeklindeki İtalyan gazetecinin bir sözüne Yaşar Kemal, ''Bu ülkenin çok fırsatı var. Aynı zamanda çok zengin doğal kaynakları, inanılmaz yeraltı kaynakları var. Hiç kimse de Türkiye'deki kadar krom yok. Van ve tüm güneydoğuda uranyum yatakları var'' yanıtını verdi. 
     Bu arada gazetenin çeşitli sorularını da yanıtlayan Yaşar Kemal, TBMM'nin kısa bir süre önce kabul ettiği idamın kaldırılmasıyla anadilde eğitim hakkının çok önemli adımlar olduğunun altını çizdi. 
     





</TEXT>
</DOC>
