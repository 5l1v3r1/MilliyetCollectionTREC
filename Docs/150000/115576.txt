<DOC>
<DOCNO> 115576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/yazar/congar.html </URL>
<DATE> 2002/10/28/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
AB, ABD, ve Türkiye’nin seçimi... 
</HEADLINE>
<TEXT>

     Sandığa ramak kala, Brüksel’den Türkiye’ye verilen mesaj önemli. 
     Bu mesaj, "Ne yapsak nafile, bunlar bizi almazlar" ile başlayan, "Türk’ün Türk’ten başka dostu yok" diye ilerleyen, Batı’yı toptan "dinimize düşman" ilan etmeye pek yatkın, Amerikasının, Avrupasının, IMF’sinin elbirliğiyle bizi bölmek ve batırmak için uğraştığından emin, ama yine de "bir Türk’ün dünyaya bedel" olduğundan şüphe duymayan bir düşünce çizgisinin oy hesaplarına karşı bir mesaj. 
     Türkiye’de, yüzlerce yıllık "Avrupalılaşma" hevesini paylaşanlar ile bu hevese yabancı bile olsa, Avrupa Birliği’ne AB katılımın "demokrasi" ve "refah" demek olduğunu yeni yeni kavramaya başlayanlar açısından cesaretlendirici zenofobik ve şizofren bir milliyetçiliğin sandıkta yenilmesini kolaylaştıran bir mesaj. 
     
     Randevuya doğru... 
     AB’nin, aralık ayında, Kopenhag’da, Türkiye’ye üyelik için "müzakere tarihi" olmasa bile, bu tarihi belirlemeye yönelik somut bir "randevu" verme eğilimi, son Brüksel Zirvesi’nde belirginlik kazandı. Zirve bitiminde yayınlanan Başkanlık Sonuç Bildirgesi’ne göre, "Türkiye ile tam üyelik müzakerelerinin başlaması perspektifi yakınlaştı." "Financial Times" ve diğer bir dizi Avrupa gazetesi de, haftasonunda, Britanya, Almanya, Fransa, İtalya ve İspanya liderlerinin, Kopenhag’da Türkiye’ye bir "takvim" verme eğiliminde olduklarını duyurdu. 
     Yineleyelim, bu eğilim, "katılım müzakerelerinin başlaması için, Ankara’ya şimdiden, kesin bir tarih verme taahhüdü" anlamına gelmiyor, ancak kilit Avrupa başkentlerinin, Kopenhag’dan, "kapının Türkiye’ye açık olduğunu" yansıtacak bir karar çıkmasında uzlaştığı anlaşılıyor. 
     Bu kararın ince ayarında, 3 Kasım sonrasında Türkiye’de nasıl bir hükümetin kurulacağı, o hükümetin siyasi ve iktisadi reformlar ve dış politika alanında nasıl mesajlar vereceği önemli olacak. 
     Bu süreçte, Türkiye’nin iktidarını, "yasakçı zihniyet" ve "tepeden kontrol" ile değil, "sandığa saygı" temelinde oluşturma olgunluğuna sahip olup olmadığına bakılacak. TBMM’den onay gören, ancak pratiğinde henüz ilerleme sağlanamayan Kopenhag kriterlerinin uygulamaya geçirilmesi için gerekli adımların atılması beklenecek. 
     Önümüzdeki haftalarda, Kıbrıs’ta yeni bir açılım yaşanıp yaşanmayacağı, Ankara’nın böyle bir açılımı teşvik edip etmeyeceği, Kopenhag kararını mutlaka etkileyecek. 
     
     Washington’un katkısı 
     Türkiye’nin, 3 Kasım öncesinde, AB üyeliği konusunda cesaretlendirilmesinde ve "Kopenhag’da tarih beklemeyin" diye kestirip atmak yerine, Ankara’ya "Tarih olmasa da, randevu vermeye niyetliyiz" ve "Bu süreçte neler yapacağınıza bakacağız" mesajlarının öne çıkmasında, ABD’nin de çok ciddi bir katkısı var. 
     Bush yönetimi, aylardır AB nezdinde, sessiz ve derinden sürdürdüğü Türkiye kulisini son haftalarda iyice yoğunlaştırdı. Bir Türk diplomatik kaynağı, bu kulisin yoğunluğunu ve düzeyini, "ABD Dışişleri Bakanı Colin Powell, AB üyesi ülkelerden muadilleriyle yaptığı her görüşmede mutlaka Türkiye konusunu açıyor ve Türkiye’nin AB’ye katılımının desteklenmesinin önemini vurguluyor" diye anlattı. Bu, sıradan bir izlenim değil ABD’nin, bakan düzeyinde, ve bir Türk diplomatına "her görüşmede... mutlaka" dedirtecek bir ısrarla konuyu gündemde tutması, azımsanamaz. 
     Öte yandan, ABD ile AB arasında, Washington’da yapılan son Yüksek Düzeyli Memurlar Toplantısı’nda ABD Dışişleri’nin üç numarası Marc Grossman, konuyu bizzat gündeme getirdi ve Türkiye’nin AB adayı diğer 12 ülkeden ayrı bir standarda tabi tutulduğu izlenimi yaratılmasının sakıncasını vurguladı. ABD, Türkiye’ye müzakere tarihi verilmesinden yana olduğunu hem bu toplantıda, hem de ardından Brüksel’de yapılan bir dizi görüşmede ifade etti. 
     ABD’nin bu hafta adada temaslar yapacak olan Kıbrıs Özel Temsilcisi Tom Weston, bu kulise bizzat katıldı Kıbrıs’ın AB üyeliğine bir yandan destek verirken, Türkiye’nin müzakere tarihinin somutlanmasının da, Kıbrıs’ta çözüm şansının korunması ve Doğu Akdeniz’de barış ve istikrar için "elzem" olduğunu muhataplarına anlattı. 
     
     Bush’tan Schröder’e... 
     ABD’nin AB’ye, Türkiye konusunda daha üst düzeyde ilettiği mesajlar da var. 
     Almanya’da, Bush yönetiminin, Irak’a harekat planlarına muhalefet ederek seçmenden oy toplaması ve seçimlerin hemen öncesinde, o zamanki Adalet Bakanı Herta Daeubler - Gmelin’in, Bush ile Hitler arasında paralellik kuran açıklaması ile Washington’u çok kızdıran merkez sol koalisyon, yeniden sandıktan çıkar çıkmaz, ABD ile ilişkileri tamir çabasına girdi. Washington’un, Almanya Şansölyesi, SPD lideri Gerhard Schröder’e, böyle bir diplomatik restorasyon için ilettiği taleplerden biri de, Berlin’deki hükümetin, "Türkiye’nin, AB üyeliğine destek vermesi." 
     "Frankfurter Allgemeine Zeitung" gazetesi, geçenlerde bu konuda geniş bir haber yayınladı ve Bush yönetiminin Berlin’e toplam altı maddeli bir talepler listesi sunduğunu, bu maddelerden birinin de "Türkiye’ye destek" olduğunu yazdı. 
     Bu haberle ilgili olarak görüştüğüm ABD’li ve Avrupalı diplomatlar, "Bush’tan Schröder’e bir liste gittiğini" doğrulamadılar. Ancak her iki taraftan kaynaklar da, "Türkiye’nin AB ile müzakerelere başlama konusunda somut biçimde cesaretlendirilmesi" ve Almanya’nın bunun önünü tıkamaması beklentisininin, Washington tarafından Berlin’e "çok üst düzeyde" ve "vurgulu biçimde" iletildiğini belirttiler. 
     Kısacası ABD, Dışişleri Sözcüsü Richard Boucher’ın ağzından yaptığı, "AB, Türkiye’ye en kısa zamanda müzakere tarihi vermeli" açıklamasının arkasını boş bırakmış değil. Türkiye’nin demokratik, istikrarlı ve müreffeh bir ülke haline gelmesinde kendi çıkarını da gören ABD, Avrupa’ya entegrasyonumuzu, dış politikasının bir bileşeni yapmış durumda. Son günlerde, Londra’dan, Atina’dan, Madrid’den yükselen destek sesleri de azımsanmamalı. Uluslararası dinamikler, Türkiye’nin siyasi ve iktisadi hayatını çağdaşlaştıracak adımları atması durumunda, bu adımların karşılıksız bırakılmamasından yana. 3 Kasım sandığından, bu adımları kolaylaştıracak bir hükümet çıkmasını diliyorum. 
     
     







Selim İleri’yi okumak... 


Ev 


Kurtarmanın böylesi 


AB, ABD, ve Türkiye’nin seçimi... 


IMF’ye tam bağımlılık yemini 


Siyasi tarihimizin 2. İshal Vak’ası... 


AKP, Gül, başbakanlık 


Ankara Çekil aradan 


Zenginlere giden sermaye de kurudu 


Dolar enflasyonun gerisinde 


</TEXT>
</DOC>
