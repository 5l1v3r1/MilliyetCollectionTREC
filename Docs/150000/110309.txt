<DOC>
<DOCNO> 110309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sondun28.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya Irak harekatına karşı 
</HEADLINE>
<TEXT>

     İspanyolların büyük çoğunluğu, ABD'nin Irak'a savaş açmasına karşı çıktı. 
     Özel Instituto Opina kuruluşunun, sonuçları El Pais gazetesinde yayımlanan anketine katılan 2 bin 156 kişinin yüzde 87,1'i, ABD Başkanı George Bush'un Irak ile savaşma niyetini olumlu bulmadı. 
     Deneklerin yüzde 9,3'ü savaş yönünde görüş belirtirken, bu konuda görüşü olmadığını söyleyenlerin oranı yüzde 3'te kaldı. Ankete katılanların binde 6'sı soruyu yanıtsız bıraktı. 
     İspanyolların yüzde 58,6'sı Irak Devlet Başkanı Saddam Hüseyin'in dünya barışını tehdit ettiğini düşünürken, yüzde 29,6'sı bu görüşe katılmadı. 
     Irak'a yönelik bir askeri harekatın öncelikle BM tarafından onaylanması gerektiğini savunanların oranı yüzde 70,6 olarak belirlendi. 
     İspanyolların yüzde 74,3'ü de, Başbakan Jose Maria Aznar'ın ABD Başkanı George Bush'a Irak konusunda verdiği desteğe olumlu bakmadı. Halkın yüzde 71,9'u savaş durumunda İspanya'nın lojistik destek vermesini, yüzde 80,9'u da askerlerinin bu tür bir operasyona katılmasını istemiyor. 
     





</TEXT>
</DOC>
