<DOC>
<DOCNO> 118464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sonspo03.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, İspanya'da galibiyet arayacak... 
</HEADLINE>
<TEXT>

     Galatasaray, 97 yıllık tarihinde yarın Avrupa Şampiyonlar Ligi'nde İspanya'nın Barcelona ile deplasmanda yapacağı maçla birlikte, Avrupa kupalarında 177. 
     randevusuna çıkacak. 
     Sarı-kırmızılılar, bugüne kadar Avrupa kupalarında yaptıkları 176 karşılaşmada 65 galibiyet elde ederken, 66 karşılaşmadan da sahadan boynu bükük ayrıldı. ''Aslanlar'', Avrupa kupalarında 45 maçta ise rakipleriyle yenişemedi. 
     Galatasaray, Avrupa arenasında rakip fileleri toplam 225 kez havalandırırken, kalesinde ise 258 gol gördü. 
     ''Cim Bom'', Avrupa Şampiyonlar Ligi'ndeki son maçında Lokomotiv Moskova takımına kendi sahasında 2-1 yenilmişti. 
     
     ''CİM BOM'' GALİBİYET ARIYOR 

     2. tur grubuna yükselebilmek için Barcelona'yı deplasmanda yenmek zorunda olan Galatasaray, bugüne kadar İspanyol takımlarıyla yaptığı Avrupa Kupası maçlarında rakip sahalarda genelde başarısız sonuçlar aldı. 
     ''Aslan'', Avrupa kupalarında İspanyol takımlarıyla deplasmanda toplam 8 karşılaşma yaparken, bunlardan sadece 1'inden galibiyetle ayrıldı. 
     Sarı-kırmızılılar, İspanya'da sadece 1999-2000 sezonunda UEFA Kupası çeyrek final maçında Real Mallorca'yı 4-1 yenme başarısını gösterdi. 
     Galatasaray, Atletico Madrid ile 1973-74 sezonunda Şampiyon Kulüpler Kupası'nda dış sahada yaptığı maçta 0-0'lık, geçtiğimiz sezon Şampiyonlar Ligi'nde Barcelona ile yapılan karşılaşmada da 2-2'lik skorla deplasmanda beraberlik elde etmeyi bildi. 
     
     5 KEZ YENİLD" 

     Galatasaray, Avrupa kupalarında İspanyol takımlarıyla yaptıkları deplasman maçlarının 5'inden mağlubiyetle ayrıldı. 
     ''Cim Bom'', deplasmanda 2 kez Barcelona'ya, 1 kez Athletic Bilbao, Deportivo La Coruna ve Real Madrid'e yenildi. 
     
     DEPLASMANDA 14 GOL YİYİP, 7 GOL ATTI 

     Sarı-kırmızılılar, bugüne kadar İspanyol ekipleriyle deplasmanda yaptıkları maçlarda kalesinde toplam 14 gol görürken, buna 7 golle karşılık verebildi. 
     Galatasaray, İspanyol ekipleriyle oynadığı 17 maçta 8 yenilgi alırken, 6 kez galip gelip, 3 maçta da rakipleriyle yenişemedi. 
     Galatasaray, genel toplamda İspanyol takımlarına 17 gol atarken, kalesinde ise 23 gol gördü. 

     
</TEXT>
</DOC>
