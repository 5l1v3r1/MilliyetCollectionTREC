<DOC>
<DOCNO> 110016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/28/spor/spo01.html </URL>
<DATE> 2002/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
LUCE'DEN SON İHTAR 
</HEADLINE>
<TEXT>

Beşiktaş’ın hocası, bir hafta içinde üç kritik maç oynayacak olan futbolcularına sert çıktı, "Unutmayın, kredimiz tükendi. Kazanmak durumundayız, aksi halde yara alırız" dedi 
     BİLAL MEŞE 

     "İşi zora sokarız" 
     SİYAH - Beyazlı ekibin teknik patronu Mircea Lucescu Ankaragücü, Sarajevo ve Gaziantepspor maçları için oyuncularının dikkatini çekti. Rumen çalıştırıcı, üç maçı da firesiz geçmek zorunda olduklarını vurgulayarak, "Ligde ve Avrupa’da yolumuza devam etmek istiyorsak bu maçları kazanmak zorundayız. Aksi taktirde büyük yara alırız, işimizi zora sokarız. Kredilerimizi sonuna kadar kullandık" diye konuştu. 
     
     "Kader maçlarımız" 
     ANKARAGÜCÜ karşısında alınacak galibiyetin Sarajevo ve Gaziantep maçlarına olumlu yansıyacağına işaret eden Lucescu, "Çok kritik haftalara girdik. Bu üç maç ligde ve Avrupa’daki kaderimizi belirleyecek" ifadelerini kullandı. Başkent’ten mutlaka üç puanla dönmeleri gerektiğini kaydeden Lucescu, "Yendiğimiz taktirde, ki yeneceğiz, Sarajevo maçına daha moralli çıkarız. Aksi bir sonuç bizi olumsuz etkiler" dedi. 
     
     "Dört elle sarılın" 
     FUTBOLCULARINDAN üç maça kilitlenmelerini isteyen Rumen hoca, sözlerini şöyle sürdürdü "Tüm sorunlarınızı kafanızdan atın, sadece bu karşılaşmalara motive olun. Herkes işine dört elle sarılsın. Ankaragücü ve Gaziantepspor maçlarında alacağımız sonuçlar ligdeki konumumuzu belirleyecek. Kaliteli bir ekibiz. Üstünüze düşeni yapın. Bu zorlukların üstesinden gelecek gücümüz ve yeteneğimiz var". 
     
     Yasaklara devam 
     BEŞİKTAŞ’IN Ümraniye Tesisleri’nde olağanüstü hal ilan eden Lucescu, oyuncuların maçlara motive olmaları amacıyla her gün yeni bir yasağı hayata geçiriyor. Tesislerde cep telefonu kullanımını yasaklayan Rumen hoca, dünden itibaren de dışardan gelen aramalara kısıtlama getirdi. Dış dünyaya tesisleri kapatan Lucescu, telefonların oyunculara bağlanmaması için görevlileri yazılı ve sözlü olarak uyardı. 
     
Nouma’ya engel      ANKARAGÜCÜ maçının saatini bekleyen Beşiktaş’ta, Nouma zorunlu olarak yedeğe çekilecek. Lucescu, eksiklerini hızla kapatan Nouma’ya forma vermek istemesine rağmen, en fazla beş yabancı oynatabileceği için, Fransız yıldızı yedeğe çekmek durumunda kalacak. Rumen hoca, Tamer’in yerine Kaan Dobra’ya şans verecek, İbrahim’i kesip, Zafer’i ortada kullanacak. 
     RUMEN hocanın, bir süredir on birde şans verdiği Yasin’den gerekli verimi alamadığı ve bu futbolcunun yerine tekrar Tayfur’a forma vereceği öğrenildi. Trabzonspor maçında yedeğe çekilen kaleci Cordoba da Göksel’den kaleyi devralacak. Kolombiyalı eldiven, idmanlarda başarılı performansıyla göz doldurdu ve üzerindeki durgunluğu atmış bir görüntü verdi. 
     
Demirören’e indirim      BURSASPOR - Beşiktaş maçından sonra hakem Metin Tokat’a hakaret ettiği için Profesyonel Futbol Disiplin Kurulu tarafından bir ay hak mahrumiyeti ile cezalandırılan Asbaşkanı Demirören’in cezası, Tahkim Kurulu’na yapılan başvuru sonrası 15 güne indirildi. Tahkim Kurulu, Disiplin Kurulu’nun talimatın takdir hakkını düzenleyen 59. maddesini uygulamadığını tespit ederek cezayı yarıya indirdi. 
     



 SPOR 




























</TEXT>
</DOC>
