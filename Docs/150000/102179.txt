<DOC>
<DOCNO> 102179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/spor/spo05.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ÜNLÜ’YE ÇALIM 
</HEADLINE>
<TEXT>

Milli Takım oyuncularına üstün hizmet madalyası vermek için federasyondan gün bekleyen Bakan Fikret Ünlü’ye Anıtkabir ziyareti bildirilmedi, Ankara seyahati birkaç saate sığdırıldı 
     NECMİ KEPÇETUTAN 

     Çileden çıktı 
     DÜNYA Kupası’nda üçüncülüğü elde ederek tarihe geçen A Milli Takım oyuncuları ile teknik kadroya "üstün hizmet madalyası" verilmesi için federasyondan gün belirlenmesini isteyen Spordan Sorumlu Devlet Bakanı Fikret Ünlü, Ay - Yıldızlı ekibin 20 Ağustos’ta bilgisi dışında Ankara’ya gelerek Anıtkabir’i ziyaret edecek olmasına büyük tepki gösterdi. Başbakan Bülent Ecevit ve Cumhurbaşkanı Ahmet Necdet Sezer tarafından kabul edilmesi beklenen kafilenin bu programı Ünlü’yü çileden çıkardı. 
     
     Bunlar ne yapıyor’ 
     BİR süre önce federasyona yazı yazarak üstün hizmet madalya töreni için tarih belirlenmesini isteyen Ünlü’ye bugüne kadar bir yanıt verilmemesi federasyon ile bakan arasındaki gerginlikte bardağı taşıran damla oldu. Federasyon başkanı ve yönetim kurulu üyelerine madalya verilemeyeceğinin açıklanmasından sonra yükselen tansiyon son gelişme ile had safhaya ulaştı. Milli Takım’ın Ankara’da sadece birkaç saat kalacağını öğrenen Ünlü’nün "Bunlar ne yapmak istiyor" dediği öğrenildi. 
     



 SPOR 























</TEXT>
</DOC>
