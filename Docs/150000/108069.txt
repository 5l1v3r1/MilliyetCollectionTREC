<DOC>
<DOCNO> 108069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sondun18.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Nato, Rusya'da tatbikat yapıyor... 
</HEADLINE>
<TEXT>

     NATO, terörizme karşı mücadele çerçevesinde Rusya'da, Rusların da yoğun katılımıyla tatbikat yapılacağını açıkladı. 
     İttifak açıklamasına göre, ''Bogorodsk 2002'' tatbikatları, 25-27 Eylül'de, Moskova yakınlarındaki Noginsk'te yapılacak. 
     Açıklamada, ''NATO, terörizme karşı mücadeleyi faaliyetlerinin merkezine oturtmuştur. Terörizm, değişik şekillerde ortaya çıkan bir tehdittir ve hem askeri, hem sivil açıdan ele alınmalıdır. Rusya ve diğer işbirliği ortaklarımızla birlikte, terörizme karşı mücadelede kararlıyız'' ifadelerine yer verildi. 
     ''Bogorodsk 2002'' tatbikatında uygulanacak senaryoya göre, bir kimyasal ürün fabrikasına terörist saldırı olacak. Bu saldırı nedeniyle çok sayıda insan ölecek, binalar yıkılacak, kimyevi salgın başlayacak. Tatbikata katılan ülkeler ve uluslararası kurumlar, bu tür bir terör saldırısı karşısında bölgenin boşaltılması ve uluslararası yardımın organize edilmesi konusunu işleyecekler. 
     Tatbikata Rusya'dan 700, diğer ülkelerden 300 kişi katılacak. 
     NATO, bu tatbikat çerçevesinde, biyolojik, kimyasal ve radyoaktif kitle imha silahlarının kullanılacağı olası terör saldırıları karşısında gösterilmesi gereken tepkilerin ele alınacağını, yaşanabilecek felaketlere hazırlık düzeyinin geliştirileceğini, bazı ülkelerin deneyimlerinden de yararlanılacağını bildirdi. 
     





</TEXT>
</DOC>
