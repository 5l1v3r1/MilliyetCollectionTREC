<DOC>
<DOCNO> 138004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sonspo20.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakaya Kocaelispor maçı için beraberliği dahi düşünmüyoruz... 
</HEADLINE>
<TEXT>

     Bursaspor Teknik Asbaşkanı Nurettin Karayaka, hafta sonu deplasmanda oynayacakları Kocaelispor maçını mutlak kazanmak istediklerini belirterek, ''Beraberliği dahi düşünmüyoruz'' dedi. 
     Karayaka, yaptığı açıklamada, ligdeki konumlarını belirlemesi açısından Kocaelispor maçının büyük önem taşıdığını, bu nedenle, hedeflerinin deplasmanda oynayacakları zorlu karşılaşmadan 3 puanla ayrılmak olacağını söyledi. 
     Rakibin ligdeki konumu nedeniyle bu maçı ''son şans'' olarak gördüğünü kaydeden Karayaka, ''Onların da durumu kritik. Bu nedenle, mutlak galibiyet için sahaya çıkacaklar. Zorlu ve çekişmeli bir maç olacak. İyi oynayan, hak eden kazansın. Ama, umarım biz iyi oynar ve sahadan galibiyetle ayrılırız. Kocaelispor maçı için beraberliği dahi düşünmüyoruz'' diye konuştu. 
     Karayaka, hakemlerden yana şanssız olduklarını ve yanlış kararlar nedeniyle mağdur duruma düştüklerini savunarak, şunları söyledi 
     ''Umarım, Kocaelispor maçında hakem hatası yaşanmaz. Biz hakemlerden, adil maç yönetmelerini, gördüklerini çalmalarını ve sonuca tesir edecek kararlar vermemelerini istiyoruz. Hafta sonu oynanacak zorlu maçta, ne Kocaelispor'u ne de bizi mağdur edecek yanlış kararlar olmamasını diliyorum. Bu arada rakibimize de ligde başarılar diliyorum. Umarım bu zor günleri aşarlar.'' 
     
     TARAFTAR DESTEĞİ 
     Kocaelispor maçı için bazı taraftar gruplarının organizasyon içinde olduğunu öğrendiklerini anlatan Karayaka, bundan büyük mutluluk duyacaklarını belirtti. 
     Karayaka, Kocaelispor yönetiminin, Bursaspor taraftarları için sınırlı sayıda yer ayıracağı yönünde açıklamasının olduğunu ifade ederek, ''Böyle bir hakları yok. Biz onların taraftarlarına, gelme dememiştik. Federasyon kararı gereği, sadece kulüpler toplu bilet talebinde bulunabilecek. Yasaklarla bir yere varamayız. Hatta gönül ister ki, her iki takım taraftarları da kendi takım kaşkollarıyla maçı izlesin ve galip gelen takımı alkışlasın'' dedi. 
     





</TEXT>
</DOC>
