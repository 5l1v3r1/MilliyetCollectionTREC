<DOC>
<DOCNO> 135756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sonspo20.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Ceyhun Fenerbahçeli, 2. sırada olmaya dayanamaz... 
</HEADLINE>
<TEXT>

     Fenerbahçeli futbolcu Ceyhun Eriş, sezon sonundaki hedeflerinin ligi şampiyon bitirerek Avrupa Şampiyonlar Ligi'ne katılabilmek olduğunu vurguladı ve ''Fenerbahçeli, ikinci sırada bulunmaya tahammül edemez'' dedi. 
     Sarı-lacivertli futbolcu, Samandıra Tesisleri'nde düzenlenen basın toplantısında, aldıkları kötü sonuçlara karşın umutlarını hiçbir zaman yitirmediklerini kaydederek, sezon sonu hedefleriyle ilgili yöneltilen bir soruyu, şöyle yanıtladı 
     ''Tabii ki Avrupa Şampiyonlar Ligi de mutlaka büyük bir hedef. Ama Fenerbahçeli, 2. sırada bulunmaya tahammül edemez. Hedefimiz şampiyonluktur. Ama şu an için kesin konuşmak mümkün değil. Elimizden gelen herşeyi yaparak lig şampiyonu olup, Avrupa Şampiyonlar Ligi'ne de böyle girmek daha iyi olur.'' Ligde kalan 16 maçın çok şey değiştirebileceğine inandığını ifade eden sarı-lacivertli futbolcu, 3 puanlı sistemde herşeyin mümkün olduğunu kaydetti. Geçmişte de bunun örneklerinin yer aldığını belirten Ceyhun, açılan puan farkının kapanabileceğini kaydederek, ''Bazı şeyler bizim elimizde'' diye konuştu. 
     Beşiktaş karşısında yenilmelerine karşın taraftarların takıma olan desteğinin kendilerine güç kattığını anlatan Ceyhun, ''Seyircinin olumlu tepkisi güvenimizi bir kat daha artırıyor'' dedi. 
     Ligin devamında da aynı desteği taraftarlardan görmek istediklerini anlatan Ceyhun, şöyle devam etti 
     ''Çok iyi bir kamp dönemi geçirmiştik. Takım içinde diyalog çok iyi. Bu olumlu şartlar içinde taraftarımızın davranışı bize katkı sağlıyor. Bizden desteklerini esirgemesinler.'' Ceyhun, Ortega ile kıyaslanmasıyla ilgili bir soruyu da, ''Takdir hocamızın. Saygı duymak lazım. Mutlaka oynamayınca üzüleceğiz. Görev verildiği zaman da elimizden geleni yaparız'' diye yanıtladı. 
     Sezon sonu Fenerbahçe ile olan sözleşmesi sona erecek olan Ceyhun, transferi konusunda şimdiden, kulüp futbol şube sorumlusu Sadettin Saran ile görüşmeler yaptılarını ifade ederken, ancak henüz bu konuda bir gelişme olmadığını söyledi. Ceyhun, ilk tercihinin Fenerbahçe olacağını sözlerine ekledi. 

     
</TEXT>
</DOC>
