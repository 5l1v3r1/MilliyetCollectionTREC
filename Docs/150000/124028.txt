<DOC>
<DOCNO> 124028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sontur19.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme heyetinin zor anları... 
</HEADLINE>
<TEXT>

     Sivas Adliyesi'nde görülen bir cinayet davasında, tanık olarak dinlenen 80 yaşındaki, kulakları az işiten Naciye Aydoğan, mahkeme heyetine zor anlar yaşattı. 
     Sivas 1. Ağır Ceza Mahkemesi'nde, bir kişiyi döverek öldürdüğü gerekçesiyle 24 yıldan 30 yıla kadar hapis istemiyle tutuklu olarak yargılanan Ümit Yücel'in duruşmasına devam edildi. 
     Tutuklu sanık Ümit Yücel'in katıldığı duruşmada, 80 yaşındaki teyzesi Naciye Aydoğan tanık olarak dinlendi. Kulakları zor işiten Naciye nine ile mahkeme heyeti arasında ilginç diyaloglar yaşandı. 
     
     TANIK MAHKEME HEYETİNİ GÜLDÜRDÜ 
     Aydoğan kendisine yaşını soran Mahkeme Başkanına, ''Ben ne bileyim'', ifadesi sorulduğunda ise ''Orada, önünüzde ne yazıyorsa o'' cevabını verdi. 
     Mahkemeye, cinayetle ilgili tanık olarak ifade veren Naciye nine, sanık yeğeni Ümit Yücel'i çocukluğunda kendisinin emzirdiğini söyledi. Mahkeme başkanının ''Yani sütünüzü helal etmiyor musunuz '' sorusuna, ''Bir de helal mi edeyim '' karşılığını verdi. 
     Naciye nine, sanık Yücel'in, evine geldiğinde kendisinin ekmeğine ''Yarım kilo tereyağı'' sürdüğünü de belirterek, ''Tereyağının kilosu kaça biliyor musunuz '' diye sordu. 
     Yeğeni hakkında aleyhte ifade veren Naciye Aydoğan, ''Cehenneme de gitsem ifadem aynı, onu değiştirmem, gerekirse her zaman gelirim'' dedi. 
     Mahkeme Başkanı, kulakları zor işiten Naciye nineyi ifadesi sırasında durdurmakta zorlandı. 
     Mahkeme heyeti, Mustafa Coşkun'u döverek öldürdüğü gerekçesiyle Ümit Yücel'i, 18 yıl 4 ay 2 gün ağır hapis cezasına çarptırdı. 
     Sanık Ümit Yücel, 14 Mart'ta Mustafa Coşkun'u, eşi Hülya Yücel ile boşanmasına neden olduğu gerekçesiyle döverek öldürmüştü. 
     





</TEXT>
</DOC>
