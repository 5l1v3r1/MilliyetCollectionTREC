<DOC>
<DOCNO> 146832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sonspo06.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba Yedek oyuncuların performansından memnun değilim 
</HEADLINE>
<TEXT>

     Trabzonspor hafta sonunda Kocaelispor ile deplasmanda yapacağı maçın hazırlıklarını sürdürüyor. 
     Teknik direktör Samet Aybaba, idman öncesinde yaptığı açıklamada, ligin son iki haftasında, Samsun'da, Samsunspor ve Bursaspor karşısında sahadan galibiyetle ayrılarak moral bulduklarını belirterek, ''Ancak 2 galibiyetle bir yerlerde duracak bir takım değiliz. Lig ve kupada önemli bir dönemece girdik. Kupada final ve ligde de ilk 4 şansımızı sürdüreceğimiz maçlar oynayacağız. Kocaelispor ve Malatyaspor ile yapacağımız maçlarda işi daha ciddi tutarak hedeflerimize ulaşmaya çalışacağız'' dedi. 
     Galatasaray ile İsmail Gökçek'in jübile maçında forma şansı tanıdığı yedek oyuncuların gösterdiği performanstan memnun olmadığını ifade eden Aybaba, ''Oynayan takımın dışındaki hiçbir futbolcumdan memnun değilim. Onlar gerektiği kadar kendilerini bu maçlara hazırlayamıyorlar. Kendileri bilirler'' diye konuştu. 
     
     AURELİO'NUN TRANSFERİ 
     Trabzonspor ile sezon sonu sözleşmesi sona erecek Brezilyalı oyuncu Aurelio'nun transferindeki belirsizlik sürüyor. 
     Aybaba, Aurelio'nun Türkiye'de tek anlaşacağı takımın Trabzonspor olduğunu kaydederek, ''Anlaşmazsa yurtdışından bir takıma gidecek. Türkiye'de başka takımla anlaşma şansı yok. Yurtdışından iyi bir teklif gelirse gider. Futbolcuyla ve menajeriyle olan diyaloglar belli'' dedi. 
     Aybaba, A Milli Futbol Takımı'nın yarın İngiltere ile yapacağı karşılaşmada sahadan galibiyetle ayrılacağına inandığını da sözlerine ekledi. 
     Bordo-mavili takımın antrenmanına, milli oyuncular Fatih, Ali Şen ve Tayfun katılmadı. 
     





</TEXT>
</DOC>
