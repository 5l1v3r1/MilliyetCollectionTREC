<DOC>
<DOCNO> 121425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sontur16.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ile İsveç Başbakanı'nın ortak basın toplantısı... 
</HEADLINE>
<TEXT>

     AK Parti Genel Başkanı Recep Tayyip Erdoğan, ''Bütün arzumuz, AB ülkeleri arasında Türkiye artık bir kenar mahalle durumunda kalmamalı, AB ile bütünleşmek suretiyle, karşılıklı stratejik çıkarlar diyebileceğim çerçevede bu adımları atmalıdır'' dedi. 
     Erdoğan, AB'nin Kopenhag Zirvesi'nde Türkiye'ye üyelik için müzakere tarihi verilmesini sağlama çalışmaları çerçevesinde, Stockholm'de İsveç Başbakanı Goran Persson'la biraraya geldi. Erdoğan ve Persson, görüşmenin ardından gazetecilere açıklamalarda bulundular. 
     Konuşmasında, Türkiye'nin AB'ye aday bir ülke olduğunu hatırlatan Persson, sorunun kriterlerin uygulanmasında yattığını belirterek, ''Kıbrıs konusu Kopenhag kriterlerine dahil olmasa dahi, en azından Türkiye politikasında tartışılması gereken bir konudur. Bugün bu yapılmaktadır'' dedi. 
     
     ''ERDOĞAN GARANTİ VERDİ'' 

     BM Genel Sekreteri Kofi Annan'ın Kıbrıs planının yanı sıra Avrupa Güvenlik Savunma Politikası AGSP konusunu da konuştuklarını ifade eden Persson, AGSP'nin NATO'yla ilgili konularını da ele aldıklarını bildirdi. Persson, ''Bu oldukça karışık bir konudur. Bugün, Erdoğan tarafından bize garantiler verilmiştir ki bu sorunların çözümlenmesi bakımından kendilerinden gerekli desteği alacağız. Bu konuların Avrupa'nın geleceği açısından hayati önemi vardır. Türkiye'nin yasal ve demokratik reformlar konusunda yapacağı yeni yasal düzenlemelere, ekonomik destek verilmesi de söz konusu. Türkiye'nin ekonomik problemleri de var. Bu da Türkiye'nin durumunu olumsuz etkilemektedir. Bu anlamda başarılı olmaları için ekonomik destekler konusunu da tartıştık. Genel durumla ilgili bir tartışma yaptık.'' Persson'un, ''Erdoğan'ı size biraz tanıtmak istiyorum, Türkiye seçimlerini kazanmış bir politikacı olarak ve reformları hayata geçirecek bir politikacı olarak tanıtmak istiyorum'' sözlerinin ardından konuşan Erdoğan da bu ziyaretin İsveç ile ilişkilerde çok önemli bir adım olduğunu söyledi. 
     
     ERDOĞAN'IN SÖZLERİ 

     AK Parti'nin aldığı oyun büyüklüğü kadar, demokratik niteliğinin de Türk siyasi hayatı açısından çok önemli bir gelişme olduğunu anlatan Erdoğan, şunları kaydetti 
     ''Halkımız Türkiye'nin AB'ye girmesi konusunda yüzde 80 itibariyle kesin bir kararlılık içindedir. İktidarı ve muhalefetiyle, parlamento dışındaki partilerin ve sivil toplum örgütlerinin büyük çoğunluğunda bu kesin kararlılık mevcuttur. Cumhuriyet'in ilanından sonra en önemli çağdaşlaşma projesi olarak mütalaa ettiğimiz Türkiye'nin AB süreci için kendileriyle çalışmak istediğimizi belirttik.'' AB üyeliği maratonundaki 11. ülke olan İsveç'e gelene kadar yaklaşık 27 bin kilometre yol katettiklerini anlatan Erdoğan, şöyle devam etti 
     ''Bütün arzumuz, AB ülkeleri arasında Türkiye artık bir kenar mahalle durumunda kalmamalı, AB ile bütünleşmek suretiyle, karşılıklı stratejik çıkarlar diyebileceğim çerçevede bu adımları atmalıdır. 12 Aralık, Türkiye açısından önem arz etmektedir. Zirvede Türkiye'ye müzakerelere başlamak için tarih verilecektir. Tarih alamayan tek ülke de Türkiye'dir. 40 yıllık müracaata rağmen halen Türkiye'nin tarih alamamasını ben gerek Avrupa kamuoyunun gerek üye ülkelerin yönetimlerinin takdirlerine sunuyorum.'' 
     
     ''ÜZERİMİZE DÜŞENİ YAPIYORUZ'' 

     Avrupa ile Türkiye arasındaki stratejik, ekonomik, siyasal ve sosyal çıkarların birbirini tamamladığını dile getiren Erdoğan, Türkiye'nin Avrupa'daki barış, istikrar, ekonomik refah ve sosyal adalete dahil olmasının bu alanın Ortadoğu, Balkanlar, Kafkasya ve Orta Asya'ya doğru genişlemesini sağlayacağını vurguladı. 
     ''AK Parti iktidarının AB üyeliği için yaşama geçirmeye kararlı olduğu'' 9 maddelik pakete de değinen Erdoğan, şöyle konuştu 
     ''AB ile ilgili 12 Aralık'ta çıkacak olumlu bir karar, müslüman dünyasının AB'ye bakışını olumlu yönde etkileyecektir. İslam kültürü ile demokrasinin nasıl bir arada yaşayabilir olduğunu da gösterebilecektir. Bu medeniyetler arası bir çatışması değil, bir uzlaşmayı, bütünleşmeyi getirmeye yönelik Türkiye'deki uygulama bir köprü görevi görecektir.'' Son zamanlarda Türkiye'nin AB üyeliğiyle ilgili yapılan açıklamaların da ''acaba'' diye bir bakışı getirdiğini ifade eden Erdoğan, ''Temenni ederim ki, 12 Aralık bu soruları da ortadan kaldıracak bir kararın verileceği gün olacaktır. Biz üzerimize düşen görevi yapıyoruz'' dedi. 
     Türkiye ile Avrupa arasındaki sorunların iyi niyetle çözümlenebileceği ifade eden Erdoğan, müzakere tarihi verilmiş ülkelere göre Türkiye'nin daha hazır olduğunu iddia ile söylediğini de sözlerine ekledi. 
     





</TEXT>
</DOC>
