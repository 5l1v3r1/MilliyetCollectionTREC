<DOC>
<DOCNO> 122582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/siyaset/asiy.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Zamana karşı yarış 
</HEADLINE>
<TEXT>

Anayasa’nın 67, 76 ve 78. maddelerinin değiştirilmesi için hazırlanan teklif TBMM Başkanlığı’na verildi. İlk imzayı Başbakan Gül’ün vermesi dikkat çekti 
     ABDULLAH KARAKUŞ Ankara 

     AKP, YSK’nın Siirt’te seçimleri iptal etmesinin ardından Recep Tayyip Erdoğan’ı Başbakan yapmak için gerekli Anayasa değişiklikleri konusunda derhal harekete geçti. Anayasa’nın 67, 76 ve 78. maddelerinin değiştirilmesi için hazırlanan "Erdoğan’ın Başbakan olmasının önündeki engelleri kaldırma" teklifi, dün TBMM Başkanlığı’na verildi. AKP Merkez Yürütme Kurulu, dün sabah TBMM’de toplanarak Anayasa değişikliklerini görüştü. YSK’dan Erdoğan’ın Siirt’ten aday olmasına yönelik olumsuz bir karar çıkabileceğini de tartışan yönetim, bu durumun önünü kesmek için Anayasa değişikliği paketini hemen imzaya açtı. 
     
     312. madde engeli kalkıyor 
     250 milletvekilinin imzasıyla TBMM Başkanlığı’na verilen teklife ilk imzayı Başbakan Abdullah Gül’ün vermesi dikkat çekti. Teklifte, Erdoğan’ı siyasi yasaktan kurtarmak için Anayasa’nın "milletvekili seçilme yeterliliği"ni düzenleyen 76. maddesindeki kısıtlayıcı hüküm olan "ideolojik ve anarşik eylemlere katılmak" ifadesi, "terör eylemlerine katılmak" biçiminde sınırlandırılıyor. Erdoğan’ın cezasını da kapsayan listedeki eylemleri işleyenler için milletvekili seçilmeyi olanaksız kılan "affa uğramış olsalar bile" ibaresi de madde metninden çıkarılıyor. 
     
     Ara seçim kolaylaşıyor 
     Teklif, genel seçimden sonra ara seçim yapmayı en erken 30 ay sonrasına bırakan ve zorunlu ara seçim için 28 milletvekilliğinde boşalma olmasını şart koşan 78. maddede de değişiklik öngörüyor. Teklif yasalaşırsa, bir ilde veya seçim çevresinde milletvekili kalmaması halinde, boşalmayı izleyen 60 günden sonraki ilk pazar günü ara seçime gidilecek. Bu düzenleme, Siirt’ten aday olamaması halinde daha sonra başka bir ilde toplu istifa yöntemi uygulayarak Erdoğan’ın milletvekilliğinin önünü açmayı hedefliyor. Teklifte, TBMM üyeliklerinde boşalma olması halinde Meclis kararı ile ara seçime gidilebilmesi de öneriliyor. 
     
     3. Erdoğan düzenlemesi 
     Anayasa’nın "Seçme, seçilme ve siyasi faaliyette bulunma hakları" başlıklı 67. maddesindeki, "Seçim kanunlarında yapılan değişiklikler, yürürlüğe girdiği tarihten itibaren bir yıl içinde yapılacak seçimlerde uygulanmaz" hükmü de geçici olarak kaldırılıyor. Bu hükmün, TBMM’nin 22. Dönemi’nde yapılacak ara seçimlerde uygulanmaması öngörülüyor. 
     Teklifteki son madde "Bu kanun yayımı tarihinde yürürlüğe girer ve halkoylamasına sunulması halinde tümüyle oylanır" hükmünü taşıyor. 
     



 SİYASET 















</TEXT>
</DOC>
