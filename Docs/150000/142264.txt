<DOC>
<DOCNO> 142264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sonspo15.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Lakers, Bulls'a farklı skorla yenilerek 27. yenilgisini aldı. 
</HEADLINE>
<TEXT>

     ABD Profesyonel Basketbol Ligi'nde NBA 20. hafta mücadelesine, bu sabaha karşı yapılan 9 maçla devam edildi. 
     Son 3 sezonun şampiyonu ve Pasifik Grubu üçüncüsü Los Angeles Lakers, deplasmanda Merkez Grubu altıncısı Chicago Bulls'a farklı skorla yenilerek, 62. maçında 27. yenilgisini aldı. 
     Karşılaşmada Los Angeles Lakers takımında, tutuk gözüken ünlü pivot Shaquille O'Neal, 13 sayı, 10 ribaunt ve 4 blokla oynarken, 36 sayı, 5 ribaunt ve 5 asistlik başarılı bir performans göstermesine karşın Kobe Bryant, takımını yenilgiden kurtaramadı. Lakers'da ayrıca Rick Fox da bu sezon en yüksek rakama ulaşarak 23 sayı kaydetti ve 6 ribaunt aldı. 
     64. maçında 22. galibiyetine ulaşan evsahibi ekipte ise Jalen Rose, 27 sayı, 4 ribaunt ve 7 asist, Jamal Crawford da 24 sayı, 4 ribaunt ve 10 asistle galibiyetin mimarları olurken, Eddy Curry, 20 sayı ve 6 ribaunt, Donyell Marshall da 13 sayı ve 9 ribauntla bu 2 oyuncuya eşlik etti. 
     Öte yandan Orlando Magic'in, deplasmanda Washington Wizards'a 1 sayı farkla yenildiği maçta, Magic'in sayı kralı oyuncusu Tracy McGrady, 43 sayı ve 6 asistle oynayarak yine tüm dikkatlerin üzerine çevrilmesini sağladı. 
     Lige, yarın sabaha karşı yapılacak 9 maçla devam edilecek. 
     NBA'de, günün maçlarında alınan sonuçlar şöyle 
Miami Heat-Cleveland Cavaliers 77-75 
Washington Wizards-Orlando Magic 106-105 
New Orleans Hornets-Indiana Pacers 81-71 
Memphis Grizzlies-New York Knicks 87-85 
San Antonio Spurs-Milwakuee Bucks 105-102 
Chicago Bulls-Los Angeles Lakers 116-99 
Denver Nuggets-Toronto Raptors 95-87 
Portland Trail Blazers-Seattle Supersonics 92-77 
Golden State Warriors-Phoenix Suns 113-98 

     





</TEXT>
</DOC>
