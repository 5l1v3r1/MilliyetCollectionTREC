<DOC>
<DOCNO> 125478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sontur07.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ'da yılbaşı tatili bir aileye 3,5 milyara malolacak... 
</HEADLINE>
<TEXT>

     Türkiye'nin önde gelen kış turizmi merkezlerinden olan ve her yılbaşı ünlü konukları ağırlayan Uludağ'daki tesislerin yılbaşı fiyatları belli oldu. 
     Yılbaşını ''Beyaz Cennet''teki otellerde ünlü konuklarla birlikte geçirmek isteyen 4 kişilik bir ailenin 5 günlük paket program için 2,5 ila 3.5 milyar lira arasında parayı gözden çıkarması gerekecek. Lüks otelleri aratmayacak konfora sahip olan kamuya ait tesislerde kalacaklar ise 4 kişilik aileleri için 250-350 milyon lira ödeyerek 5 gün Uludağ'ın keyfini çıkarabilecekler. 
     Türkiye'de ''kayak'' denince akla gelen ilk merkez olan Uludağ'da faaliyet gösteren oteller, yılbaşında müşteri çekmek için 29 Aralık-1 Ocak, 28 Aralık-1 Ocak ve 27 Aralık-1 Ocak günlerini kapsayan 3, 4 ve 5 günlük paket programlar hazırladı. 
     Otellerin kendi olanaklarına göre değişen paket programlarında, üç öğün yemek, teleski-telesiyej bileti, yerli içki, ara sıcaklar, beş çayı, yılbaşı kokteyli ve balosu gibi hizmetler standart olarak veriliyor. 
     Uludağ Kervansaray Otel, ''tam pansiyon'' 3 günlük paket program çerçevesinde kişibaşı konaklama ücretini günlük 220 milyon lira olarak belirlerken, 4 ve 5 günlük paket programlardan yararlanmak isteyenlere günlük 20 milyon lira indirim sağlıyor. 
     Müşterisine ''tam pansiyon'' hizmet sunan Grand Yazıcı Otel'de yeni yıla girmek isteyenler, kişi başı günlük konaklama ücreti olarak 5 günlük paket programda 220, 4 günlük paket programda ise 250 milyon lira ödeyecek. 
     Tatil için Ağaoğlu My Resort'u tercih edecek bir kişi, 4 günlük ''herşey dahil'' paket programa günlük 200 milyon, 5 günlük programa ise 175 milyon lira ödeyecek. Beceren Oteli ise paket programdan yararlanacak müşterilerinin bir gecelik konaklama bedelini 170 milyon lira olarak belirledi. 
     6 ya da 12 yaşın altındaki çocuklara yüzde 50 indirim uygulayan bu otellerde 5 gün konaklayacak 2'si çocuk 4 kişilik bir ailenin, yaklaşık 2,5 ila 3,5 milyar lira arasında parayı gözden çıkarması gerekecek. 
     
     UCUZ TATİL DE MÜMKÜN 
     Oteller milyarlarca liraya malolan paket programlar hazırlarken, konforu ve hizmetiyle lüks otelleri aratmayan kamuya ait tesisler ise Uludağ'da yılbaşı tatili geçirmek isteyen bürokratlara ''çok ucuz'' hizmet sunacak. 
     Uludağ'da 14 ayrı kamu kuruluşuna ait, ''misafirhane'' olarak nitelendirilen tesislerde 4 kişilik ailesiyle yeni yıla girecek bir bürokrat, 250-350 milyon lira ödeyerek, Uludağ'da 2003'e ''merhaba'' diyebilecek. 
     Kurum personeline 3 öğün yemek dahil günlük 12,5-17,5 milyon lira arasında fiyat uygulayan kamu kurumları, çocuklara da yüzde 50 indirim uyguluyor. 
     Bu tesislerden yararlanmak isteyen diğer kamu kurum ve kuruluşlarında çalışan memurlar 20-28 milyon lira arasında konaklama ücreti ödeyerek tesisten yararlanabilirken, tesislerde ''serbest'' olarak adlandırılan müşterilere 35-40 milyon lira fiyat uygulanıyor. 
     Bu arada, kamuya ait tesislerin, normal dönemlerde il ya da bölge müdürlükleri aracılığıyla yapılan rezervasyonları, yoğun talep nedeniyle, yılbaşına özel olmak üzere genel müdürlüklerce gerçekleştiriliyor. 
     14'ü resmi kurumlara, 14'ü de özel sektöre ait 28 tesisin yer aldığı Uludağ, toplam 3 bin yatak kapasitesine sahip bulunuyor. 
     





</TEXT>
</DOC>
