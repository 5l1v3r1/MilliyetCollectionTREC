<DOC>
<DOCNO> 119107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sonspo32.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor'da tur sevinci... 
</HEADLINE>
<TEXT>

     Denizlispor Kulübü Başkanı Mustafa Baysal, UEFA Kupası 3. turunda Olympique Lyon'u da eleyebilecek güce sahip olduklarını söyledi. 
     Mustafa Baysal, düzenlediği basın toplantısında, 2-0 yendikleri AC Sparta Prag'ı kimsenin küçümsemeye hakkı olmadığını kaydederek, ''Sparta Prag da daha önce elediğimiz Lorient de çok iyi takımdı. Anadolu takımı olarak tarih yazdık. Yazmaya da devam edeceğiz'' dedi. 
     UEFA Kupası 3. turunda şanslı bir kura çektiklerine inandığını belirten Baysal, sözlerini şöyle sürdürdü 
     ''3. turda bir Alman takımıyla karşılaşmayı bekliyorduk. Ancak yine bir Fransız ekip olan Olympique Lyon ile eşleştik. Bizim için önemli değil. Turu geçebilecek güce sahibiz. Daha önce Lorient'i elemiştik. Fransız ekiplere karşı tecrübeliyiz. Taraftar desteği sürürse ve kulübe de maddi destek sağlanırsa, UEFA Kupası'nda ilerleyişimizi sürdürürüz. 3. ve 4. turu da geçersek, kupa neden olmasın '' Kendi sahalarında 17 Kasım Pazar günü ligde karşılaşacakları İstanbulspor önünde futbolcuların ve teknik heyetin dikkatli olması gerektiğini dile getiren Baysal, ''Başarının ardından bir başarısızlık yaşamak istemiyoruz. İstanbulspor güçlü bir ekip'' dedi. 
     
     TEKNİK DİREKTÖR ÇALIMBAY 

     Denizlispor Teknik Direktörü Rıza Çalımbay ise, ilk 2 turda kazandıkları deneyimin kendilerini daha ileriye taşıyacağına inandığını belirterek, şunları söyledi 
     ''Artık kupada tecrübesizliği geride bıraktık. Biz iyi bir takımız. Olympique Lyon güçlü bir ekip. İşimiz zor ama herşey 2 maçın sonunda olacak. İlk karşılaşmayı kendi sahamızda oynamanın avantajını kullanıp, galip gelmeye çalışacağız. Bize 1-0 veya2-0'lık bir skor yeter. Ben Fransa'da da gol atacağımıza inanıyorum.'' Öte yandan sarı kart cezalısı olan Hakan Çimen'in, Olympique Lyon ile yapılacak ilk maçta forma giyemeyeceği belirtildi. 
     Birinci Süper Futbol Ligi'nde İstanbulspor ile yapılacak karşılaşmanın öğrenci ve bayanlara ücretsiz olduğu kaydedilirken, açık tribünün 3 milyon, kapalı tribünün ise 10 milyon lira oluduğu kaydedildi. 

     
</TEXT>
</DOC>
