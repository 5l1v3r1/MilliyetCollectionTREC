<DOC>
<DOCNO> 109967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/28/ekonomi/eko04.html </URL>
<DATE> 2002/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine’den BOTAŞ’a uyarı Gazda indirim yapmayın 
</HEADLINE>
<TEXT>

Hazine, indirim yerine, yapılması planlanan zamların sınırlı tutulmasını önerdi 
     SEÇKİN ÜREY Ankara 

     Enerji Bakanı Zeki Çakan’ın 1 Ekim’de yapılacağını açıkladığı yüzde 10’luk doğal gaz indirimi, BOTAŞ’ın ekonomik program çerçevesinde öngörülen finansman dengesi hedeflerine takıldı. 
     BOTAŞ’a yazı gönderen Hazine’ye bağlı KİT Genel Müdürlüğü, BOTAŞ’ın finansman dengesini korumak için zam yapmak zorunda olduğunu belirtti. Reel bir fiyat indirimi yapılmaması istenilen yazıda, yıl sonuna kadar yapılması planlanan zamlarda küçük oranlarda düşüş yapılması istendi. 
     BOTAŞ’ın aylık olarak tutturmak zorunda olduğu finansman dengesi hedefleri ve yıl sonu ciro hedefi olduğu belirtildi. Yapılacak indirimin BOTAŞ’ın hedeflere göre belirlenen finansman dengesini bozacağı ifade edildi. Hedeflerin tutması için BOTAŞ’ın yıl sonuna kadar yapması gereken zamların önceden belirlendiği hatırlatıldı. Hazine ile Enerji Bakanlığı bürokratları ise şunları söyledi 
     
     Yüzde 15 zam 
     "Hedeflerin yanı sıra yükselen petrol fiyatları da BOTAŞ’ın maliyetlerini etkiliyor. Doğalgaz fiyatı petrol fiyatına paralel olarak belirleniyor. Niyet mektubu gereği enerji sektöründeki fiyatlara dünya fiyatlarının yansıtılması lazım." 
     Bürokratlar, "Sadece fiyatlardaki artış nedeniyle doğalgaza ekim ve kasım aylarında yüzde 15 zam yapılması gerekiyor" dedi. 
     



 EKONOMİ 



















</TEXT>
</DOC>
