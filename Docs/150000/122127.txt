<DOC>
<DOCNO> 122127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/soneko05.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış ticarette 9 ay... 
</HEADLINE>
<TEXT>

     Örme giyim eşyası bu yılın 9 ayında, 3 milyar 274.5 milyon dolarla en fazla ihracat yapılan kalem oldu. 
     Devlet İstatistik Enstitüsü DİE verilerine göre, 2002 yılı Ocak-Eylül döneminde Türkiye'nin örme giyim eşyası ihracatı geçen yılın aynı dönemine oranla yüzde 18.7 oranında artış kaydetti. 
     Verilere göre, aynı dönemde örülmemiş giyim eşyası ihracatı da yüzde 18.6 oranında artışla 2 milyar 395.3 milyon doları buldu. 
     Kara taşıtları ve bunların aksam parçaları ihracatındaki artış ise yüzde 24.4 olarak hesaplanırken, bu dalda 2 milyar 157 milyon dolarlık ihracat gerçekleşti. 
     İhracat, demir ve çelikte 1 milyar 477 milyon doları, kazan, makineler ve mekanik cihazda ise 1 milyar 496 milyon dolar olarak belirlendi. Demir ve çelik ihracatında yüzde 6.2 bir gerileme olurken, kazan, makineler ve mekanik cihaz ihracatında ise yüzde 16.3 artış görüldü. 
     Elektrik, makine ve cihazlarda ise yüzde 20.3 artışla ihracat 1 milyar 948.6 milyon dolara ulaştı. 
     
     İTHALATTA DURUM 
     Bu dönemde en fazla ithalat gerçekleştirilen ürün 6 milyar 263 milyon dolarla mineral yakıt ve yağlar oldu. Buradaki ithalat artışı yılın ilk 9 ayında yüzde 0.1 oldu. 
     Kazanlar, makinalar, mekanik cihazlarda ithalat 5 milyar 256 milyon dolar olurken, artış oranı yüzde 10.3'ü buldu. 
     Ham petrol ithalatı 2 milyar 992 milyon dolar, elektrik, makina ve cihaz ithalatı ise 2 milyar 947 milyon dolar olarak belirlendi. Bu dönemde, ham petrol ithalatında geçen yılın aynı dönemine göre yüzde 2.1 gerileme meydana gelirken, elektrik, makina ve cihazlar ithalatında ise yüzde 5.7 artış yaşandı. 
     Ocak-Eylül döneminde ithalat plastik ve mamullerinde 1 milyar 670 milyon dolar, demir ve çelik ürünlerinde 1 milyar 662 milyon dolar olarak gerçekleşti. 
     
     EN ÇOK İHRACAT VE İTHALAT YAPILAN ÜLKELER 
     Bu dönemde, Almanya, 4 milyar 144 milyon dolarla en çok ihracat yapılan ülke sıralamasında yine ilk sırada yer alırken, Almanya'nın toplam ihracat içindeki payı yüzde 16.6 olarak belirlendi. 
     Aynı dönemde ABD'ye yapılan ihracat 2 milyar 380 milyon dolar olurken, bu ülkeye yapılan ihracatın toplam ihracata oranı da yüzde 9.5 oldu. İngiltere'ye 2 milyar 68.5 milyon dolarlık ihracatın yapıldığı yılın 9 ayında, bu ülkenin ihracattan aldığı pay da yüzde 8.3'e çıktı. 
     Almanya aynı zamanda Türkiye'nin en fazla ithalat yaptığı ülke durumunda bulunurken, ilk 9 ayda bu ülkeden yapılan ithalat 4 milyar 640 milyon doları buldu. Bu ülkenin toplam ithalat içindeki payı da yüzde 13.3'e yükseldi. 
     Almanya'yı yüzde 8.1'lik oranla izleyen İtalya'dan ise söz konusu dönemde 2 milyar 852.4 milyon dolarlık ithalat gerçekleştirildi. 
     Rusya'dan yapılan ithalat da 2 milyar 627 milyon dolar ile toplam ithalatın yüzde 7.5'ini oluşturdu. 
     





</TEXT>
</DOC>
