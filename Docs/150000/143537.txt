<DOC>
<DOCNO> 143537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/siyaset/siy01.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehit aileleri Öcalan asılsın, Özkök İnşallah 
</HEADLINE>
<TEXT>

     Genelkurmay Başkanı Orgeneral Hilmi Özkök, 18 Mart Şehitleri Anma Günü nedeniyle Cebeci Askeri Şehitliği’nde düzenlenen törene katıldı. Orgeneral Özkök, bir şehit babasının "İnşallah Abdullah Öcalan’ı asmaya da beraber gideriz" sözlerine "İnşallah" karşılığını verdi. Şehit yakınları, kara, hava ve deniz kuvvet komutanlarıyla askeri ve mülki erk n, dün Cebeci Asri Mezarlığı’nda düzenlenen törende buluştu. Şehitliklere kırmızı ve beyaz karanfiller bırakan Özkök, bir şehit babasının, "Allah ordumuza zeval vermesin" sözleri üzerine, "Milletimize zeval vermesin" dedi. Bir başka şehit yakını da, "Siz teröristleri yakalıyorsunuz, Cumhurbaşkanı hasta’ diye affediyor. Vatan hainlerini affetmeyin" diye bağırdı. Özkök, Jandarma eski Genel Komutanı Orgeneral Eşref Bitlis’in mezarına da karanfil bırakırken, bir başka şehit yakını, "Tayyip Erdoğan’ın oğlu mu şehit oldu da, pişmanlık yasası çıkartıyor" diye serzenişte bulundu. 
     
     Devlet Anıtkabir’de 
     Başbakan Tayyip Erdoğan, görevi devraldıktan sonra dün ilk kez 18 Mart Şehitleri Anma Günü etkinlikleri nedeniyle Anıtkabir’i ziyaret etti. Anıtkabir’deki törende Cumhurbaşkanı Ahmet Necdet Sezer, TBMM Başkanı Bülent Arınç, Genelkurmay Başkanı Orgeneral Hilmi Özkök, Dışişleri Bakanı Başbakan Yardımcısı Abdullah Gül hazır bulunurken, CHP lideri Deniz Baykal törene katılmadı. Erdoğan hakkında birçok dava açan Yargıtay Başsavcısı Sabih Kanadoğlu da törende hazır bulundu. Atatürk’ün mozolesine çelenk koyan Sezer, Anıtkabir Özel Defteri’ne "Bağımsızlığımız ve özgürlüğümüz için ödenen büyük bedelleri hiçbir zaman unutmayarak, şehitlerimizi gönlümüzde yaşatacağız" sözlerini yazdı. 
     
     



 SİYASET 


















</TEXT>
</DOC>
