<DOC>
<DOCNO> 140511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sondun20.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye'ye karşı baskıyı artırıyoruz ki Denktaş'a baskı artsın" 
</HEADLINE>
<TEXT>

     - AB Komisyonu'nun genişlemeden sorumlu üyesi Günter Verheugen'in sözcüsü Jean-Christophe Filori, ''Komisyon'un Kıbrıs konusunda sesini yükselttiğini'' söyledi. 
     AB Komisyonu Sözcüsü Jean-Christophe Filori, A.A'ya yaptığı değerlendirmede, 2004'te, Türkiye'nin resmen tanımadığı bir ülkenin AB üyesi olacağını, ''ortaya kabul edilemez ve sürrealist bir durum çıkacağını'' söyledi. 
     ''Artık Kıbrıs konusunda blokaj durumundan çıkılmasının zamanı geldi'' diyen Filori, Komisyon'da tavır değişikliği olduğu mesajı verdi. 
     AB Komisyonu kaynakları, 2004'te ''gerginlik yaşanacağını'', ''Türkiye'nin bu koşulda boşuna tam üyelik müzakerelerinin başlangıcı için davet bekleyeceğini'', ''bunların daha önce imalı şekilde söylendiğini, şimdi daha açık ifade edilmesine karar verildiğini'' anlatıyorlar. 
     Komisyon kaynakları, '' AK Parti Genel Başkanı Recep Tayyip Erdoğan'ın sözleri etkili olmadı. Komisyon Ankara'ya baskıyı yoğunlaştırarak, Ankara'nın da KKTC Cumhurbaşkanı Rauf Denktaş'a baskıyı artırmasını hedefliyor'' diyorlar. 
     Verheugen, bu sabah Londra'da, İngiliz parlamenterlerin de katıldığı bir seminerde yaptığı konuşmada, Kıbrıs sorununun BM çerçevesinde çözümüne destek verdiklerini tekrarladı, ancak çözüm olmasa bile, Kıbrıs Rum kesiminin 1 Mayıs 2004'te AB üyesi olacağı üzerinde durdu. Günter Verheugen, özetle şöyle konuştu 
     ''Bizim tercihimiz, sorunu çözülmüş bir Kıbrıs'ın AB'ye katılımıdır. BM Genel Sekreteri Kofi Annan'ın önerisi, kaçırılmaması gereken bir fırsattır. Taraflar, barış ve istikrar getirecek olan bu fırsatı kaçırmamalıdır. Türkiye de, çözümsüzlük halinde, AB'ye katılım sürecinde karşılaşacağı sonuçlar konusunda uyarıldı. Türkiye'ye son ziyaretimde açıkça belirttim. Türkiye'nin, 1 Mayıs 2004'ten itibaren, resmen tanımadığı bir devletin AB üyesi olması halinde, tam üyelik müzakerelerine başlaması zor olur.'' 
     





</TEXT>
</DOC>
