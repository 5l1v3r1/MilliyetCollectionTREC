<DOC>
<DOCNO> 142866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/son/sondun11.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"ABD, Ankara'ya yardım etmesi için baskı yapıyor" 
</HEADLINE>
<TEXT>

     Alman basını, Başbakan Recep Tayyip Erdoğan'ın 59. kabineyi kurmasına geniş yer verdi. 
     Frankfurter Rundschau gazetesi, ''ABD, Ankara'ya, savaş durumunda yardım etmesi için baskı yapıyor'' başlığıyla verdiği haberde, Amerikan yönetiminin ''sabrının tükendiğini'' ve Ankara'ya yoğun şekilde baskı yaptığını belirterek, Amerikan hükümet çevrelerinden alınan bilgiler doğrultusunda, Akdeniz'de bulunan 10 savaş gemisinin Kızıldeniz'e kaydırılacağını yazdı. 
     Gazetenin haberinde, Cumhurbaşkanı Ahmet Necdet Sezer'in yeni kabine listesini olduğu gibi kabul ettiği hatırlatılarak, tezkerenin meclise ikinci kez ne zaman geleceğinin büyük bir merakla beklendiği, kabinede yer alan en az 4 bakanın da tezkereye karşı olduğu kaydedildi. 
     Die Welt gazetesi de, ''Erdoğan Başbakan oldu'' başlığıyla verdiği haberde, Erdoğan'ın, yeni kabinenin kurulmasını son ana kadar gizli tuttuğunu, Amerikan askerlerinin Türk topraklarında üslenmesine izin veren tezkerenin 2. kez ne zaman meclise getirileceği konusunda da açıklama yapmadığını yazdı. 
     Tezkerenin oylanmasının en erken 19 Mart'ta mümkün olabildiğine işaret edilen haberde, Amerikalıların sabırsızlandığını ve değişik seçenekler üzerinde durduğu, ancak Erdoğan'ın kendisini baskı altına aldırtmadığı kaydedildi. 
     Frankfurter Allgemeine Zeitung gazetesi, ''Erdoğan yeni kabineyi tanıttı'' başlığıyla verdiği haberde, eski Başbakan Abdullah Gül'ün, Dışişleri Bakanı ve Başbakan Yardımcısı olduğunu hatırlatarak, 23 kişilik kabinede 17 bakanın görevinde ve 3 bakanın da kabine dışında kaldığına işaret etti. 
     Haberde, Washington'ın, Türkiye'nin hava sahasını Amerikan uçaklarına açması ve tezkerenin bir an önce ikinci kez meclise getirilmesi konusunda Türkiye'ye baskı yaptığı da belirtildi. 
     





</TEXT>
</DOC>
