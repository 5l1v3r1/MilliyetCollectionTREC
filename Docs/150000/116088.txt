<DOC>
<DOCNO> 116088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/spor/spo03.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
FELİPE’NİN ÖYKÜSÜ 
</HEADLINE>
<TEXT>

Galatasaray’a, "Roberto Carlos gibi" diye getirildi. "Yeni Hagi gibi" diye orta alana kaydırıldı. Ve de "Yetersiz, koşmuyor" diye yedek kulübeye çakıldı 
     HALİL ÖZER 

     Galatasaray’da Felipe’nin hikayesi, son yıllarda en ilginç futbolcu öykülerinin arasında "best seller" olabilecek nitelikte. Ve öykünün özeti şöyle Sol kanada alındı, kurtarıcı oldu, yolu kulübeye düştü. 
     Transfer ayının ilk günleriydi. Teknik Direktör Fatih Terim yönetime, sol kanada alacağı oyuncuyu belirlediğini bildirmişti. Sarı - Kırmızılı yöneticiler "Kim bu " diye sorduklarında Terim’in yanıtı hazırdı "Roberto Carlos tipinde bir oyuncu. İsmi Felipe ve bu bölgede büyük işler yapacak." Felipe’yi izleyen Ahmet Ceyhan’ın raporu da kısa ve netti "Sol kanat için biçilmiş kaftan." 
     Günler gelip geçmiş, Felipe’nin transferi gerçekleşmişti. Sol kanadın Roberto Carlos’u artık Galatasaray’daydı. Antrenmanlar başlamış, Felipe’nin teknik özelliğini keşfeden Fatih Terim, takımında bile hiç oynamadığı bölgede Hagi’nin formasını, yani 10 numarayı Brezilyalı oyuncuya vermişti. Yöneticiler şaşkındı. Felipe’nin idman performansı ile işler yolunda giderken, sol kanadın boş kaldığı fark edildi. Bunun üzerine ikinci transfer gerçekleşti ve Hakan Ünsal yuvaya döndü. 
     Ligin başındaki fırtına Felipe, son bir ay içinde Fatih Terim’in istediklerini yapamıyor, hem performansı, hem de gözden düşüyordu. Hocanın basın toplantılarında eleştiri oklarına hedef olurken, yeterli olmadığı da ilan ediliyordu. Ancak bir nokta unutuluyordu sol kanat için alınan, Terim’in keşfiyle orta alana çekilen Felipe, yine hocası tarafından yedek kulübesine yollanan isim oluyordu. Yani Fatih Terim tarafından yaratılan "yeni Hagi" iki ayda yedeğe düşüyordu. 
     Kimbilir Felipe belki sol kanatta oynasa, bugün kadronun değişmez bir ismi olacak, orta alana da Effenberg ya da bir başka yıldız alınacak, Hakan Ünsal da İngiltere’de kalacaktı. Bir de şu sorular akıllara takıldı kaldı Felipe’yi kim, nasıl izlemiş, hangi kıstaslarla transfer edilmiş ve koşmadığı nasıl oluyor da, imzayı attıktan sonra ortaya çıkmıştı 
     
Fatih örneği      CEMAL ERSEN 

     DİYARBAKIRSPOR maçında rakibine dirsek attığı gerekçesiyle üç maç ceza alan Felipe için Tahkim Kurulu’na başvuran Galatasaray, PFDK’nın Fenerbahçeli Fatih’e iki ayrı suçtan verdiği iki maçlık cezanın dikkate alınmasını isteyecek. Tahkim’in bugünkü toplantısında Felipe ile itirazın savunma dosyasına Fatih Akyel’in rakip takım oyuncusuna tekme atmak ve hakeme küfür etmek gibi iki ayrı eylem karşılığı 2 maç ceza almasıyla ilgili kararı ekleyen Cim - Bom, üç maçlık cezanın indirilmesini talep edecek. 
     
Hasan için karar yok      İTALYAN La Gazzetta dello Sport, transferde sürekli ismi geçen Galatasaraylı Hasan Şaş konusunda Inter’in henüz karar vermediğini yazdı. Galatasaray’ın, Hasan’ı elinden bedava kaçırma korkusu yaşadığını iddia eden gazete, Inter’in, bu futbolcunun mevkiinde oynayan yıldıza ihtiyacı olduğu yorumunu da yaptı. 
     LA Gazzetta dello Sport, Ronaldo’nun gönderilmesinden sonra 10 milyon Euro değerindeki Solari’nin düşünüldüğünü hatırlatırken, bu transfer için yaşanan gecikmenin, hedefin değiştiği anlamına geleceğine dikkat çekti. Ayrıca Hasan Şaş’ın da, sözleşmesinin bitmesiyle Inter’i tercih edeceği ileri sürüldü. 
     
Terim’den motivasyonMoskova yenilgisi nedeniyle oyuncularına kızmadı, sitem etti 
     ERHAN TELLİ 

     "Yine yaparız" 
     ŞAMPİYONLAR Ligi’nde, Brugge mağlubiyetinin ardından Lokomotiv Moskova’ya da Ali Sami Yen’de teslim olan Galatasaray, Barcelona maçı öncesi kenetlendi. Sarı - Kırmızılı futbolcularla maç biter bitmez, önce soyunma odasında sonra da Florya’ya dönüş yolculuğu sırasında otobüste konuşan Teknik Direktör Fatih Terim, Barcelona’yı İspanya’da devireceklerini söyleyerek "Yaptık yine yaparız" dedi. 
     
     Söz verdiler 
     FATİH Terim, "Siz büyük bir takımsınız. Bugüne kadar beraberce neler yaptığımız ortada. Yine biz başaracağız. Barcelona’yı yenecek güçte bir ekibiz. Onları Neu Camp’ta mağlup ederek ikinci tura gideceğiz. Ben sizlere güveniyor ve inanıyorum. Siz de buna inanın" ifadesini kullandı. Futbolcular, bu konuşma üzerine Barcelona maçı için ant içerek galibiyet konusunda hocalarına söz verdiler. 
     
     "Değişiyorsunuz" 
     TERİM’İN soyunma odasında yaptığı konuşmada da oyuncularına hiç kızmadığı ve sadece sitem ettiği öğrenildi. Tecrübeli hocanın "Yazık... Emeğinizin karşılığı bu olmamalıydı. Beraberliği bulup, maçı kopartacakken bize yakışmayan basit bir gol yedik. Bazılarınızın yaptıklarına anlam veremiyorum. Antrenmanlar da şut çekip güzel goller atıyorsunuz, maça çıkınca değişiyorsunuz" dediği öğrenildi. 
     
Yine işbaşı      GALATASARAY, gözünü yeniden lige çevirdi. Şampiyonlar Ligi’nde oynadığı Lokomotiv maçının ardından ara vermeyen Sarı - Kırmızılılar, Göztepe ile oynanacak lig sınavının hazırlıklarına başladı. Sabahki antrenmanda Moskova maçında forma giyen oyuncular hafif bir ter idmanı yaparlarken, diğerleri normal programla çalıştılar. 
     
Yönetim de ayrı telden Canaydın ödün vermiyor, yöneticiler takımın yanına bile sokulamıyor 
     BAŞKAN Özhan Canaydın, futbol şubesindeki Burak Elmas ile Özer Saraçoğlu’nun maçlar öncesi veya sonrasında soyunma odalarına gitmesini yasaklamıştı. Ancak Barcelona sınavının ardından kötü gidiş durmayınca, bu durumun düzeltilerek, iki yöneticinin Terim’e destek olması istenmişti. Başkan Canaydın’ın, daha önce verdiği ültimatomda kararlı olması üzerine iki yönetici, bir kez Brugge deplasmanında soyunma odalarının kapısında takıma başarılar dilemiş, bu konudaki yasak yine delinememişti. 
     LOKOMOTİV maçı öncesinde yöneticiler bu kez Başkan Canaydın’a, futbolcuların moralini yükseltmek için yeni bir öneri sundu. Eski şube sorumluları Adnan Polat, Yurdaşen Karahasan, Abdürrahim Albayrak’ın da yer alacağı bir yemek düzenlenecekti. Canaydın "Tamam" dedi. Florya’da yemek verildi, ancak Başkan bu isimleri davet etmemişti. Ayrıca artık otobüslerinin kullanılmayacağı, bir yönetici değil, Ökkeş Polat tarafından bildirilen ve oğlu alt yapıdan kovulan Abdürrahim Albayrak da küstürüldü. 
     
Dış basın ne dedi Herkes şaşkınİspanyol ve İtalyan medyası, Galatasaray’ın gruptaki ikinci tur şansının bittiğini iddia etti 
     İTALYAN medyası, Galatasaray’ın Lokomotiv Moskova’ya yenilmesini şaşkınlıkla karşıladı. La Gazzetta dello Sport, "İstanbul’da herşey 5 dakikada bitti. Yevseev, Terim’i zora soktu" başlığını kullandı. Gazete, kura sonrası uygun bir grupta olduğu düşünülen Galatasaray için H Grubu’nun bir fare kapanı haline geldiğini de yazdı. Corriere dello Sport gazetesi de "Galatasaray nakavt, Lokomotiv yarışa geri döndü" başlığını attı. 
     İSPANYOL basını ise sonucu "büyük sürpriz" olarak niteledi. Marca, "En az yarı finali hedefleyen Türk takımı ilk turda elendi" diyerek, Sarı - Kırmızılı takımın bir üst tura çıkmasının mucizelere bağlı olduğunu iddia etti. El Mundo Deportivo ise boğaya benzettiği Galatasaray için "Galatasaray’a ikinci şiş Lokomotiv Moskova’dan geldi" yakıştırmasını yaparken, "Galatasaray’ın artık Barcelona karşısında son maçta hiç şansı yok" yorumunu yaptı. 
     



 SPOR 

























</TEXT>
</DOC>
