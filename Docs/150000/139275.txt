<DOC>
<DOCNO> 139275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sontur35.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Awacs uçakları Konya'da... 
</HEADLINE>
<TEXT>

     1. Taktik Hava Kuvvetleri Komutanı ve 6. Birleştirilmiş Hava Harekat Merkezi Komutanı Korgeneral Faruk Cömert, Türkiye'ye yönelik olası hava tehdidinin artması durumunda 4 tane daha AWACS'ın gönderilebileciğini söyledi. 
     NATO savunma planlaması çerçevesinde Türkiye'nin güvenliğinin sağlanması amacıyla Almanya'dan kalkan iki AWACS ile 70 kişilik personeli ve malzeme taşıyan TCA tipi 2 nakliye uçağı Konya'ya geldi. 
     Uçaklar inmeden önce, kar nedeniyle olumsuz şartlar taşıyan pist, F-14 uçaklarının yardımıyla temizlenerek hazır hale getirildi. 
     Hava taarruzunu önceden tespit edebilen AWACS uçakları piste gelmelerinin ardından basın mensuplarına açıldı. Uçak içinde kısa süren tanıtımdan sonra brifing verildi. 
     Korgeneral Cömert, düzenlenen brifingde, NATO'nun, olası bir tehlike karşısında Türkiye'nin güvenliğini sağlamak amacıyla 2 adet AWACS uçağını Konya'da konuşlandırdığını ifade etti. 
     AWACS'ların kontrol yapacağı sınırda 10 kilometre yüksekliğe çıkarak gelebilecek hava taarruzlarını önceden belirleyebildiğini anlatan Cömert, ''Havalandıktan sonra, 500 kilometrelik bir daire içinde gelebilecek saldırıyı önceden tespit edebiliyor. Biz de ona göre önlemimizi alacağız. Havada 8 saat kalabiliyor. Yakıt takviyesi ile bu süre istendiği kadar uzatılabiliyor'' dedi. 
     NATO'nun Türkiye'nin güvenliğini sağlamak amacıyla AWACS'ların yanı sıra Patriot füzeleri gönderdiğini ifade eden Cömert, şöyle devam etti 
     ''Füzeler İskenderun Limanı'na gelmeye başladı. NATO, şimdilik hava taarruzuna karşı önlem için 2 adet AWACS gönderdi. Olası hava tehdidinin artması durumunda 4 adet daha gönderilebilir. Bunun yanı sıra herhangi bir saldırı durumunda ise NATO, Türkiye'ye vereceği desteği artırabilir.'' AFSOUTH Güney Bölgesi Kuvvetleri Kurmay Başkan Yardımcısı Korgeneral Francisco Jose Gomez Carretero ise müttefiklerin aldığı karar uyarınca olası hava saldırısına karşı Türkiye'nin güvenliğinin sağlanacağını kaydetti. 
     Bu çerçevede 2 AWACS uçağının geldiğini ifade eden Carretero, ''İlerleyen günlerde olası tehdidin artması durumunda Konya'ya konuşlandırılacak AWACS uçaklarının sayısı artabilir'' dedi. 
     





</TEXT>
</DOC>
