<DOC>
<DOCNO> 132985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sontur20.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM kulislerinde sigara içilmesi yasaklandı... 
</HEADLINE>
<TEXT>

     TBMM Başkanlık Divanı, bazı milletvekillerinden gelen istek üzerine, kulislerde sigara içilmesini yasakladı. 
     AK Parti Tokat Milletvekili Resul Tosun'un öncülüğünde hazırlanan, AK Parti ve CHP'den 126 milletvekilinin de imzaladığı başvuruda, 4207 sayılı yasa hatırlatılarak, ''Meclis kulislerinde yükselen dumanların çirkin bir manzara oluşturduğu, Yüce Meclis'in çıkardığı yasanın uygulanmamasının yasama ciddiyetiyle bağdaşmadığı'' kaydedildi. 
     Milletvekilleri, gerek Halkla İlişkiler gerekse kulislerde sigara içmeyenlerin içenler yüzünden ''pasif içici'' konuma geldiğini belirterek, haklarının ihlal edildiğini ifade ettiler. Milletvekilleri, yasanın uygulanmasını, buna karşılık içenler için özel mekanlar oluşturulmasını istediler. 
     127 milletvekilinin Meclis Başkanlığı'na yaptığı bu başvuru, bugünkü Başkanlık Divanı'nda ele alındı. Divan, hem iktidar hem muhalefet hem de Halkla İlişkiler binasında sigara içilmemesine karar verdi. Başkanlık Divanı, yasağın uygulanabilmesi için kulis ve Halkal ilişkiler binalarına uyarı yazılarının asılması da kararlaştırıldı. 
     Sigara içen milletvekillerine kulislerden grup solanlarına açılan yerler ile çay ocaklarının olduğu bölümler tahsis edildi. 
     Yasağın milletvekilerinin yanı sıra ziyaretçi ve basın mensuplarına da uygulanacağı, sigara içenlerin görevliler tarafından uyarılacağı kaydedildi. 
     





</TEXT>
</DOC>
