<DOC>
<DOCNO> 124267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sontur25.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ve Gül ile Berlusconi niye güldü.. 
</HEADLINE>
<TEXT>

     Kopenhag'da zamana karşı müthiş bir yarış, adam adama markaj ve pres sürüyor. Tayyip Erdoğan ve Abdullah Gül'ün bugün görüştükleri arasında İtalya Başbakanı Berlusconi de vardı. Çıkışta gazetecilerin sorularını yanıtlıyordu. Liderleri, zorlu sorularla terlerler gazetecilerden biri Berlusconi'ye "İnter'de oynayan Emre'nin performansını nasıl buluyorsunuz" diye sorunca herkes kahkahaya boğuldu. 
     Başbakan Abdullah Gül, İtalya Başbakanı Silvio Berlusconi'nin Türkiye için kesin bir tarihin alınması amacıyla üzerlerine düşen her şeyi yapacaklarını söylediğini bildirdi. 
     Başbakan Gül, İtalya Başbakanı Silvio Berlusconi ile yaptığı ve yaklaşık yarım saat süren görüşmeye ilişkin açıklamalarda bulundu. 
     Berlusconi ile çok yararlı bir görüşme yaptıklarını ifade eden Gül, Türkiye'nin tezlerini anlattıklarını söyledi. Gül, AK Parti Genel Başkanı Recep Tayyip Erdoğan ile Berlusconi'nin yaptığı görüşmelerde de bu konuların anlatıldığını ifade ederek, şöyle konuştu 
     ''Şimdi bir kez daha karşılıklı teyit ettik. Sayın Başbakan, Türkiye'nin tezlerini diğer AB liderlerine ısrarlı bir şekilde ilettiğini, bir kez daha ileteceğini ve Türkiye için kesin bir tarihin alınması amacıyla üzerlerine düşen her şeyi yapacaklarını söyledi. 
     Biz de Türkiye-İtalya dostluğuna çok büyük önem verdiğimizi, özellikle her iki ülkenin de Akdeniz kültürünü taşıdığını, dolayısıyla Avrupa'nın medeniyet beşiğinin Akdeniz kıyıları olduğunu kendilerine hatırlattım. Böyle bir Akdeniz dayanışması içerisinde İtalya'nın üzerine düşenleri yapacağından emin olduğumuzu ifade ettim. Çok faydalı bir toplantı oldu. Türkiye için yaptıklarından dolayı kendilerine tekrar teşekkür ediyorum.'' AK Parti Genel Başkanı Recep Tayyip Erdoğan ise Berlusconi'nin, İtalya'nın İnter Takımı'nda futbol oynayan Emre Belözoğlu'nun gollerini çok beğendiğini kendilerine söylediğini bildirdi. 
     





</TEXT>
</DOC>
