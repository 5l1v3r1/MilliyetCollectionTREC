<DOC>
<DOCNO> 103561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/soneko19.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aycell 1 yaşında... 
</HEADLINE>
<TEXT>

     Teknik açılışı 22 Ağustos 2001'de Başbakan Bülent Ecevit'in katılımıyla gerçekleşen Türkiye'nin dördüncü GSM operatörü Aycell'in ''Alo'' demesinin 1. yıldönümü nedeniyle İstanbul'da bir basın toplantısı düzenlendi. 
     Aycell Genel Müdürü Fahrettin Aydın, toplantıda yaptığı konuşmada, Türkiye'de en kötümser bakış açısıyla toplam mobil abone sayısının 2010'da 35 milyona ulaşacağının tahmin edildiğini söyledi. 
     Aycell'in minimum yatırımla kısıtlı bir alanda servis vermeye başlamasının ardından ulusal dolaşım konusunda yoğun bir gayrete girdiğini, ancak bu konuda olumlu bir sonuç alınamadığını kaydeden Aydın, ''Oldukça uzun süren müzakere dönemi sonucu Aycell yönetimi, ulusal dolaşım konusunun karara bağlanmasından ümidini keserek yatırım kararı almış ve en geç 2003 yılının ilk çeyreğinde tüm il merkezlerini kapsama altına almayı hedeflemiştir'' dedi. 
     Aycell'in şu anda 7 ilde yaklaşık bin baz istasyonunu devreye aldığını kaydeden Aydın, tüm şebeke için yapılan yatırım miktarının 140 milyon dolar, imzalanmış ya da imzalanması düşünülen ve geçerlilik süresi 3 yıl olacak sözleşmelerin toplam bedelinin 400 milyon dolar olduğunu, bu kapsamda 70 milyon dolarlık bir altyapı yatırımı siparişi verildiğini ifade etti. 
     Fahrettin Aydın, şu anda 200 binden fazla abonesi bulunan ve 191 personeli ile çalışmalarına devam eden, 42 ana bayi ve bunlara bağlı 800 alt bayi ile hizmet veren Aycell'in kendi satış ağını kurmayı tercih ettiğini kaydetti. 
     
     YUNAN OPERATÖR İLE ULUSAL DOLAŞIM 
     Uluslararası dolaşım amacıyla 16 operatör ile anlaşma yapıldığını, dün itibariyle de Yunanistan'ın Cosmote operatörü ile roamingin resmen başladığını bildiren Aydın, yaklaşık 50 operatör ile görüşmeler ve teknik testlerin devam ettiğini söyledi. 
     





</TEXT>
</DOC>
