<DOC>
<DOCNO> 124670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sontur22.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller gözyaşlarıyla uğurlandı... 
</HEADLINE>
<TEXT>

     Tansu Çiller, 3 Kasım seçimlerinin ardından parlamentoya giremeyen DYP'nin Genel Başkanlık görevini gözyaşlarıyla bıraktı. DYP'lilerden bugün seçilecek yeni genel başkanın arkasında kenetlenmelerini isteyen Çiller, "Artık 3 Kasım'ın hesabını yapmayın. Onun tüm sorumluluğunu ben üzerime alarak gidiyorum" dedi. 
     DYP kongresinde Divan'ın oluşmasının ardından okunan İstiklal Marşından sonra açış konuşmasını yapmak üzere Genel Başkan Tansu Çiller'in salona gelmesi bir süre beklendi. 
     Salona alkışlarla ve "Bir başkadır benim memleketim" şarkısı eşliğinde giren Çiller, bir süre tiribünleri selamladıktan sonra kürsüye çıktı. 
     
     HİÇKİMSEYE KIZGIN, KIRGIN DEĞİLİM 

     Kürsüden veda niteliğinde bir konuşma yapan Çiller, 3 Kasım seçimlerinin bir öfke seli olduğunu vurguladı. Seçim öncesi iktidarın yarattığı büyük boşluğun, yoksulluğun, umutsuzluğun ve yolsuzluğun milletin öfkesini Meclis'in tümüne yöneltmesine neden olduğunu söyledi. Seçim sonucuna belki de en çok kendisinin üzüldüğünü, ancak bir mazaretin arkasına saklanmak gibi lüksünün olmadığını dile getiren Çiller, "O nedenle sorumluluğu tümüyle ben alıyorum. 
     Hiçkimseye kızgın, kırgın değilim. Milletin kararı önünde eğiliyorum" diye konuştu. 
     
     VİCDANLAR SUSSA TARİH HAYKIRIR 

     DYP'nin bir gelenekten geldiğini, her zaman zaptiyeden değil, demokrasiden, milletten güç aldığını ifade eden Çiller, "Her zaman milletin hakkını aradık" dedi. Çiller, 3 Kasım sonuçlarının kendilerinde yaralar açtığını dile getirirken, "Ama bundan yola çıkarak Kırat'ın geleceği konusunda kim endişe, kim kaygı duyarsa onu karşısına ilk ben çıkarım. Vicdanlar sussa, tarih çıkar haykırır" diye konuştu. 
     
     BU DAVA TÜRK DEMOKRASİSİNİN KUTUP YILDIZIDIR 

     DYP'nin bir büyük gelenekten gelen dava partisi olduğunu yineleyen Çiller, "Biz değil miydik genel başkanımızı Zincirbozan'dan Çankaya'ya çıkardık. O inançla söylüyorum ki bu davanın gelmiş geçmiş tüm genel başkanları bu vatana bu devlete karşı işlenmiş hiçbir suç bırakmamıştır. O nedenledir ki bu dava Türk demokrasisinin Kutup Yıldızıdır" şeklinde konuştu. Çiller, 3 Kasım seçimlerinde DYP'nin barajı kılpayı kaçırarak Meclis'e giremediğini anımsatırken, merkez sağın yeniden yapılanması ve bütünleşmesi görevini milletin Kırat'a verdiğini söyledi. 
     
     SORUMLULUĞU ALIP GİDİYORUM 

     Çiller, DYP delegesine olan inanç ve güveninin tam olduğunu da vurgularken, delegelerden genel başkanlık yarışının sandıklar açılana kadar sürmesini, ondan sonra ise herkesin yeni genel başkan etrafında kenetlenmesini istedi. 
     DYP'lilerden artık seçimin hesabını yapmamalarını da isteyen Çiller, "Artık 3 Kasım'ın hesabını yapmayın. Onun tüm sorumluluğunu ben üzerime alarak gidiyorum. Kırat'a yakışan bundan sonra geriye bakmak değil ileri gitmektir" şeklinde konuştu. Çiller sözlerini şöyle sürdürdü 
     
     ARTIK VEDA ZAMANI 

     "Artık veda etmek zamanı geldi. Bilin ki bu kürsüye ve makamıma veda ederek aranıza geliyorum. Aranıza bir nefer, bir anne gibi geliyorum, sade bir dava arkadaşınız gibi geliyorum. Hayatımın en büyük gururu, en büyük şerefi bu büyük ve soylu ailenin, bu destansı davanın genel başkanı olmak olmuştur. Ve bu şerefi hayatım boyunca son nefesime kadar yüreğimin köşesinde saklayacağım. Yolunuz açık olsun, hepinizi cenabı Allah'a emanet ediyorum." Çiller konuşmasının son bölümünü gözyaşları içerisinde yaparken, salonda da pekçok kişinin duygulanarak ağladığı gözlendi. Çiller, kürsüden ayrılırken herkes ayağa kalkarak kendisini alkışlarla uğurladı. 
     





</TEXT>
</DOC>
