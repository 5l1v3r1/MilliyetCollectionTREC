<DOC>
<DOCNO> 119918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/yazar/altan.html </URL>
<DATE> 2002/11/20/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Yüreği gümbürdeyenler ve gümbürdemeyenler 
</HEADLINE>
<TEXT>

     Babam, benim de üst düzey bir bürokrat olmamı isterdi. Ben, bir kalem bir kağıtla kendimi çıplak hayata fırlatınca aile içinde adım "serseri"ye çıktı ve avukat stajımı da yapmış olmama rağmen aile terazisinde, kendimi ziyan ettiğim teşhisi ağır bastı. Babamla ölüm yatağına düştüğünde barıştık. 
     Ben Ulus’ta küçük fıkralar yazdığım yıllarda babam da, Basın Yayın Genel Müdürlüğü’nde Baş Hukuk Danışmanı’ydı. Basın Yayın Genel Müdürü, Ulus’ta dış politika sütunu da bulunan Ahmet Şükrü Esmer’di. 
     Bir sabah Ahmet Şükrü Esmer’le alelacele konuşmam gerekmişti. Genel Müdürlük’teki makam odasına gittiğimde babam dosyalarıyla özel kalemde oturuyordu. 26 yaşın rüzgarlı ve hırçın zakkumlarıyla babamı görmezlikten gelerek hemen girdim Ahmet Şükrü Esmer’in odasına. Ve rahmetli babamı özel kalemde bir süre daha bekletmek için, azıcık da geç çıktım. 
     Bugün bu satırları yazarken içimde, gençlik hırtlığımın devrik bir sirke kadehi dolaşıyor. 
     
     Ve düşünüyorum, babamın sözünü dinleseydim de, yukarılara doğru tırmanma hırsında bir bürokrat olsaydım. Çoktan emeklilik çöplüğünün, kanatları kopmuş vızıltılı arılarıyla sinekleri arasına katılacaktım. 
     Emekli oluncaya kadar da, her hükümet, yahut kendi bakanlığımın bakanı değiştiğinde, yüreğim gümbürdeyecekti. 
     Gerçi "yazı"ya layık olma çaba ve inadına, Ankara oligarşisince reva görülen cehennemleri yaşamayacaktım ne başımdan 300’ü aşkın ağır ceza davası geçecekti, ne de gözaltılarla, tutukluluklar ve yıllarımı cezaevlerine gömen mahkumiyetler... Ne kitaplarım toplatılacaktı, ne de piyeslerim sahnelerden üfürüklenecekti... 
     Hoş, zaten onların hiçbiri olmayacaktı. Olacaksa da, bürokratik pozisyonumu bozmayacak bir usturuplulukta olacaktı. Yazıp söyleyemediklerim de, yazıp söyleyebildiklerimin bin katı olacaktı. 
     
     Boğayı boynuzlarından tutup, her gün yere çökertmeyi yeğlemenin de kendine göre bir tadı vardır. Hükümetler değiştikçe, kalbinin gümbürdememesinin tadı örneğin... 
     Bağdat Caddesi’nde, 2 metrekarelik dükkan atölyesinde sevdiği bir işle uğraşan saatçi Arif de, onlardandır Köyceğiz dolaylarındaki Kızılyaka’da güveçli kuru fasulyeyle, fırından çıkma peynirli, kıymalı, yumurtalı pideler yapan Osman Aydın da bebeklere giysiler üreten bir firmanın maestrosu, yakınım Yük. Müh. Doğan Barış da Atatürk Sanayi Sitesi’nin elektronik araba donanımı uzmanı, ünlü rallici Şükrü Okçu da... 
     
     Biliyorum, Hazine’den geçinmelilerin üst takımı her gün boğayı boynuzlarından tutup yere çökertenleri küçümserler. Küçümserler Köyceğiz’in dört dörtlük - azıcık savsaklamalı - marangozu Ahmet’i... Küçümserler, Toprak Ana kır lokantasının karı - koca çalışan sahiplerini ve hayatında hiç uçamamış uzun gagalı maskot bir leyleğin masa masa dolaşıp, müşterilerle ahbaplık ettiği Leyley Lokantası’nın avukat sahibini... 
     
     Bir yanda TBMM’ye "Egemenlik kayıtsız şartsız ulusundur" diye yazacaksınız, bir yanda "millet - devlet el ele" diye nutuklar söyleyeceksiniz ve bir yanda, oradan oraya tayin edilip duran bürokratlar, "biz devleti temsil ediyoruz" havalarında dolaşacaklar, çıplak hayatta her gün okyanusları kulaçlayan meslek insanlarına karşı... 
     Bir kez daha tekrarlayalım ki, "millet - devlet" diye bir ayırım yoktur Cumhuriyet demokrasilerinde ve kamu hukuku doktrinlerindeki klasik tanımlamaya göre, "devlet, milletin örgütlenmiş biçimidir". Bürokratlar, devleti temsil etmezler devletin içinde. Onlara "kamu görevlileri" denir. Devleti, devlet sınırları dışında büyükelçiler temsil eder sadece bir de Cumhurbaşkanı... 
     Bizim sanal ve ekonomi dışı "asrilik" imajı monarklar, krallar, padişahlar mutlakiyetinin, artık ortaçağlarda kalmış kavramlarından bir türlü kurtaramadı köylü ağırlıklı Türkiye’yi... 
     
     Ne diyorsunuz, yeni kabine kurulduğundan bu yana kimlerin yüreği gümbürdüyor ve kimlerin yüreği gümbürdemiyor .. 
     Ha bir de, dilerdim bizim medyanın şimdiye dek 57 hükümetten her birinin kuruluşunu, gazetelerin nasıl bir manşetle duyurmuş olduğunun bir listesini yayımlamasını ve böyle bir listeyi belgeleyen bir broşürü okuyucularına bir armağan olarak dağıtmasını... 
     Neyse, bir gün öyle bir saydamlık da gelecektir Türkiye’ye... "Türk’e Türk propagandası" yapıp durma ve "resmi tarih" dubarası yerine, rahat ve komplekssiz tarihsel bir "özeleştiri" yapabilme saydamlığı... 
     
     Ah keşke yarım yüzyıl önce rahmetli babamı, özel kalemde görmezlikten gelmiş ve biraz da bekletmiş olmasaydım... 
     
     







Yeni hükümet ve parti 


Yüreği gümbürdeyenler ve gümbürdemeyenler 


Medya pilaki 


Ecevit ve Gül 


Kıbrıs’ta birkaç köyle Türkiye’nin kaderi mi . 


Şoförden al haberi 


Yeni hükümet, yeni bakanlar ve AKP 


Genç kabine ve Acil Eylem Planı 


Kompartıman, lojman, konut 


Medya iktidarla balayında ama... 


Buzluktakiler duruyor, bunlar yeni 


Bakanlarla bir anım bile yok 


Öyle değil mi anne 


Para faiz dışında değil faizde 


</TEXT>
</DOC>
