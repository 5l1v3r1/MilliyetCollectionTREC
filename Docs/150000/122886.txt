<DOC>
<DOCNO> 122886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sontur17.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğulu çocuklar uçakla tanıştı... 
</HEADLINE>
<TEXT>

     Ulaştırma Bakanlığı'nca başlatılan ''Bayram Düşü'' projesi kapsamında Doğu Anadolu Bölgesi'nden İstanbul'a gelen 11 çocuk, uçakla İstanbul semalarında turladı. 
     Acıbadem PTT Konukevi'ndeki bayramlaşmanın ardından Kadıköy'e gelen Ulaştırma Bakanı Binali Yıldırım ve 2'si öğretmen 13 kişilik öğrenci grubu, hayatlarında ilk defa deniz otobüsüyle Bakırköy'e gitti. 
     Daha sonra Atatürk Havalimanı'na geçen öğrenci grubu, burada karşılaştıkları Başbakan Abdullah Gül ile bayramlaştı. 
     Öğrenciler, saat 14.45'te bindikleri Free Bird Havayolları'na ait uçakla yaklaşık bir saat İstanbul ve çevresinde tur attı. 
     Turun ardından Atatürk Havalimanı'na dönen uçaktan inen gruptan, Erzurum 50. Yıl İlköğretim Okulu öğrencisi Umut Kaya, hayatında ilk defa uçağa bindiğini belirterek, İstanbul'u hiç bu kadar büyük hayal etmediğini söyledi. 
     Kendilerine bu imkanı veren Ulaştırma Bakanı Yıldırım ve diğer yetkililere teşekkür eden Kaya, burada yaşadıkları güzel duyguları memleketine gittiği zaman arkadaşlarına anlatacağını kaydetti. 
     Bu arada, ilk defa uçağa binen diğer öğrencilerin de oldukça heyacanlı oldukları gözlendi. Uçağın kokpitine giren öğrenciler, Kaptan Pilot Mehmet Erbilgin'den uçuşla ilgili bilgi aldılar. 
     
     ULAŞTIRMA BAKANI YILDIRIM 
     Ulaştırma Bakanı Binali Yıldırım gezi sonrası yaptığı açıklamada, duygu yüklü bir gün yaşadıklarını ifade ederek, ''Bugünü yaşarken, genç çocukların bulunduğu yaşlara gittim. O zamanki yaşam günlerim birer birer gözümün önüne geldi. Çok duygulandım. Böyle bir günü bize yaşatan herkese teşekkür ediyorum'' diye konuştu. 
     Öğrenci grubunun yarın da İstanbul'un tarihi ve turistik yerlerini gezeceği ve öğrencilerin Kadıköy Postanesi'nden ailelerine bayram kartı atacakları belirtildi. 
     Ulaşım araçlarını yakından tanımak amacıyla gerçekleştirilen geziye katılan öğrenciler, daha sonra Anadolu Ekspresi ile yeniden memleketlerine dönecekler. 
     





</TEXT>
</DOC>
