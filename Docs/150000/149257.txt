<DOC>
<DOCNO> 149257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/spor/spo04.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AURELIO GERGİNLİĞİ 
</HEADLINE>
<TEXT>

Brezilyalı futbolcu, Trabzonspor ile Gençlerbirliği'nin arasını bozdu. Başkan Özkan Sümer'in açıklamalarına Başkent ekibinden tepki geldi, "Bu sözler Sümer'e yakışmamaktadır" dendi 
     'Sümer'in tarzı değil' 
     AURELİO'YA kanca atmaları nedeniyle Gençlerbirliği Başkanı İlhan Cavcav hakkında zehir zemberek bir açıklama yapan Trabzonspor Başkanı Özkan Sümer'e sert bir yanıt geldi. Kırmızı - Siyahlılar'ın Basın Sözcüsü Enis Safi, bu konuşmanın Sümer'in tarzı olmadığına dikkat çekerek, "Trabzonspor ile kupa finali oynayacağımız bir dönemde ortamı gerginleştirmeye çalışmak Sayın Sümer'e yakışmamaktadır" dedi. 
     
     Top federasyonda 
     TRABZONSPOR Başkanı Özkan Sümer ise Aurelio'nun kendilerinde imzalı belgesi bulunduğunu iddia etti. Bordo - Mavili kulübün patronu, "Bunun ne anlama geleceğinin kararı da Futbol Federasyonu'ndan çıkacaktır. Yurtdışında ise FIFA bu konuda karar verir" diye konuştu. Sümer, "Şu anda takımda bulunan yabancı oyuncular profesyonelliğin gereklerini yerine getiriyorlar. Son haftalarda da performanslarında artış var" ifadesini kullandı. 
     
     Aybaba çelişkisi 
Trabzonspor Teknik Direktörü, "Yeni sezon için görüşüyoruz" dedi, Başkan ise "Gündemimizde böyle bir konu yok" diyerek hocasıyla ters düştü 
     BORDO - Mavililer'de Samet Aybaba'nın gelecek sezon görevde kalıp kalmayacağı ilginç bir hal aldı. Daha önce, "Malatyaspor maçından sonra yönetimle masaya oturacağım" diyen Aybaba, bu konudaki sorulara, "Görüşüyoruz, henüz açıklanacak bir şey yok" cevabını verdi. Başkan Özkan Sümer ise, "Şu anda gündemimizde Samet Aybaba üzerine herhangi bir görüşme yok" demesi çelişki olarak yorumlandı. 
     TRABZONSPOR Yönetimi, 15 Nisan Salı akşamı Ortaköy Reina'da İstanbul'da yaşayan eski başkan, asbaşkan ve başkan yardımcılarına dayanışma yemeği veriyor. Bordo - Mavililer'in bu yemeğine Mehmet Ali Yılmaz, Sadri Şener, Şamil Ekinci, Faruk Özak, Ahmet Ağaoğlu, Taylan Üner, Ahmet Kul, Mehmet Cevahir ve İbrahim Cevahir'in katılacağı öğrenildi. 
     


SPOR 




























</TEXT>
</DOC>
