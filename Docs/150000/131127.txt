<DOC>
<DOCNO> 131127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/siyaset/asiy.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin Seddi’nde askerlere takıldı 
</HEADLINE>
<TEXT>

AKP Lideri Çin gezisinin ikinci gününde Çin Seddi’nin 900 metre rakımlı kulesine kadar çıktı. Erdoğan, "Daha da giderdik ama asker önümüzü kesti" dedi 
     ABDULLAH KARAKUŞ Pekin 

     AKP lideri Recep Tayyip Erdoğan, Çin gezisinin ikinci gününde Çin Seddi’ni ve Yasak Şehir’i gezerken ilginç görüntüler ve diyaloglar yaşandı. 
     Pekin’in kuzeyindeki dağlık bölgeden geçen Çin Seddi’nde bir kilometre yürüyen Erdoğan, iki askerin nöbet tuttuğu kuleye geldiğinde "Daha da giderdik ama asker önümüzü kesti" diye espri yaptı. Erdoğan, Çinliler’in "Çin Seddi’ne bir kere çıkmayan yiğit sayılmaz" atasözünün anımsatılması üzerine de "Bunu bir Türke söylemek ayıp oluyor. Biz Türkler hariç" dedi. 
     Ziyaret edilen bölgenin yaklaşık 900 metre rakımlı kulesine kadar çıkan Erdoğan, gazetecilerin nefes nefese kaldığını görünce, "Tavsiye ederim, sigarayı bir kenara koyarsanız bu kadar yorulmazsınız" diye konuştu. 
     Çin Seddi’ni gezerken oğlu Necmettin Bilal’i de yanına alan Erdoğan’a Çin’in Ankara Büyükelçisi de refakat etti. Çin Seddi özel defterini de imzalayan Erdoğan’a Çin Seddi’ne çıkma sertifikası da verildi. 
     
     Kuleye herkes çıkamıyor 
     Erdoğan, "Kuleye herkes çıkamıyormuş. İlk defa bu kadar yukarı bir lider çıkmış" dedi. Gazetecilerin, bazı liderlerin raylı sistemle yukarı çıktığını hatırlatması üzerine Erdoğan gülümseyerek, "Farkımız burada" diye konuştu. 
     Erdoğan’ın siyasi danışmanı ve İstanbul Milletvekili Ömer Çelik de Erdoğan için "Başbakanlığın merdivenlerini tırmanıyor" esprisini yaptı. 
     Yorulanlara sigarayı bırakmalarını öneren Erdoğan, bakanlarıyla da hatıra fotoğrafı çektirdi. Erdoğan, bakanların zirveye ulaşmaları üzerine "Bakanlar sınıfı geçti" diye espri yapınca Babacan, "IMF beni böyle zorlamadı" dedi. 
     Erdoğan ve beraberindekiler, Çin Seddi’nden sonra Çin’in 24 imparatorunun yaşadığı ve yaklaşık 450 yıl önce yapılan "Yasak Şehir"i de ziyaret etti. Erdoğan burada Çinli bir çocuğu sevdi, ancak çocuk ağladı. 
     
     3 bin 800 polis korudu 
     Erdoğan’ı Pekin’de güzergah önlemleri de dahil, 3 bin 800 polis korudu. Yollar Erdoğan için trafiğe kapatılırken, bazı güzergah noktalarında da polisler güvenlik önlemi aldı. 
     Erdoğan ziyaratinde ayrıca özel defteri imzalayarak, "Bu ziyaret, dünya harikası ile anlam kazandı. Muhteşem bir dünya kültür mirasını gezdiğimiz için çok mutluyuz. Artık barışın küreselleştiği bir dünya için sevgilerimle..." diye yazdı. 
     
Fenerbahçe bayrağı uzaydan görünecek      Çin Seddi’ni AKP lideri Erdoğan’dan ayrı gezen kafilede yer alan Fenerbahçe Kulübü Asbaşkanı Nihat Özdemir ve beraberindeki işadamları Fenerbahçe bayrağı şovu yaptı. Çin Seddi’ne Fenerbahçe bayrağı asan Özdemir, "Çin Seddi’nin uzaydan bile göründüğü söyleniyor. FB yöneticisi olarak FB bayrağını oraya asmamız gerekiyordu. İstanbul’dan getirdiğimiz bayrağı astık" dedi. Herkesin Fenerbahçe bayrağıyla fotoğraf çektirmek için yarıştığını belirten Özdemir, "Fenerbahçe’ye böyle bir şey yaşattığımız için çok mutluyuz. Şampiyon olunca Fenerbahçe taraftarlarına Çin Seddi turu düzenleyeceğiz" diye konuştu. 
     



 SİYASET 













</TEXT>
</DOC>
