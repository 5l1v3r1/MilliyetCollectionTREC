<DOC>
<DOCNO> 140807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sonspo01.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim "Fenerbahçe maçı için beni hiçbir şey endişelendirmez" 
</HEADLINE>
<TEXT>

     Galatasaray Teknik Direktörü Fatih Terim, Malatyaspor maçında futbolcularının ilk yarıda konsantre olamadıklarını ve kötü bir başlangıç yaptıklarını belirterek, ''İlk yarıda hayal kırıklığı yaratan isimler fazlaydı'' dedi. 
     Terim, Türkiye Kupası'ndan elendikleri maçtan sonra düzenlediği basın toplantısında, dünyanın her yerinde, hafta sonundaki önemli bir maç öncesi kupa maçlarında, az görev alan oyuncuların oynatıldığını ifade ederek, ''Biz de bazı arkadaşlara bu maçta şans verdik. Ama ilk yarıda istediğimiz oyunu oynayamadık. İkinci yarıda ise özverili, golü bulmak isteyen, yüreğini koyan 10 kişi vardı. 2-1'e getirdik, ama ikinci golü bulamadık ve elendik'' diye konuştu. 
     Kalelerinde doğru dürüst bir tehlike görmeden goller yediklerini belirten Terim, ikinci yarıda seyirciyle beraber coşan takımın bir gol bulduğunu, ikinci golü bulmaları halinde turu geçecek skoru da yakalayabileceklerini söyledi. 
     Batista'nın gördüğü kartlara bir şey diyemeyeceğini anlatan Terim, Berkant'ın ise ilk sarı kartında rakip oyuncu tarafından çekildiğini öne sürerek, ''Berkant, ikinci sarı kartında da bir refleksle topu elle kaleye attı. Bu ona bir ders olur. Gençliğine sayacağız'' açıklamasını yaptı. 
     
     ''HASAN ÇOK TOPLA OYNUYOR'' 

     Fatih Terim, Hasan'ın maçtaki performansıyla ilgili bir soruyu ise şöyle yanıtladı 
     ''Hasan bizimle mukavele imzalamayabilir, ama profesyonelliğinin gereklerini yerine getirmeli. Maçta koştu, didindi, ama sonuca tesir edemedi. Bir süre oynamamasının etkisi olabilir, anlayışla karşılamak lazım. Çok topla oynama yönü var. Onları yenebilirse çok daha yararlı olacak. Fenerbahçe maçı için durumuna bakacağız.'' Ayhan'ı, Fenerbahçe maçında oynayamayacağı için Malatyaspor maçında oynatmadığını belirten Terim, bazı futbolcuları bu maçta oynatıp derbi öncesi bir fikir edinmek istediğini söyledi. 
     
     ''FENERBAHÇE MAÇI ENDİŞELENDİRMİYOR'' 

     Fatih Terim, Fenerbahçe ile hafta sonunda yapacakları maça da değinerek, bu maçın kendisini endişelendirmediğini söyledi. 
     Orta saha oyuncularından Batista, Ayhan, Berkant ve Cihan'ın derbi maçta oynayamayacağını hatırlatan Terim, ''Ergün'ün durumu da belli değil. Ama beni hiçbir şey endişelendirmiyor. Galatasaraylı oyuncular, Fenerbahçe maçının öneminin bilincinde. Belki bu maçta da derbiyi düşündükleri için konsantre olamadılar'' dedi. 
     Terim, bir gazetecinin ''Bazı futbolcularınız, elde edilen büyük başarılarla doyuma mı ulaştı'' şeklindeki sorusuna, ''Sezon sonuna doğru artıları, eksileri önümüze koyacağız. Galatasaray takımı değişime uğrayacaktır. Başarının sonu olmaz. Herkes daha fazla başarılı olmak ister. Böyle bir şeyin olduğunu sanmıyorum. Başarı kazanıldığı zaman aşırı güven olabilir'' yanıtını verdi. 
     
     DOĞAN ''HEDEFİMİZ FİNAL'' 

     Malatyaspor Teknik Direktörü Ziya Doğan, Türkiye Kupası'nda final oynayıp şampiyon olmayı hedeflediklerini söyledi. 
     Galatasaray maçında 5 önemli oyuncularından yoksun mücadele ettiklerini ifade eden Doğan, şöyle konuştu 
     ''Sistemi oturttuğunuzda, bu sistemin içine kim girerse girsin, sırıtmıyor. İlk defa oynayan, maç başına 2-3 milyar liraya oynayan futbolcularımız vardı. İlk yarıda iyi oynadık. İkinci yarıda tecrübesizliğimiz nedeniyle çok fazla savunmada kapandık ve golü yedik. Ama Galatasaray gibi bir takımı elediğimiz için mutluyuz. Zafer sarhoşluğuna kapılmayacağız.'' Malatyaspor Kulübü Başkanı Hikmet Tanrıverdi ise bu maçın hasılatını futbolculara prim olarak bıraktıklarını, kupayı kazanmaları halinde de 30 bin dolar prim vereceklerini söyledi. 

     
</TEXT>
</DOC>
