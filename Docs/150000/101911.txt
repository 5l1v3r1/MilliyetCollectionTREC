<DOC>
<DOCNO> 101911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sontur28.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖDP, HADEP'e seçimde ittifak önerdi... 
</HEADLINE>
<TEXT>

     Özgürlük ve Dayanışma Partisi ÖDP Genel Başkanı Ufuk Uras, HADEP Genel Başkanı Murat Bozlak'a, 3 Kasım'da yapılacak milletvekili genel seçiminde ittifak yapma önerisinde bulundu. 
     Murat Bozlak, partisinin genel merkezinde Ufuk Uras'la görüştü. 
     Uras, görüşmede yaptığı konuşmada, siyasi partiler ve seçim yasalarında değişiklik yapılmadan seçime gidildiğini belirterek, 4 Kasım sabahı oluşacak tablodan parlamentodaki partilerin sorumlu olacağını söyledi. 
     Türkiye'yi içinde bulunduğu zor durumdan ancak sol bir iktidarın çıkarabileceğini ifade eden Uras, 3 Kasım'da yapılacak milletvekili genel seçiminde HADEP'le ortak tutum alınmasının partisi için çok önemli olduğunu anlattı. 
     Murat Bozlak da, parlamentonun, Avrupa Birliği uyum yasalarını halkın taleplerine göre çıkardığını belirterek, siyasi partiler ve seçim yasalarında değişiklik yapılmamasının olumsuz bir gelişme olduğunu kaydetti. 
     Bu iki yasada değişiklik yapılmadığı için halkın iradesinin TBMM'ye tam olarak yansıtılamayacağını, seçim sonucunda ''güçsüz, halkın yüzde 40'ının desteğini alamayan bir parlamento'' oluşacağını ifade eden Bozlak, ''Türkiye'nin birçok sorunu var, ancak halka dayalı güçlü parlamentolar cesur kararlar alabilir'' dedi. 
     Bozlak, seçim sürecinde bütün siyasi partilerin ittifak tekliflerine açık olduklarını belirtti. 
     
     ''SEÇİMDEN ÖNCE KARARA BAĞLANACAK DURUMDA DEĞİL'' 
     Bir gazetecinin, ''Basında SP ile ittifak yapacağınız yolunda haberler yer alıyor. İttifakı düşünür müsünüz '' sorusu üzerine Bozlak, bu söylentilerin doğru olmadığını kaydetti. 
     Bozlak, HADEP'in, ittifaklara, parlamentoya girebilmek için değil, parlamentoda da sorunların işbirliği ile çözülmesi için sıcak baktığını söyledi. 
     ''Anayasa Mahkemesi'nde HADEP'in kapatılması istemiyle açılan dava devam ediyor. Bu davayı göz önüne alarak, seçimlere bağımsız girmeyi düşünüyor musunuz '' sorusuna Bozlak şu yanıtı verdi 
     ''Bağımsız girmeyi düşünmüyoruz. Anayasa Mahkemesi'ndeki davada raportör, raporunu hazırlıyor. Seçimden önce karara bağlanacak durumda değil. Davada daha süreçler var. Bu durumda, kararın bu yıl içinde verilmesi olasılığı kalmıyor. Seçim süreci başlamıştır, bu aşamada Anayasa Mahkemesi'nin HADEP'e yönelik vereceği olumsuz bir karar seçimlerin eşit koşullarda yapılmayacağını ifade eder.'' Murat Bozlak, bir başka soruyu yanıtlarken de, ''Biz Türkiye'nin partisiyiz. Türkiye'deki tüm insanların sorunlarına çözüm getirmek isteyen bir siyasi partiyiz. Etnik parti olarak gösterilmemizi doğru bulmuyoruz'' diye konuştu. 
     Ufuk Uras da bir soru üzerine yarın da SHP yetkilileri ile görüşeceklerini söyledi. 
     





</TEXT>
</DOC>
