<DOC>
<DOCNO> 123345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sonspo02.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ezeli rekabette 306. randevu... 
</HEADLINE>
<TEXT>

     Ezeli rakipler Beşiktaş ile Galatasaray, yarın yapacakları Birinci Süper Futbol Ligi maçıyla birlikte 306. kez karşı karşıya gelecek. 
     Taksim Stadı'nda, 22 Ağustos 1924 tarihinde Beşiktaş'ın 2-0 galibiyetiyle başlayan 78 yıllık rekabette, bugüne dek yapılan 305 maçın 106'sını Galatasaray, 96'sını ise Beşiktaş kazanırken, 103 karşılaşma da beraberlikle sonuçlandı. 
     Sarı-kırmızılıların toplam 433 golüne, siyah-beyazlılar 410 golle karşılık verdi. 
     Beşiktaş ile Galatasaray, 86 kez Birinci Lig, 15 kez Türkiye Kupası, 6 kez Cumhurbaşkanlığı Kupası, 35 kez TSYD Kupası, 47 kez İstanbul Amatör Ligi, 16 kez İstanbul Profesyonel Ligi, 20 kez Milli Küme, 6 kez İstanbul Şilt Kupası, 4 kez Federasyon Kupası, 4 kez Donanma Kupası, 1 kez Atatürk Kupası ve 65 kez de özel maçlarda karşılaştı. 
     
     LİGDE DE GALATASARAY ÖNDE 
     Galatasaray ile Beşiktaş arasında ligde yapılan 86 karşılaşmada ise genel toplamda olduğu gibi sarı-kırmızılı takımın üstünlüğü bulunuyor. 
     Ezeli rakipler ligde şimdiye dek 86 kez karşı karşıya gelirken, Galatasaray 29, Beşiktaş ise 22 kez sahadan galip ayrıldı. Taraflar 35 maçta da eşitliği bozamazken, ''Cim Bom''un 100 golüne, ''Kara Kartallar'' 90 golle karşılık verdi. 
     2 takım arasında, geçen sezon BJK İnönü Stadı'nda yapılan maç 2-2 berabere bitmiş, Ali Sami Yen Stadı'ndaki karşılaşmayı ise Galatasaray 1-0 kazanmıştı. 
     
     BEŞİKTAŞ, 3 MAÇTIR YENEMİYOR 
     Beşiktaş, ezeli rakibi Galatasaray'ı Birinci Süper Lig'de 3 maçtır yenemiyor. 
     Rakibini en son 2000-2001 sezonun ilk yarı maçında BJK İnönü Stadı'nda 3-1 yenen Beşiktaş, daha sonra yaptığı 3 maçın 2'sini yitirdi, 1'inde berabere kaldı. 2000-2001 sezonun ikinci yarısında, Ali Sami Yen Stadı'nda rakibine 2-0 yenilen siyah-beyazlılar, geçen sezon da ilk maçta 2-2 berabere kaldığı Galatasaray'a, ikinci maçta 1-0 yenildi. 
     
     GOLCÜLER 
     2 takım arasındaki 78 yıllık rekabette, Beşiktaş'ın efsane kaptanı ''Baba Hakkı'' lakaplı Hakkı Yeten, 29 golle en golcü futbolcu unvanını elinde bulundururken, yine Beşiktaşlı Şeref Görkey, 26 golle 2. sırada yer alıyor. 
     Galatasaraylı Gündüz Kılıç ise 21 golle Beşiktaş'a en fazla gol atan sarı-kırmızılı futbolcu. 
     
     FARKLI SKORLU GALİBİYETLER 
     Beşiktaş ile Galatasaray arasındaki en farklı skor, 30 Haziran 1940 tarihinde yapılan Milli Küme maçında elde edildi. Bu karşılaşmada Galatasaray, Beşiktaş'ı 9-2 yenme başarısını gösterdi. 
     Sarı-kırmızılılar ayrıca, 31 Temmuz 1925'te 6-2, 10 Kasım 1943 ve 6 Ağustos 1975'te aynı sonuçlarla 5-1, 10 Ağustos 1977'de 4-0'lık skorlarla sahadan galip ayrılırken, 18 Temmuz 1997'de yapılan TSYD Kupası'nda da ezeli rakibini 6-0 gibi farklı bir skorla yenmeyi başardı. 
     Beşiktaş ise ezeli rakibi karşısındaki en farklı skorlu galibiyetlerini 18 Mart 1933 ve 29 Aralık 1940'da 5-0'lık skorlarla elde etti. Siyah-beyazlılar ayrıca, 14 Kasım 1945'te ve 28 Mart 1948'de de aynı skorlarla 5-1 galip geldi. 
     





</TEXT>
</DOC>
