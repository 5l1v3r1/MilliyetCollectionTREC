<DOC>
<DOCNO> 127455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/sonspo04.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper lig takımlarının ceza raporu... 
</HEADLINE>
<TEXT>

     Birinci Süper Futbol Ligi'nde 2002-2003 sezonunun 18. haftasını da içeren ilk bölümünde, ligdeki 18 takımdan 16'sı, oyuncu, teknik adam, yönetici ve takım olarak toplam 67 kez Profesyonel Futbol Disiplin Kurulu'na PFDK sevkedildi. 
     Kurulun bugüne dek yaptığı 43 toplantıda, Galatasaray Kulübü ile ilgili dosyalar toplam 10 kez kurul gündemine gelirken, sarı-kırmızılılar, en fazla dosyası kurula giden ekip, Fenerbahçe ise toplam 8 milyar lirayla en fazla para cezası alan kulüp oldu. 
     Buna karşılık Gençlerbirliği ve İstanbulspor, ilk bölümde PFDK'ya hiç sevkedilmezken, Göztepe de 2 kez sevkedilmesine karşın yalnızca ihtar aldı ve bu bölümü cezasız tamamlayan 3 kulüpten biri olarak göze çarptı. 
     
     EN ÇOK OYUNCUSU CEZA ALAN KULÜP 
     Fenerbahçe, 3 futbolcuyla en fazla oyuncusu ceza alan kulüp oldu. Fenerbahçe'de Fatih 2 , Ortega 2 ve Ogün 1 maç ceza aldı. Beşiktaş'ın da 3 futbolcusunun dosyası kurula gelirken, İlhan Mansız ceza almadı, Tümer 1 ve Ali Eren'e 2 ceza çıktı. Galatasaray'da ise Felipe ve Emre Aşık'a 3'er maç oynamama cezası geldi. 
     
     SAHA KAPATMA 
     Fenerbahçe'nin, bu bölümde sahası 1 kez kapatılırken, sarı-lacivertli ekip, ayrıca 1 kez de seyircisiz oynama cezası aldı. Ligde Bursaspor, Diyarbakırspor ve Ankaragücü de 1'er kez seyircisiz oynamak zorunda kaldı. 
     
     EN AĞIR CEZA 
     Kurul, bu sezon ilk bölümde yaptığı toplantılar içinde en ağır cezayı Zonguldakspor Kulübü yöneticisi Metin Kadıoğlu'na verdi. 
     Kadıoğlu, Kırıkkalespor maçında hakeme saldırdığı içi 1 yıl hak mahrumiyeti cezası aldı. 
     Futbolcular içinde de Alanyasporlu Cüneyt, Düzcespor maçında hakeme tekme atması nedeniyle 6 maçla cezalandırıldı. 
     
     TAKIMLARA VERİLEN MÜSABAKADAN MEN CEZALARI 
     Kurul, bu sezon yeni bir uygulamayla da 2 kulübe, sahalarında çıkan olaylar nedeniyle müsabaklardan men cezaları verdi. 
     Bu cezaları alan Fatih Karagümrük ve Boluspor takımları, cezayı izleyen haftalardaki maçlarda hükmen 3-0 yenik sayılmış oldu. 
     Birinci Süper Futbol Ligi'nin ilk bölümünün ceza dosyası ise şöyle 
     ADANASPOR 4 kez sevkedildi. Toplam 500 milyon lira para cezası alırken, teknik direktör Bahri Kaya ceza almadı. Ayrıca 2 kez ihtar verildi. 
     ALTAY 1 kez sevkedilirken, 1.5 milyar lira para cezası aldı. 
     BEŞİKTAŞ 9 kez sevkedildi. Ali Eren 2 maç, Tümer 1 maç ceza alırken, İlhan Mansız ceza almadı. Asbaşkan Yıldırım Demirören 1 ay, menajer Sinan Engin ise 20 gün hak mahrumiyeti cezası aldı. Kulübe de toplam 6 milyar 750 milyon lira para cezası verildi. 
     BURSASPOR 2 kez sevkedildi. 1 maç seyircisiz oynama cezası ve toplam 3 milyar lira para cezası aldı. 
     DENİZLİSPOR 3 kez sevkedildi. Antrenör Bülent Albayrak 15 gün hak mahrumiyeti cezası aldı. Kulüp, 500 milyon lira para cezasına çarptırılırken, 1 kez de ihtar verildi. 
     DİYARBAKIRSPOR 7 kez sevkedildi. Kulüp toplam 5.5 milyar lira para cezası alırken, başkan Ali İhsan Kaya'ya 6 ay hak mahrumiyeti cezasına çarptırıldı. 1 kere saha kapatma cezası alan kulübe, 1 kez de ihtar verildi. 
     ELAZIĞSPOR 3 kez sevkedildi. Ümit 2 maç, antrenör Mehmet Birinci 15 gün hak mahrumiyeti cezası aldı. Kulübe de 500 milyon lira para cezası verildi. 
     FENERBAHÇE 8 kez sevkedildi. 1 maç seyircisiz oynama cezası alan kulübe, 1 maçında da saha kapatma cezası verildi. Futbolculardan Fatih ve Ortega 2'şer, Ogün ise 1 maç oynamama cezası aldı. Teknik direktör Werner Lorant 10 gün hak mahrumiyetine çarptırılırken, kulübe toplam 8 milyar lira para cezası çıktı. 
     GALATASARAY 10 kez sevkedildi. Felipe ve Emre Aşık 3'er maç oynamama cezası alırken, teknik direktör Fatih Terim'e ceza verilmedi. Kulüp, toplam 6.5 milyar lira para cezası alırken, sarı-kırmızılı ekibe 2 kere de ihtar verildi. 
     GAZİANTEPSPOR 1 kez sevkedildi. 2.5 milyar lira para cezası aldı. 
     GÖZTEPE 2 kez sevkedildi ve 2 kez ihtar aldı. 
     KOCAELİSPOR 2 kez sevkedildi. 1 milyar lira para cezası verilirken, 1 kez de ihtar aldı. 
     MALATYASPOR 4 kez sevkedildi. Antrenör Hayati Palancı ceza almazken, Sertan 1 maç ceza aldı. Kulübe toplam 3 milyar lira para cezası verildi. 
     ANKARAGÜCÜ 6 kez sevkedildi. 1 maç seyircesiz oynama cezası verilirken, kulüp de toplam 3.5 milyar lira para cezası aldı. Niculescu'ya 2 maç ceza verilirken, Yılmaz ceza almadı. Kulübe 2 kez de ihtar verildi. 
     SAMSUNSPOR 3 kez sevkedildi. Masör Zafer Aztopal 10 gün hak mahrumiyeti cezası alırken, kulüp de 1 milyar lira para cezası ve 1 kez de ihtar aldı. 
     TRABZONSPOR 2 kez sevkedildi. 2 milyar lira para cezası alan kulüp, 1 kez de ceza almadı. 
     





</TEXT>
</DOC>
