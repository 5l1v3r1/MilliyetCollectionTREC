<DOC>
<DOCNO> 149413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sontur17.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Atina'daki törene katılmıyor... 
</HEADLINE>
<TEXT>

     Başbakan Recep Tayyip Erdoğan, Musul ve Kerkük'te ciddi bir sıkıntı ihtimalinin bulunmadığını söyledi. 
     Erdoğan, İstanbul'a hareketinden önce Esenboğa Havalimanı'nda gazetecilerin sorularını yanıtladı. 
     Kuzey Irak'taki bazı Türk gazetecilere saldırı olduğu ve yaralandıkları yolundaki haberlerin hatırlatılması üzerine Erdoğan, ''Bu sabah 3 gazeteci arkadaşımız yaralandı. Konuyla ilgili olarak Erbil'e, Selahaddin'e geçmeleri ve oradan da yetkililerimiz tarafından alınarak Türkiye'ye ulaştırılmaları konusunda arkadaşlarımız şu anda işi takip ediyorlar'' dedi. 
     Başbakan Erdoğan, ''Saldırıyı kimin yaptığı konusunda bilgi var mı '' sorusu üzerine de, şunları söyledi 
     ''Orada şu anda bir belirsizlik hakim. Kesin bir şey söz konusu değil ama aracın tarandığını söylediler bana. Bana gelen bilgi şu anda bu. Hamdolsun hayati bir tehlike olmadığını arkadaşlarımız söyledi. Arkadaşlarımızın bir tanesinin başından sıyrık olarak geçtiğini, bir tanesinin parmaklarına isabet ettiği için parmaklarında kopma söz konusu olduğunu ifade ettiler. Diğeri daha hafif yaralı. Allah beterinden korusun diyoruz.'' 
     
     MUSUL VE KERKÜK 

     Başbakan Erdoğan, ''Musul ve Kerkük'ten gelen son haberler neler '' sorusuna ise şu yanıtı verdi 
     ''Şu anda gerek Musul gerekse Kerkük'te aslında Irak'ın genelindeki karmaşa hakim. Böyle koordineli herhangi bir hakimiyet söz konusu değil. Ancak Amerika şu anda oraya, gerekli miktarda olmasa da, ekiplerini göndermeye devam ediyor. Gerek Musul, gerekse Kerkük'te bunlar şu anda mevcut. Bizim de irtibat timlerimiz orada. Artık sağlıklı bir bilgi akışı mevcut. Ciddi bir sıkıntı olacağı ihtimali bizde yok. Yine son aldığımız haberlere göre de asayişin teminiyle birlikte oradaki karmaşanın sona erdirilerek, gerek KDP, gerek KYB'ye ait olan köylerden gelenlerin geriye döndürüleceği söyleniyor.'' 
     
     ATİNA'YA GİTMEYECEĞİM'' 

     ''16 Nisan'da Atina'da AB'ye girecek ülkeler için imza töreni var. Bu törene katılacak mısınız '' sorusuna Erdoğan, ''Bu törene katılmayacağım. Dışişleri Bakanı seviyesinde katılacağız'' yanıtını verdi. 
     Erdoğan, ''Sayın Gül'ün Suriye gezisinin iptalinde ABD'nin telkini olduğu ve sizin de bu yönde bir talimat verdiğiniz haberleri var. Doğru mu '' sorusu üzerine de, ''Böyle bir şey söz konusu değil. Konuyla ilgili açıklamaları zaten Abdullah Bey sizlere yaptı'' diye konuştu. 
     





</TEXT>
</DOC>
