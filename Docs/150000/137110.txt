<DOC>
<DOCNO> 137110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sondun37.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO'da çözüm arayışları sürüyor... 
</HEADLINE>
<TEXT>

     NATO Savunma Planlama Komitesi'nin DPC olağanüstü toplantısı, zaman zaman, ''büyükelçilerin başkentlere danışması'' amacıyla verilen kısa aralıklarla devam ediyor. 
     Kaynaklar, Belçika'nın değişiklik önerilerinden birinin tartışma ve uzlaşmazlık konusu olduğunu belirtiyor. 
     Başbakan Guy Verhofstadt, dün gece, NATO'da, Genel Sekreter George Robertson tarafından masa üzerinde bulundurulan ve olası Irak savaşında Türkiye'nin savunması konusunu içeren paketi, bu haliyle onaylamayacaklarını, ancak değişiklik önergeleri sunacaklarını bildirmişti. 
     Bu önergelere göre, alınacak önlemler sadece Türkiye'nin savunmasını hedefleyecek. Bu önlemlerin uygulaması, BM bünyesinde Irak dosyasının incelenmesiyle paralel olacak. NATO Konseyi, kararında, ''NATO'nun Irak'a karşı bir operasyona girişmediğini'' özellikle belirtecek. 
     Elde edilen bilgilere göre, ABD ve İngiltere, NATO ile BM parallelliğine ilişkin öneriyi onaylamakta tereddüt ediyor. 
     DPC'de bir uzlaşma sağlanırsa ve karar somutlaşırsa, Fransa'nın da yer aldığı NATO Konseyi'nin NAC toplanması bekleniyor. 
     Gecikme, DPC'de uzlaşmazlık yüzünden karar çıkmaması veya NAC toplantısının yarına kalması olasılığını da gündeme getiriyor. 
     





</TEXT>
</DOC>
