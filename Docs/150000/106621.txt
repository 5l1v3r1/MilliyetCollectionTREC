<DOC>
<DOCNO> 106621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sontur23.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK, ülke genelinde eylem kararı aldı... 
</HEADLINE>
<TEXT>

     Kamu Emekçileri Sendikaları Konfederasyonu KESK üyeleri, yarın Türkiye genelinde bütün kamu işyerlerinde, ''sosyal hakların günün koşullarına uygun olarak düzeltilmesi'' için eylem yapacak. 
     KESK'ten yapılan yazılı açıklamada, 15 Ağustos'ta başlayan toplu görüşmelerin ''siyasi iktidarın sefalet zammında ısrar etmesi nedeniyle sonuçlanmadığı'' savunularak, konunun Uzlaştırma Kurulu'na gittiği belirtildi. 
     Açıklamada, Uzlaştırma Kurulu'nun da ''devlet gibi davrandığı'' ve ''KESK'in önerilerini dikkate almadığı'' kaydedilerek, şöyle denildi 
     ''Kamu emekçileri, toplu görüşme masasına sundukları taleplerinin arkasında durmakta ve demokratik haklarını kullanarak kamuoyunu bilgilendirmeye devam etmektedir. 
     10 Eylül günü, Türkiye genelinde bütün kamu işyerlerinde, sosyal hakların günün koşullarına uygun olarak düzeltilmesi için eylem yapılacaktır. Emekçiler, sosyal haklar konusunu içeren bildirileri 12.00-13.00 saatleri arasında yemekhanelerde ya da işyerlerinin önünde toplanarak okuyacaklar ve hükümeti, taleplerinin kabul edilmesi için bir kez daha uyaracaklardır.'' 
     





</TEXT>
</DOC>
