<DOC>
<DOCNO> 116538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/yazar/yilmaz.html </URL>
<DATE> 2002/11/02/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Bayındır’ın Afganistan yaklaşımı 
</HEADLINE>
<TEXT>

     Borç 538 milyon dolar... Borcu yapılandıracak finans kurumu sayısı 11. Kamu bankaları Vakıfbank, Halkbank, Emlakbank. Vakıfbank kabul etti... Halkbank "kesin olmaz" diyor. 
     Peki, konu ne Konu yeniden yapılandırma isteyen Bayındır Holding, yapılandırmaya bağlı taze nakit kredi istiyor. 
     İşte kilit nokta. Taze kredi talebi. Bayındır Holding, İstanbul yaklaşımı devreye girince "borçlu olduğu bankalara alacaklarımı yeniden yapılandırın" diye bir rapor sundu. Üç ay önce sunulan bu rapor alacaklı bankalar konsorsiyumu ve diğer kurumlara iletildi. İncelendi. Borçların yeniden yapılandırılmasına alacaklı kurumların hiçbiri itiraz etmedi. Ancak Bayındır Holding hazırladığı raporda "borçlarım yeniden yapılandırılır ve işlerin dönmesi için taze nakit kredi verilirse hiçbir sorun yaşamayız" mesajını veriyordu. Bayındır Holding’in bu talebi çoğu kurum tarafından kabul gördü. Fakat Halkbank’a takıldı. 
     Çünkü Halkbank kendisine 30 milyon dolar borcu olan Bayındır Holding için bir önceki yıl hanesine zarar yazmış, yani bilançoda Bayındır Holding zararına karşılık ayırmıştı. Üstelik 30 milyon dolar borç için faizler düşülmüş, gereken yapılmıştı. Bayındır Holding, eski borcunun yanında 8 milyon dolar yeni nakit kredi isteyince Halkbank yönetimi orada durmuş ve olmaz demişti. 
     
     Çözüm Afganistan pazarı 
     Çünkü yazılan raporda holdingin gelecekle ilgili planlamasında sadece ve sadece Afganistan yer alıyordu. Bayındır Holding "Afganistan ın yeniden yapılandırmasında bütün işler benim" diyor, Pakistan’ı anlatıyor, fakat somut bir proje sunamıyordu. 
     Halkbank yönetimi bu noktaya katılıp kesin tavrını koydu "Bu raporda yazılanlar doğru ise holdingin yeni kaynağa ihtiyacı yok. O yüzden biz alacakların yeniden yapılandırılmasına itiraz etmeyiz, ama yeni kaynak yok" diyordu. 
     Bu arada Bayındır Holding alacaklı bankalar konsorsiyumu ödeme yapıyordu. Yaklaşım yalpalıyor. 
     Çünkü İstanbul Yaklaşımı kapsamında yeniden yapılandırma yapan bankalar, borçların yüzde 15’ini tahsil ettiklerinde geri kalan alacağı tamamen bilanço hanelerine kar olarak yazmayı hesaplıyorlar ve bir an önce yüzde 15’lik alacağı tahsil etmenin derdine düşüyorlardı. Hal böyle olunca yaklaşım "yaklaşım" olmaktan çıkıp şirket kurtarma operasyonlarına dönüşme tehlikesi içeriyordu. İstanbul Yaklaşımı "yalpalamaya" başlıyordu. Halkbank yönetimi "bilançoların daha şeffaf olmasını, raporların farklı olması gereğinin altını çiziyordu. 
     Ve yavaş yavaş ortaya bir öneri atılıyordu "İstanbul Yaklaşımı’ndan yararlanacak olan şirketlerin raporlarını TSKB hazırlasın. Eğer çok yoğun olursa bu kez devreye bağımsız denetim şirketleri girsin. Konu ciddi, konu hassas" görüşünü dile getiriyorlardı. 
     İşte bu öneri, dikkatleri kurumların yazdığı raporlar üzerine çekiyor, raporların gerçeği yansıtıp yansıtmadığı tartışmasını da gündeme getiriyordu. 
     
     Ceylan sırada bekliyor 
     Konu özellikle kamu bankalarına borcu olan Bayındır Holding üzerinde daha fazla durulmasına neden oluyordu. Çünkü geçmişte siyaset - ticaret zincirinde kamu bankaları yönetimleri açıkçası çok fazla işlerinin gereğini yapamıyor, siyasetçi emri banka yöneticisine komuta zinciri şeklinde geliyor. Kredi dilimini belirliyordu. Oysa kamu bankaları 2001 krizinde yeniden yapılanmış, zor şartlar altında radikal kararlar alınmış, kanayan yaralar durdurulmuştu. O yüzden bankaya borcu olan bir holding ne olursa olsun borcunu ödeyecek ama yeni nakit kredi talebi soru işaretlerini çoğalttığı için kabul görmeyecekti. Çünkü raporlarda anlatılan yapılacak işler yeni taze kaynağa gerek kalmadığını gösteriyordu. 
     Bayındır Holding, üç ay boyunca raporla ilgili gelişmeleri izlemiş, alacaklı konsorsiyumun yüzde 81’ini ikna etmiş ama Halkbank’a kendisini inandıramamıştı. Üstelik TMSF’ye geçen eski bankası Bayındır Bank’a da borçluydu. 
     Ancak bankasını kaybeden ve bu yaklaşımdan yararlanmak isteyen bir başka holding daha sırada bekliyordu. 
     Ceylan Holding. Bank Kapital’in eski sahibi olan Ceylan ailesine ait Ceylan Holding’de kamu bankalarına olan borçları için masaya oturacaktı. Emlakbank ve Halkbank... Tabii Feniş ve Raks Grubu sırada bekleyen diğer iki grup. 
     
     







Cahil halk 


İsveç Pen Kulübü’nün bir "faşizm" senaryosu... 


Tiyatroya veda 


Ecevit’in Allah tarifi 


Kitapları elinize alıp okşayın 


Anketler utansın 


Seçim falı 


Öğrencilerin demokrasi sınavı 


Oyunun kuralları aynı... 


Gel gündüzle, gece olalım 


Hüzün, huzur ve seçim... 


Seçmen öncelikleri 


Yarın gece saat 01’de buluşalım 


Paranız varsa iş yürür 


Biraz moral 


Bayındır’ın Afganistan yaklaşımı 


</TEXT>
</DOC>
