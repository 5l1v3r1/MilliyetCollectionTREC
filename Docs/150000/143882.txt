<DOC>
<DOCNO> 143882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun59.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den vatandaşlarına ''Türkiye'den ayrılın.." 
</HEADLINE>
<TEXT>

     ABD Dışişleri Bakanlığı, ''bölgedeki son durumdan kaynaklanan, artan gerginlik ve güvenlik önlemleri nedeniyle'' Amerikan vatandaşlarından, Türkiye'ye ''hayati'' önem taşımayan ziyaretlerden kaçınılması uyarısında bulundu. 
     Amerikan Dışişleri Bakanlığı'ndan yapılan açıklamada, Türkiye'deki Amerikan vatandaşları da bölgeden ayrılmaya teşvik edildi. 
     Böylece, 17 Mart'ta yayınlanan ve sadece Türkiye'nin güneydoğusuna gidilmemesi ve bu bölgenin terk edilmesi yönünde Amerikan vatandaşları için yayınlanan uyarı da yenilenmiş oldu. 
     Önceki uyarı metninde, sadece ABD'nin Adana Konsolosluğu ve İncirlik üssü çalışanlarının ailelerinin, ''gönüllülük'' esasına dayanarak bölgeyi terk etmesi teşvik edilmişti. Bu metinle yer değiştiren yeni uyarı metninde ise ABD'nin Ankara Büyükelçiliği, İstanbul, İzmir ve Adana konsolosluğunun, elzem olmayan personeli ve ailelerinin, yine ''gönüllülük'' esasına göre bulundukları yeri terk etmelerine izin verildi. ABD'nin Türkiye'deki diplomatik temsilciliklerinin açık kalacağı ve hizmeti sürdüreceği de belirtildi. 
     Yayınlanan bu uyarıya rağmen Türkiye'yi ziyaret eden veya Türkiye'de bulunmayı sürdüren Amerikan vatandaşlarından, ''acil durumda'' kendilerine kolay ulaşılabilmesi için en yakındaki Amerikan konsolosluğuna kayıt yaptırmaları istendi. 
     Açıklamada, ''Türkiye'deki Amerikalılar, güvenlikleri için ihtiyatlı olmalı ve tedbir almalıdır. Amerikalılar, çevredekilere karşı uyanık kalmalı, kalabalıklar, gösterilerden kaçınmalı, dikkat çekmemeli, her yolculuk için çeşitli zamanlarda farklı rotalar izlemeli ve seyahat belgelerini yanında bulundurmalı'' denildi. 
     Amerikan vatandaşlarına, Irak sınırını geçmeye çalışmamaları uyarısında da bulunuldu. 
     





</TEXT>
</DOC>
