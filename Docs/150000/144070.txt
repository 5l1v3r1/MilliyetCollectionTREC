<DOC>
<DOCNO> 144070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/guncel/gun02.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
20 bin Kürt askeri mevzilerde 
</HEADLINE>
<TEXT>
Türk birlikleri teyakkuza geçti 
Irak ile Kuzey Irak arasındaki bağlantıyı sağlayan 6 geçiş noktası kapatılırken, Türk birlikleri göçü engellemek için sınır hattındaki karayollarını kontrol altına aldı 
     NAMIK DURUKAN 
DUHOK 

     ABD’nin saldırısıyla birlikte Irak ile Kuzey Irak arasında bağlantıyı sağlayan altı geçiş noktası kapatılırken, bölgeye yeni takviye birlikler kaydırıldı. Türk askeri de Türkmenleri korumak amacıyla sınırda teyakkuza geçti. Kuzey Irak’taki sınırlı Türk birliği de göçü engellemek amacıyla sınır hattındaki karayollarını kontrol altına aldı. 
     Kuzey Irak’a açılan kapıların giriş çıkışlara kapatılmasıyla Musul ve Kerkük’ten kuzeye doğru yaşanan göç engellendi. Güvenli bölgelere kaçmak isteyen ailelerin ise Kelek ve Duhok’un 3 kilometre uzağındaki Fayda kasabasında bekledikleri bildirildi. Irak, olası Kürt saldırısına karşı Kuzey Irak sınırındaki mevzilerini de en az 10 bin askerle güçlendirdi. Peşmergeler de Saddam’ın kontrolündeki Irak sınırına kaydırılmaya başlandı. 
     Türkmenlerin zarar görmesini engellemek için Türk askerlerinin bölgeye girmeye hazırlandığı duyumu üzerine sınır hattına konuşlanan en az 20 bin Kürt askeri de mevzilerini güçlendirdi. 
     Sınır hattındaki karayolu ise göçün Türkiye’ye geçişini önlemek ve PKK’nın geçişini kontrol etmek amacıyla daha önce bu bölgede konuşlanan ve sayıları bini bulan Türk birliğince denetim altına alındı. Çukurca’nın karşısındaki Kanimasi, Begova ve Uludere’ye yakın Batufa kasabalarından geçen karayoluna zırhlı araç ve tanklar konuşlandırıldı. Türk birliklerinin denetimindeki Bamerni Havaalanı’nın ise boşaldığı gözlendi. 
     
     Göç devam ediyor 
     Kuzey Irak’taki göç hareketi ise operasyonun başlamasının ardından giderek hızlanırken, kentler sessizliğe büründü. KDP lideri Mesud Barzani’nin "Göç etmeyin" çağrılarına rağmen Türkiye ve İran sınırına yakın dağlık bölgeye göç edenlerin sayısı 40 bini buldu. Duhok ve Erbil bölgesi tamamen boşaldı. Aileler araçlarıyla ve yaya olarak sınır hattındaki Kanimasi, Begova, Batufa, Bamerni, Sersing ve Amadiya kasabalarıyla çevre köylere kaçarken, buralarda yer bulamayanlar ise yol kenarlarına çadır kurdu. Kentlerde birkaç otel dışında tüm işyerleri kepenklerini kapattı. Yağmaya karşı peşmergeler işyerleri önünde nöbet tutmaya başladı. 
     
Savaş gölgesinde Nevruz kutlaması      NAMIK DURUKAN Duhok 

     ABD’nin Irak’a yönelik operasyonu sürerken, Kuzey Irak’tan köy ve dağlara sığınan Kürtler, Nevruz bayramını ateşler yakarak kutluyor. Kürtler, Saddam Hüseyin’in ABD’ye yenileceğini belirterek, "İki bayramı birlikte kutluyoruz" diyor. Sığındıkları kasaba, köy ve dağlık alanlarda, yaktıkları ateşlerin etrafında oynayan Kürtler zafer şarkıları söylüyor. 
     



 GÜNCEL 

































</TEXT>
</DOC>
