<DOC>
<DOCNO> 146922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/siyaset/siy10.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Lojman satışında yolsuzluk uyarısı 
</HEADLINE>
<TEXT>

CHP’li Küçük, lojman satışındaki yöntemin, Genel Kurul salonunun inşaatında da uygulandığını ve devletin zarar ettiğini belirterek, "Satış ihale yasasına göre yapılsın" dedi 
     SALİHA ÇOLAK Ankara 

     CHP Çanakkale Milletvekili Ahmet Küçük, Milli Emlak’e devredilen milletvekili lojmanlarının satışıyla ilgili koşulların TBMM Genel Kurul Salonu inşaatında devletin zarara uğratılmasına neden olan bir dizi uygulamayı çağrıştırdığını savunarak, "Biz bu filmi daha önce de gördük. Lojmanlar satılacaksa ihale yasası var, ona uyulsun" dedi. 
     Genel Kurul salonunun yenilenmesi inşaatıyla ilgili yolsuzluk iddiaları üzerine kurulan dönemin Araştırma Komisyonu üyesi Küçük, lojmanların bulunduğu alanda imar planlarında Bayındırlık Bakanlığı’nın yetkili kılınması, satış için Maliye Bakanlığı’na yetki verilmesi ve satışın EMEK İnşaat kanalıyla yapılmasına karşı çıktı. Bütçe yasasıyla belirlenen bu yöntemin Meclis Genel Kurul Salonu’nun inşaatında da uygulandığına dikkat çeken Küçük, şunları söyledi 
     "Biz bu filmi daha önce de gördük. Satılacaksa ihale yasası var, ona uyulsun. Bazı keyfiyetlerin önünü açarak, burayı yanlış anlaşılmalara neden olacak bazı kişi ve kurumların para kazanma arenası yapmayalım." 
     
     Arınç’a bilgi 
     Konuyla ilgili olarak TBMM Başkanı Bülent Arınç’ı da uyaran CHP’li Küçük, inşaatın bir kamu kurumu aracılığıyla yapıldığını, bu yöntemin devletin çıkarlarının korunması değil, devletin soyulmasına neden olacağını savundu. 
     


SİYASET 





















</TEXT>
</DOC>
