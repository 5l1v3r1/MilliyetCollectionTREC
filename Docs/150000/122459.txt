<DOC>
<DOCNO> 122459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sondun10.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İslam Cemaati, 2000 Olimpiyatlarına saldırı planlamış... 
</HEADLINE>
<TEXT>

     Endonezya'nın Bali adasında çoğu Avustralyalı turist 190 kişinin ölümüyle sonuçlanan saldırıların sorumlusu olduğu sanılan İslam Cemaati örgütünün, 2000'de Avustralya'nın Sydney kentinde düzenlenen olimpiyat oyunları sırasında saldırı planladığı, ancak bundan vazgeçtiği ileri sürüldü. 
     Singapur Straits Times gazetesinde bölgesel istihbarat servislerine dayanarak verilen haberde, saldırı planının Güneydoğu Asya'da İslam esaslarına dayalı devlet kurmak isteyen İslam Cemaati'nin liderlerinden biri olan ve Hambali adıyla tanınan Rıdvan İsamuddin tarafından hazırlandığı belirtildi. 
     Haberde, Hambali'nin planının, örgütün Avustralya'daki lideri Abdül Rahim tarafından reddedildiği belirtilirken, saldırıyı düzenleyecek ekibin, Hambali ile Malezya'daki Kuala Lumpur Havaalanı'nda görüşen ve kimliği belirlenemeyen bir Avustralyalı ile Avustralya'da ikamet eden taksi şoförü Endonezyalı Kuşmir Nesirvan'dan oluştuğu kaydedildi. 
     Haberde, İslam Cemaati'nin ne tür bir saldırı hazırladığı ve saldırıdan hangi nedenle vazgeçildiği belirtilmezken, saldırı planının El Kaide ile bağlantısı bulunduğu sanılan İslam Cemaati'nin Avustralya'da ne denli yerleşik olduğunun göstergesi olduğu yorumunda bulunuldu. 
     Singapur gazetesine göre, örgüt 1996'dan bu yana Perth, Melbourne ve Sydney'de yerleşik bulunuyor. Örgütün üyeleri ise Avrupa kökenli Avustralyalılarla daimi ikamet hakkı kazanmış Endonezyalılardan oluşuyor. 
     





</TEXT>
</DOC>
