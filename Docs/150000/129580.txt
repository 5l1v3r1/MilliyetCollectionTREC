<DOC>
<DOCNO> 129580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sonspo35.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı yöneticilerden Gürtuna'ya ziyaret... 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst ile Galatasaray Stadı projesinden sorumlu yönetim kurulu üyesi Özkan Olcay, İstanbul Büyükşehir Belediye Başkanı Ali Müfit Gürtuna'yı ziyaret etti. 
     Gürtuna'nın makamında gerçekleşen ziyarette, Ali Sami Yen Stadı'nın yıkılıp yeniden yapılması sürecinde Galatasaray'ın maçlarını oynamayı planladığı Atatürk Olimpiyat Stadı'nın ulaşım sorunu da görüşüldü. 
     Galatasaray Kulübü İkinci Başkanı ve Basın Sözcüsü Ali Dürüst, nezaket ziyaretinde bulundukları Ali Müfit Gürtuna ile camia olarak iyi ilişkileri bulunduğunu ve her zaman destek gördüklerini söyledi. 
     Büyükşehir Belediye Başkanı Gürtuna da Galatasaray'ın, ülke tanıtımına büyük katkı sağlayan bir kulüp olduğunu, bu kulübe belediye olarak ellerinden gelen desteği vereceklerini kaydetti. 
     Gürtuna, Atatürk Olimpiyat Stadı ile ilgili bir soruyu yanıtlarken de Karayolları ve Türkiye Milli Olimpiyat Komitesi TMOK ile bu konuda ortak çalışmaları bulunduğunu belirterek, ''Olimpiyat Stadı İstanbul'un bir değeridir. Buradaki eksiklerin giderilmesi için çalışmalarımız var. Karayolları ile birlikte sorunu çözmeye çalışıyoruz'' dedi. 
     Ali Müfit Gürtuna, stada metroyla ulaşım konusunda da otogardan itibaren başladıkları bir projeleri bulunduğunu kaydederek, şunları söyledi 
     ''Otogardan Bağcılar'a, oradan da İkitelli, Başakşehir ve Olimpiyat Köyü'ne gidecek metro projemiz hazır. Sanıyorum 3-3,5 yıl gibi bir sürede bitecek. Ama bu uzun bir süre. Kısa vadede, tali yolları Karayolları yaparsa şimdilik bir çözüm sağlayacağız. Olimpiyat Stadı'nın ulaşım master planını yaptık. Stadı E-5'e, sahil yoluna ve TEM'e bağlayacak bir ulaşım planımız var.'' 
     





</TEXT>
</DOC>
