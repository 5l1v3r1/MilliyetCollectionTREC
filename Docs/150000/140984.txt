<DOC>
<DOCNO> 140984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sondun20.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
IKDP yetkilisi "Bölgeye girecek Türk birlikleriyle savaşırız" 
</HEADLINE>
<TEXT>

     Irak Kürdistan Demokratik Partisi IKDP yetkilisi Sami Abdurrahman, yönetimlerindeki bölgeye, özellikle de Amerikalı askerler olmadan girmeleri durumunda, Türk birlikleriyle savaşacaklarını söyledi. 
     IKDP Politbüro üyesi Abdurrahman, Reuters ajansına Erbil'deki evinde verdiği demeçte, Kuzey Irak'taki Kürtlerin, savaş çıkması durumunda, ''Türkiye'nin bölgeye asker göndermesinden çok endişe ettiklerini'' ve ''askeri işgale her türlü direnişi göstereceklerini'' söyledi. 
     ''Türkler hangi yolla gelirse gelsin, idaremiz altındaki bütün halk onlara karşı her türlü direnişi gösterecek. İnanın bana, ölüm ya da askeri işgalle karşı karşıya kalırsak, ölüm daha hafif gelecektir'' diyen Abdurrahman, uzun süren bir savaşın ortasında Kürtler ve Türklerin birbiriyle çatışması durumunda, Irak lideri Saddam Hüseyin karşıtı koalisyonun karışacağını öne sürdü. Abdurrahman, ''Türkiye'nin bölgeye ABD ile girmesinin daha kötü olacağını, koalisyonun bir parçasıyla savaşıyor görünmek istemediklerini'' kaydetti. 
     Türkiye'nin bölgeye ''Kürtlere baskı için'' geleceğini iddia eden Abdurrahman, Türklerle çatışmaları halinde komşu ülkelerin boş duracaklarını sanmadığını, bunun ''büyük bir bölgesel çatışmaya'' yol açabileceğini söyledi. 
     Kuzey Iraklı Kürtlerin Kerkük'ü Kürtlere ait olarak görmelerine karşın, peşmergelerin Kerkük'ü almaya çalışma planlarının olmadığını ileri süren Abdurrahman, yerel halkın silahlı olacağını da belirtti. 
     





</TEXT>
</DOC>
