<DOC>
<DOCNO> 122549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/dunya/dun02.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush pazara kadar süre verdi 
</HEADLINE>
<TEXT>

ABD Başkanı, Saddam’ın güvenilir silah bildirimi yaparak savaşı engellemek için pazara kadar süresi olduğunu açıkladı 
     SEMA EMİROĞLU New York 

     ABD Başkanı George Bush, Irak Devlet Başkanı Saddam Hüseyin’in savaşı engellemekte ciddi olduğunu kanıtlamak için pazar gününe kadar süresi olduğunu bildirdi. 
     Bush, Bağdat’ın yapacağı silah bildiriminin "inanılır ve tam" olması gerektiğini, aksi durumda "Bunun sonucunun savaş anlamına geleceğini" söyledi. 
     Irak’ta şu ana kadar sürdürülen BM silah denetimlerini "cesaret verici" bulmayan ABD Başkanı, "Amerika denetleme sürecinde bir karar verecek. Saddam işbirliği yapmaya ve kararlara tümüyle uymaya karar verdi mi, vermedi mi Şimdiye kadar gelen işaretler cesaret verici değil" dedi. 
     Bush’un bu sert uyarısı üzerine Irak’ın, BM Güvenlik Konseyi kararı uyarınca 8 Aralık’a kadar yapması gereken silah bildirimini, 7 Aralık’ta BM silah denetçilerine teslim edeceği bildirildi. 
     Irak Ulusal İzleme İdaresi Başkanı Hüssam Muhammed Emin, "Bildirimi bu ayın 7’sinde Irak’ta bulunan BM silah denetleme komisyonu UNMOVIC ve Uluslararası Atom Enerjisi Ajansı yetkililerine teslim edeceğiz, bildirim buradan New York ve Viyana’ya iletilecek" dedi. 
     
     Denetçilerin sarayda 
     Bu arada BM Silah denetçileri dün ilk kez haber vermeden Irak Devlet Başkanı Saddam Hüseyin’in saraylarından birine girerek 2 saat süreyle denetimde bulundu. 
     Görgü tanıklarının verdikleri bilgiye göre, Irak’ta kitle imha silahları bulunup bulunmadığını saptamakla görevli uzmanlar, başkent Bağdat’ın merkezindeki Karh semtinde bulunan Saddam’ın El Sacud isimli sarayında incelemeler yaptı. 
     
     



 DÜNYA 














</TEXT>
</DOC>
