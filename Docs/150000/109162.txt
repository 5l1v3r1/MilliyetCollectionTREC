<DOC>
<DOCNO> 109162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sonspo19.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreşçilerimiz yurda döndü... 
</HEADLINE>
<TEXT>

     Spordan sorumlu Devlet Bakanı Erdoğan Toprak, Dünya Grekoromen Güreş Şampiyonası'nda güreşçilerin elinden gelen başarıyı gösterdiğini belirterek, ''Ne yazık ki masa başında bazı haksızlıklardan dolayı elde ettiğimiz galibiyetleri skora taşımadık'' dedi. 
     Moskova'da yapılan Dünya Grekoromen Güreş Şampiyonası'na katılan Güreş Milli Takım kafilesi yurda döndü. Kafile ile birlikte yurda dönen Devlet Bakanı Toprak, Atatürk Havalimanı'nda yaptığı açıklamada, ''Güreşçilerimizin tümü elinden gelen çabayı gösterdi. Bundan dolayı emeği geçen herkese teşekkür ediyorum'' diye konuştu. 
     Dünya kamuoyunda sıkça rastlanan hakem hatalarının bu şampiyonada da tekrar ettiğini anlatan Toprak, ''Güreşçilerimiz çok başarılı maçlar çıkarmalarına rağmen ne yazık ki masa başında bazı haksızlıklardan dolayı elde ettiğimiz galibiyetleri skora taşımadık'' dedi. 
     FILA Başkanlığına seçilen Martinetti'ye yaptığı kutlama ziyaretinde de hakem hatalarını dile getirdiğini ifade eden Toprak, bunun sonucunda Martinetti'nin, Mehmet Özal'ın karşılaşmasında masa hakemine müdahale ettiğini ve rakibe verilen haksız puanın silindiğini kaydetti. 
     Toprak, ''Bizim görevimiz Türk sporunun alın terine sahip çıkmaktır. Bunun her zaman arkasında olacağız'' diye konuştu. 
     
     ÖZAL ÇOK MUTLU 
     Şampiyonada, 96 kiloda altın madalya kazanan Mehmet Özal ise geçen Dünya Şampiyonası'nda üçüncülükte kaldığını ve bu şampiyonada başarıyı beklediğini vurgulayarak, ''Duygularım anlatılacak gibi değil, çok heyecanlıyım. Emeği geçen ve beni seven herkese teşekkür ediyorum'' dedi. 
     Güreş Federasyonu Başkanı Osman Şansal ise ''Biz artık takımız. Katıldığımız tüm şampiyonalardan altınla döndük. Bütün takım oyuncularını kutluyorum'' açıklamasını yaptı. 
     





</TEXT>
</DOC>
