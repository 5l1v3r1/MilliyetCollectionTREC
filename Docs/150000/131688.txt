<DOC>
<DOCNO> 131688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/son/soneko01.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Babacan "Politikalarımız, IMF ile örtüşüyor" 
</HEADLINE>
<TEXT>

     Devlet Bakanı Ali Babacan, hükümetin ekonomik programı ile Dünya Bankası'nın Türkiye için düşündüğü, önerdiği politikaların ve programların güzel bir şekilde örtüştüğünü gördüklerini söyledi. 
     Babacan, Dünya Bankası Başkan Yardımcısı Johannes Linn ve beraberindeki heyet onuruna akşam yemeği verdi. 
     Bakan Babacan, Kale Washington Restaurant'taki yemekten ayrılırken gazetecilere açıklamasında, Dünya Bankası heyeti ile yapılan temaslar hakkında bilgi verdi. 
     Dünya Bankası'nın uzun süreden beri Türkiye'de olduğunu ve çok önemli projeleri finanse ettiğini belirten Babacan, Johannes Linn'in 1-2 gün daha Türkiye'de bulunacağını bildirdi. 
     Linn ile hükümetin ilan ettiği ekonomik politikalar hakkında detaylı bir görüşme yaptıklarını anlatan Babacan, yapısal reform sürecinin önemi üzerinde durduklarını, özellikle mali disiplin konusunda kararlılık ile faiz dışı fazlada yüzde 6.5'luk hedefini tekrar kendilerine teyit ettiklerini söyledi. 
     Dünya Bankası'nın Türkiye'de ilgilendiği konuların oldukça fazla olduğunu, pek çok farklı konularda Türkiye'ye bugüne kadar kredi kullandırdıklarını belirten Babacan, bundan sonraki dönemde de şartlara bağlı olarak bu çalışmaların Dünya Bankası ile devam edeceğini kaydetti. 
     Seçim dönemi nedeniyle kredi şartları tamamlanmamış bazı sözleşmeler bulunduğunu ifade eden Babacan, ''bu konuda kredi şartlarının ne kadarının ne zamana kadar tamamlanabilecek, onunla ilgili bazı detaylı görüşmeleri kendileri ile yapacağız'' diye konuştu. 
     1-2 hafta içinde bu görüşmelerin başlayacağını belirten Babacan, hükümetin izleyeceği ekonomik programın sosyal ağırlığı olacağını ve Dünya Bankası'nın bu sosyal projelere destekleme konusunda istekliliğinin kendisini çok sevindirdiğini bildirdi. 
     Babacan, ''onların da bizim sosyal konulara ağırlık vermemizden çok memnun olduklarını gördük. Bu konuda kendileri ile bir fikir birliği var'' dedi. 
     
     ÜLKE YARDIM STRATEJİSİ 
     Ayrıca gelecek 3 yıllık süreyi kapsayan ülke yardım stratejisinin olgunlaştırılması ile ilgili de Şubat ayının sonuna doğru çalışmaların başlaması konusunda bir fikir birliğinin oluştuğunu bildiren Babacan, bu çalışmaların Mart sonuna doğru tamamlanmasını beklediğini kaydetti. 
     2003-2005 arasında Dünya Bankası'nın Türkiye ile hangi konularda beraber çalışmalar yapacağına ilişkin toplantılar olacağını anlatan Babacan, 'Görüşmeler olumlu geçti. Hükümetin ekonomik programı ile Dünya Bankası'nın Türkiye için düşündüğü, önerdiği politikaların ve programların güzel bir şekilde örtüştüğünü gördük'' dedi 
     Babacan, bundan sonra da Dünya Bankası ile verimli çalışmaların yapılacağını düşündüğünü söyledi. 
     
     IRAK KONUSU 
     Gazetecilerin, ''Dünya Bankası ile görüşmede olası Irak savaşı nedeniyle bir kredi verilmesi gündeme geldi mi '' sorusu üzerine Babacan, Irak konusunun, hem IMF hem de Dünya Bankası ile ilişkilerde şu ana kadar görüşme konusu olarak gündeme gelmediğini söyledi. 
     Babacan, şöyle devam etti 
     ''Arada bir konuşuluyorsa da bundan sonraki her iki kurumla yapacağımız çalışmalarda ya da varacağımız anlaşmalarda Irak konusu tamamen dışında tutulacak. 
     Irak konusunda bildiğiniz gibi ABD Hazinesi ile görüşüyoruz. Fakat hükümetimizin Irak hakkında şu anda verilmiş hiçbir kararı yok. İlerde belli somut kararların alınmasından sonra Amerikan Hazinesi ile o konuda gerekli görüşmeleri ayrıca yapacağız.'' 
     





</TEXT>
</DOC>
