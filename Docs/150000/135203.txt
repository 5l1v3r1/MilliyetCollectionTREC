<DOC>
<DOCNO> 135203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sondun03.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrailli astronotun cesedi teşhis edildi... 
</HEADLINE>
<TEXT>

     Dünya'ya dönüşü sırasında henüz bilinmeyen nedenle parçalanarak düşen Amerikan uzay mekiği Columbia'nın İsrailli astronotu İlan Ramon'un cesedinin teşhis edildiği bildirildi. 
     İsrail devlet radyosundaki haberde, Ramon'un cenazesinin önümüzdeki günlerde İsrail'e gönderileceği belirtilirken, İsrail Savunma Bakanlığı'nın Ramon'un cesedinin kesin olarak teşhis edildiğine dair bilgi aldığı kaydedildi. 
     Haberde, İsrail'in ABD'deki büyükelçiliğinde askeri ataşe olarak görev yapan General Rami Falk'ın, bir açıklama yaparak, ''NASA, tarafımıza Ramon'un cesedinin kesin olarak teşhis edildiğini bildirdi'' dediği kaydedildi. 
     Falk'ın, cesedin teşhis edilmesi işleminin NASA uzmanlarınca yapıldığını söylediği belirtilen haberde, ataşenin bu işlem sırasında hangi yöntemlerin kullanıldığına ilişkin bilgi vermediği bildirildi. 
     Columbia uzay mekiği, cumartesi günü, 16 günlük uzay seferinden dönüşte, Yer'den 63 km. yüksekte infilak etmişti. Mekikte, 7 astronot bulunuyordu. 
     





</TEXT>
</DOC>
