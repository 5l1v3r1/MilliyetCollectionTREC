<DOC>
<DOCNO> 137748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sonspo06.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ve Slavia Prag'da toplam 3 futbolcu ceza sınırında... 
</HEADLINE>
<TEXT>

     UEFA Kupası 4. tur ilk maçında yarın SK Slavia Prag ile Beşiktaş karşı karşıya gelirken, 2 takımda toplam 3 futbolcu ceza sınırında bulunuyor. 
     Beşiktaş'ta Carlos Antonio Zago ile Yasin Sülün, Çek takımında da Patrik Gedeon daha önce yapılan maçlarda 2'şer sarı kart görürken, yarınki karşılaşmada da kart görmeleri durumunda, İstanbul'daki rövanşta forma giyemeyecek. 
     Zago, siyah-beyazlıların CD Alaves ve Dinamo Kiev, Yasin Sülün ise FK Sarajevo ve Dinamo Kiev ile yapılan ilk maçlarda sarı kart görmüşlerdi. 
     
     BEŞİKTAŞ DAHA ÇOK KART GÖRDÜ 

     2 takımın UEFA Kupası'ndaki maçlarına bakıldığında, Beşiktaş'ın rakibine oranla daha fazla kartla cezalandırıldığı görülüyor. 
     Siyah-beyazlıların, yaptığı 6 UEFA Kupası maçında futbolcuları 15 sarı, 1 kırmızı kart görürken, SK Slavia Praglı'lar ise 10 sarı, 1 kırmızı kartla cezalandırıldı. 
     
     İLHAN MANSIZ CEZALI 

     Beşiktaş'ta, İspanya'nın CD Alaves takımıyla İstanbul'da yapılan rövanş maçında kırmızı kart gören ve 3 maç ceza alan İlhan Mansız, yarınki karşılaşmada da forma giyemeyecek. 
     Dinamo Kiev ile yapılan 2 maçta da cezası nedeniyle forma giyemeyen İlhan, SK Slavia Prag maçıyla cezasını dolduracak ve rövanşta takımdaki yerini alabilecek. 

     
</TEXT>
</DOC>
