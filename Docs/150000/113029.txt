<DOC>
<DOCNO> 113029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/spor/yurundul.html </URL>
<DATE> 2002/10/15/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Dünya Kupası 
</HEADLINE>
<TEXT>

     Beklenmedik sürprizlerin yaşandığı son Dünya Kupası açık ve net şekilde gösterdi ki, artık her takım koşuyor, savaşıyor ve saha içi organizasyonunu geliştiriyor. Bu yüzden kalite yönünden üstün olduğunuz rakipler karşısında da mutlaka işi ciddiye almak zorundasınız. Motivasyon, oyun disiplini ve savaşmak artık günümüz futbolunun vazgeçilmez temel ilkeleri. 
     Makedonya, kadrosunu gençleştirmiş, ileriye dönük bir yapılanma içinde. Grupta iddiası olmayan genç kadronun ilk hedefi Dünya üçüncüsü karşısında bir başarıya imza atıp, adından söz ettirmekti. Bu hırs içinde bize karşı hazırlandılar. Biz ise gerekli konsantrasyonu sağlayamadığımız gibi taktik hataya da düştük. Bilhassa deplasman maçlarında, rakibi tanımadan, ne yapacağını ölçüp, biçmeden belli bir süre kontrollü anlayışa sadık kalmayıp, risk almak her zaman tehlikelidir. Oyun başında hemen baskıyı düşünmek ve kontrolsüz pres uygulamak hatalar zinciriyle erken gol yememize neden oldu. Ardından oyun disiplini tamamen kayboldu. Orta saha defans bütünleşmesini sağlayamadık. Geniş alanda kalemizde rekor sayıda ciddi tehlikeler yaşadık. Disiplinden ve konsantrasyondan ne kadar yoksun olduğumuzu bir örnekle açıklayalım Daha 15. dakikada kazandığımız korner, rakip kontratağa dönüştü. 70 metre genişlikte 2’ye 1 yakalandık. Böyle bir tablo ancak yenik durumdaysanız son beş dakikada yaşanır. Takımı motivasyon ve taktik açıdan Makedonya karşısına iyi hazırlayamayan Teknik Direktör Şenol Güneş’in ilk 45 dakikadaki olumsuz tabloya kenardan bir müdahale şansı yoktu. Makinanın tüm dişlileri çalışmadığından oyuncu değişikliği işe yaramazdı. Futbolda basketbol gibi mola imkanınız da yok. 
     Ancak devre arasındaki ikazlar, yerinde oyuncu değişiklikleri, bilhassa alışmadığı görev yeri ön liberoya çekilen Emre’nin ikinci yarıdaki mükemmel performansı maçın seyrini değiştirdi. Kısacası Şenol Güneş devre arasını teknik adam doğrularıyla iyi değerlendirdi. 
     Makedonya maçı bizim için ileriye dönük ders niteliğinde. Unutmamamız gerekir ki, Dünya üçüncülüğü apoletini taşımak kolay değil. Her takım bize karşı hırslı oynayacak. Yarın gece Liechtenstein ile karşılaşıyoruz. İşi ciddi tuttuğumuz taktirde farklı kazanırız. 
     
     Çok sevdiğim, saydığım Orhan Aldinç ağabeyimi kaybetmenin derin üzüntüsü içindeyim. Kendisine Allah’tan rahmet, ailesine başsağlığı dilerim. 
     



 SPOR 































</TEXT>
</DOC>
