<DOC>
<DOCNO> 142445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sondun29.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırbistan... Yeraltı şebekesinin bazı üyeleri gözaltına alındı 
</HEADLINE>
<TEXT>

     Sırbistan Başbakanı Zoran Cinciç'e düzenlenen suikastla ilgili bir yeraltı şebekesinin bazı üyelerinin gözaltına alındığı bildirildi. 
     Başbakan Yardımcısı Zarko Koraç, birçok kişinin yakalanmasına rağmen, şüphelilerden pek çoğunun hala saklandıklarını ve yeraltına indiklerini söyledi. 
     Ordunun üst düzey organı Yüksek Savunma Konseyi de, suikastçıların yakalamaya çalışan polise askerlerin yardım etmesi talimatı verdi. 
     Sırp hükümeti, dünkü açıklamasında, eski Yugoslavya Devlet Başkanı Slobodan Miloseviç'e yakın eski polis şefi Milorad Lukoviç ve Zemun olarak bilinen bir yeraltı şebekesini suçlamıştı. 
     Koraç, yakalananların kimler olduğunu açıklamadı, ancak Lukoviç'in gözaltındaki şüpheliler arasında bulunmadığının işaretini verdi. 
     Belgrad gazetelerinde de Cinciç'in Zemun tarafından öldürüldüğü yazıldı ve Sırp yeraltı dünyasının bilinen üyelerinin fotoğraflarına yer verildi. 
     Bu arada, hükümetin dün ilan ettiği olağanüstü hal uygulaması başladı. Polis, başkentin her yerinde kontrol noktaları oluşturdu ve silahlı görevliler otomobilleri durdurarak aramaya başladı. 
     Öte yandan, eski Yugoslavya Devlet Başkanı Voyislav Koştunitsa'nın partisi, bakanlar kurulunun olağanüstü hal ilan etmesini kınayarak, bunun var olan güvensizlik ve korku ortamında aşırı ve zararlı bir tedbir olduğunu ileri sürdü. 
     Reformcu ve Batı yanlısı tutumunun yanı sıra organize suç örgütlerinin üstüne gitmesi yüzünden Cinciç'in pek çok düşmanı bulunduğu belirtiliyor. 
     Cinciç'in ardından ortaya çıkacak iktidar yarışının Sırbistan'ın Batı ile işbirliğini etkileyebileceği ve çok ihtiyaç duyulan dış yardımı tehlikeye atabileceği bildiriliyor. 
     Bu arada, Belgradlılar dün gece hükümet binasının merdivenleri ve Cinciç'in parti merkezinin dışında mumlar yaktılar ve buralara çiçekler bıraktılar. 
     Cinciç, dün hükümet binasının girişinde keskin nişancıların saldırısıyla öldürülmüştü. 
     





</TEXT>
</DOC>
