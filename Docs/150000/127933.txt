<DOC>
<DOCNO> 127933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/son/soneko07.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyadaki ekonomik durgunluk petrol fiyatlarını düşürdü 
</HEADLINE>
<TEXT>

     Dünya ekonomisindeki durgunluk, petrol fiyatlarındaki düşüşleri önlemek için üretimi sürekli kısan Petrol İhraç Eden Ülkeler Teşkilatı'nın OPEC çabalarına ket vurdu. 
     Global ekonomideki durgunluk nedeniyle, toplam petrol arzının kısılmasına rağmen uluslararası borsalarda ham petrol fiyatları 2001 yılında yaklaşık yüzde 20 düştü. 
     Londra petrol piyasası çevrelerine göre, küresel ekonomide son 10 yılın en kötü durgunluk ortamında OPEC'in fiyatları canlılık dönemindeki düzeyine yükselebilmesi için alabildiğine mücadele etmesi gerekecek. 
     Reuters'in verilerine göre, Avrupa borsalarında Brent ham petrolünün varil fiyatı 2001 yılını 2000 yılındaki düzeyinin yüzde 16 altında 19 dolar 90 sentten kapattı. Brent petrolünün vadeli satış fiyatı ise 2001 yılında 2000'deki düzeyinin yüzde 13 altında 24 dolar 87 sentte seyretti. 
     Petrol fiyatlarında iki yıl süren yükseliş, enerji maliyetlerindeki artış, ek üretim ve talepteki canlılıktan sonra fiyatlar uzun vadeli denge düzeyine geldi. Geçen yılki gelişmeler fiyatların suni olarak yüksek düzeyde tutulamayacağını gösterdi, fiyat yükselişleri, OPEC dışındaki petrol üreticisi ülkeleri üretimlerini artırmaya yöneltti, talep azaldı, bu da OPEC için bir ders oldu. 
     Dünya petrol ihracatının üçte ikisini kontrol eden OPEC, Eylül ayında ABD'deki terörist saldırıların global ekonomiyi durgunluğa itmesi, talep ve fiyat düşüşleri karşısında petrol fiyatları üzerindeki kontrolünü kaybetti. 
     -PAZAR PAYI ÇEKİŞMESİ- OPEC ile Rusya ve diğerleri gibi OPEC dışındaki petrol üreticisi ülkeler arasında pazar payı çekişmesi yaşanması halinde, fiyatlar üzerinde baskı daha da artıp, fiyatlar iyice düşebilecek. 
     Nitekim, OPEC Başkanı Şekip Halil, Brent petrolünün varil fiyatının 2002 yılında 20-22 dolar civarında görmekten memnun kalacağını bildirdi ki, bu düzey OPEC petrolü referans sepeti fiyatı ortalamasında 18-20 dolara denk geliyor. OPEC'in daha önceki fiyat hedefi ise 22-28 dolar idi. 
     OPEC Genel Sekreteri Ali Rodriguez de, ''Normal zamanlarda varil başına 22-28 dolarlık fiyatı hedefliyoruz, ancak, bilhassa 11 Eylül sonrasında global ekonomideki yavaşlamayı ve bunun talebe etkisini dikkate almalıyız'' dedi. 
     OPEC, Kartel dışındaki üretici ülkelerle ittifak halinde, günlük toplam ham petrol üretimini 1 Ocak 2002 tarihinden itibaren 2 milyon varil kısmayı kararlaştırdı. Ancak, analistler, bu anlaşmaya pek uyulmayacağını, üretim kotası ihlallerinin yaşanacağını, dolayısıyla da, petrol fiyatlarının yeni yılın başlarında düşebileceğini tahmin ediyor. 
     Uzmanlara göre, 1998 ve 1999'da Rusya OPEC vardığı anlaşmaya rağmen petrol ihracatında tek varillik dahi kısıtlamaya gitmedi ve yeni yıl da da bunu tekrarlayabilir. Bu durumda, OPEC petrolünün sepet fiyatında 22 ila 28 dolarlık fiyat bandı aralığı yerine 18 dolarla yetinilmek zorunda kalınacak. 
     






</TEXT>
</DOC>
