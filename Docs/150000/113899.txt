<DOC>
<DOCNO> 113899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/soneko16.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya bu yıl Maastricht kriterlerini yerine getirmiyor 
</HEADLINE>
<TEXT>

     Almanya bu yıl Maastricht ekonomik kriterlerini yerine getiremeyecek. 
     Alman Maliye Bakanlığı tarafından yapılan açıklamada, bu yıl bütçe açığının milli gelire oranının yüzde 3,5 oranında olacağı, böylece kriterlerde öngörülen yüzde 3'lük barajın aşılmış olacağı belirtildi. 
     Der Spiegel dergisi, Maliye Bakanı Hans Eichel'in, AB'nin para birliğinden sorumlu olan komisyon üyesi Pedro Solbes'e, bu oranın gelecek yıl içinde yüzde 2,5'e düşeceği konusunda güvence verdiğini yazdı. 
     Almanya'nın önde gelen 6 ekonomik araştırma enstitüsünden 5'inin, Federal hükümetten İstikrar Paktı'na bağlı kalması ve bütçe açığını dengelemesi talebinde bulunacakları belirtildi. 
     Dışişleri Bakanı Joschka Fischer ise, dergiye yaptığı açıklamada, ekonomik kriterlerin yerine getirilmesi konusunda daha esnek davranılması gerektiğini savundu. 
     Fischer, ''Konjonktür kötü olduğu zamanlarda daha fazla borçlanabilmemiz gerekir. Konjonktürün daha iyi olduğu zamanlarda da bunu dengeleriz'' dedi. 
     





</TEXT>
</DOC>
