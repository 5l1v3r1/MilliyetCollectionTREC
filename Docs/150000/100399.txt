<DOC>
<DOCNO> 100399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sontur39.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fethiye'deki orman yangını kısmen kontrol altında... 
</HEADLINE>
<TEXT>

     Muğla'nın Fethiye İlçesi'ndeki Hillside Beach Club Tatil Köyü yakınlarında, henüz bilinmeyen nedenle çıkan orman yangını, kısmen kontrol altına alındı. 
     Söndürme çalışmalarını koordine eden Fethiye Orman İşletme Müdürü Sedat Demiray, yangının, yerleşim birimlerine ulaşmaması için gerekli önlemlerin alındığını belirtti. 
     Asartepe Mevkii'ndeki kızılçam ormanıyla kaplı alandan başlayarak yayılan yangını kontrol altına almak için Muğla ve Antalya Orman Bölge Müdürlükleri'ne bağlı 2 helikopter, 1 uçak ve çok sayıda yer ekibi çalışmalarını sürdürüyor. Rüzgarın sık sık yön değiştirmesi ve arazinin sarp olması nedeniyle söndürme çalışmaları karadan güçlükle yürütülürken, alevlerin yayılmasını önlemek ve yerleşim bölgesine ulaşmasını engellemek için iş makineleri bitki örtüsünü kaldırarak güvenlik şeridi oluşturuyor. 
     Yangın, ilçe yerleşim birimleri ve tatil köyünün üstünün zaman zaman dumanla kaplanmasına neden oldu. 
     Fethiye Orman İşletme Müdürü Sedat Demiray, yoğun olarak sürdürülen çalışmalar sonucu yangının kısmen kontrol altına alındığını, tatil köyü ve ilçedeki diğer yerleşim birimleri yönüne genişlememesi için gerekenin yapıldığını söyledi. 
     Muğla Orman Bölge Müdürlüğü yetkilileri, yangının 3 hektar ormanlık alanı yok ettiğini bildirdi. 
     





</TEXT>
</DOC>
