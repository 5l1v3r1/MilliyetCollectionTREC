<DOC>
<DOCNO> 108214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/yasam/yas04.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyuncaksız büyüdü hayatı oyun’ oldu .. 
</HEADLINE>
<TEXT>

O, kimsenin oynamak istemediği, dayakla büyüyen bir kapıcı çocuğuydu. Umutsuz bir haldeyken bir ilanla oyunculuk kanına girdi ve ona hayat verdi 
     BELMA AKÇURA 

     Bazı öyküler vardır, insanı suratının tam ortasına yumruk yemiş gibi dağıtır... Sanki bütün çocukluğu, üzerine kara kalem çalışılmış Murat Akdağ’ın öyküsünde olduğu gibi... Murat, Erzurum Aşkale’den İstanbul’a gelen dört kişilik Akdağ ailesinin büyük oğlu. Sefaköy’de doğdu, Osmanbey’de penceresiz, tek odalı kapıcı dairesinde büyüdü. Hep başka çocukların eski oyuncaklarıyla oynayıp, başkalarının kıyafetlerini giymek zorunda kalarak... 
     Bütün çocukluğu kapının önünde oturup başka çocukların hayatlarını izlemekle geçti. Kimse onunla arkadaş olmadı. Doğum günlerine çağırmadı. Dahası çocuklar onu oyun oynamak için bile aralarına almadı. Okuyamadı da... 18 yaşına kadar geçici işlerde çalışan, ilkokuldan terk, geleceğinden umutsuz oradan oraya dolanıp durdu. 
     
     Oyuncu aranıyor... 
     Bir gün gazetede bir ilan gördü "Turneye çıkacak oyuncu aranıyor..." İlana başvurdu ve onu oyuna almayan bütün çocuklara inat sokakta olmasa da sahneye çıkarak oynadı. 
     Turneden döndükten sonra İstanbul’da oynayan bütün tiyatroları izledi. Tiyatro üzerine yazılmış hiçbir yazıyı kaçırmamaya özen gösterdi. Bütün çocuk oyunlarına gitti. Gördüğü her tiyatrocunun elini sıktı. Okullara gidip çocuklara tiyatro yapmayı ise çok sevdi. 
     Bu arada Uğur Yücel’in çektiği Karanlıkta Koşanlar, Yılan Hik yesi, Baba Evi, Sıcak Saatler gibi dizilerde küçük de olsa roller almayı başardı. Çıraklık, komilik, bulaşıkçılıktan biriktirdiği paralarla senetler imzalayıp Müjdat Gezen Sanat Merkezi’ne kayıt yaptırdı. H l okul senetleri için her işte çalışıyor. Çünkü iyi oyuncu olmaya kararlı, bunu da Shakespeare’in Kral 3. Richard’ını oynayarak yapacak... 
     
     Oynamayı çok sevdim’ 
     Üstelik dışarıdan ilk ve ortaokul diploması alıp, Akşam Lisesi’ne yazıldı, sayısız ajansa oyuncu’ diye ismini yazdırdı. 
     O şimdi hem tiyatrocu, hem de 23 dizide rol almış bir oyuncu. 24 yaşında ve Türkiye’nin ünlü yönetmenlerinden Işıl Kasapoğlu’nun açtığı Semaver Kumpanya oyuncularından biri olmanın gururuyla dolaşıyor. Kasapoğlu’nun kendisine vereceği rolün ne olduğunu bilmese de hazırda bekliyor. 
     
     Dayakla büyüdü... 
     Oyunculuğunu anlatırken gözleri parlıyorsa da, korkuyla uyanıp annesini kontrol ettiği anları anlatırken gözleri bıçak kesiği gibi "Babam hiç çalışmadı. Beni, kardeşimi ve annemi döverdi" diyor... Babasına karşı kendini güçlü hissettiğinde 15 yaşındaydı. Bir yılbaşı gecesiydi. Dövülen annesini babasının elinden almak için çelimsiz vücuduyla önce babasına saldırdı sonra karakola koşmuştu...Apartman sakinlerinin yardımıyla annesinin boşandığı gün, doğduğu gündü. Babasını affetti. 5 yıl sonra Darülaceze’de ziyaret ettiği günü anıyor "O gün beni evde yüzüme hiç bakmadığı için tanımadı. Oğlunum’ diyerek ağladım. O da bana oğlum’ diye sarıldı. Zaten bana sadece üç kez oğlum’ demiştir." 
     



 YAŞAM 





















</TEXT>
</DOC>
