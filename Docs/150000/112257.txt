<DOC>
<DOCNO> 112257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sonspo09.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzlerce milyarlık safkan Arap atları ihaleyle satılacak... 
</HEADLINE>
<TEXT>

     Tarım İşletmeleri Genel Müdürlüğü'ne TİGEM bağlı Karacabey Tarım İşletmesi'nde yetişen 2000 yılı doğumlu 16 safkan Arap atı, 18 Ekim''de İstanbul'da düzenlenecek ihaleyle satılacak. 
     Karacabey Tarım İşletmesi Atçılık Şefi Fikret Yıldırım, A.A muhabirine yaptığı açıklamada, Veliefendi Hipodromu'nda düzenlenecek ihalede satılacak 16 safkan Arap atının, anne, baba ve kardeşlerinin halen koşan ünlü atlar olduğunu bildirdi. 
     Atların her sabah ve akşam koşturularak yarışlara hazır hale getirildiğini anlatan Yıldırım, ''Atların soyları çok ünlü. Beslenmelerine de büyük önem veriliyor. Her gün bal, kuru üzüm, yumurta ve havuç gibi yiyeceklerle besleniyor'' dedi. 
     Yıldırım, ihaleye katılmak isteyenlerin satışa çıkarılacak atları 13 Ekim'den itibaren Veliefendi Hipodromu'nda görebileceklerini, ihalede atların her birinin en az 250 milyar liradan alıcı bulmasını beklediklerini söyledi. 
     





</TEXT>
</DOC>
