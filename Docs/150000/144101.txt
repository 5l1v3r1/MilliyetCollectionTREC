<DOC>
<DOCNO> 144101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/siyaset/siy05.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yardım paketi artık yok 
</HEADLINE>
<TEXT>

ABD, Türk hava sahasının Amerikan uçaklarına açılması karşılığı Türkiye'ye özel bir mali yardım yapmayacağını resmen bildirdi... 
     YASEMİN ÇONGAR Washington 

     ABD, Türk hava sahasının Amerikan uçaklarına açılması karşılığı Türkiye'ye özel bir mali yardım yapmayacağını resmen bildirdi. 
     Beyaz Saray Sözcüsü Ari Fleischer, TBMM'nin tezkereyi kabulünün ardından yaptığı açıklamada, "Masada bir iktisadi destek paketi yok ve bundan sonra da olmayacak" dedi. Fleischer, Türkiye'ye daha önce yapılan yardım teklifinin koşullarının farklı olduğunu, ancak artık hiçbir geçerliliği kalmadığını vurguladı. 
     Ancak Türkiye'nin hava sahasını açma kararını, ABD ile birlikte hareket eden uluslararası koalisyonun genişliğine örnek gösteren Fleischer, tezkere kapsamında Türk askerlerinin Kuzey Irak'a girebilecek olmasını nasıl karşıladıklarına ilişkin soruları, "Bu konuda söyleyeceğim birşey yok" diyerek yanıtsız bıraktı. 
     TBMM'nin tezkereyi kabulünü Milliyet'e değerlendiren bir ABD'li yetkiliyse, "Böylece hava sahasını ABD uçaklarına açmayan NATO ülkesi kalmadı" diyerek, Ankara'nın gecikmesini üstü kapalı biçimde eleştirdi. 
     Pentagon yetkilileri de, Türk hava sahasının kullanımına, "gerek olduğu anda, derhal" başlanacağını vurguladı. Aynı yetkililer, Türkiye'den yakında başka taleplerde bulunabileceklerini de kaydetti. 
     
Dördüncü tezkere sinyalleri      Tezkerenin geçmesinin ardından, ABD'nin, kara birliklerinı konuşlandırmak için yeni bir taleple Ankara'nın kapısını çalması bekleniyor. Oylama öncesi AKP grubunda "Gelişmeler ne getirir bilemeyiz" diyerek bu seçeneğe açık kapı bırakan Dışişleri Bakanı Abdullah Gül, "Hava sahası konusunda çok sıkıştıkları ve kara birliklerine ilişkin hazırlığı şimdilik yetiştiremedikleri için öncelikle hava sahasının açılmasını istediler" dedi. Gül'ün bu sözleri, dördüncü tezkerenin hükümet tarafından Meclis gündemine getirilebileceğinin işareti olarak değerlendirildi. 
     
ABD’den üslere 1 milyar dolar      AKP grubunda milletvekilleri Erdoğan ve Dışişleri Bakanı Abdullah Gül’e çeşitli sorular yöneltti. Erdoğan bu sorulara, "ABD ile iyi geçinmemiz menfaatimizedir. Ekonomimiz olumsuz etkileniyor" yanıtını verdi. Üslerin kullanıma açılması için ABD yönetiminin 1 milyar dolar önerdiğini, bu rakamı az buldukları için reddettiklerini belirten Gül, ABD’nin de bu konuda fazla ısrarcı olmadığını ve sadece hava sahasının açılmasını istediğini vurguladı. 
     



 SİYASET 















</TEXT>
</DOC>
