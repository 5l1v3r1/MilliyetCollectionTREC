<DOC>
<DOCNO> 128012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/spor/aspo.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
KRİZ YÖNETİMİ 
</HEADLINE>
<TEXT>

   Başkan Canaydın göreve geldiği günden bu yana girdiği en kritik virajı, en sağlıklı kararla döndü. Ali Sami Yen'in yaşlı bedeni, Sarıgül'ün projesindeki soru işaretleri Galatasaray'ı kendine getirdi 
      HABER YORUM HALİL ÖZER 

   
   Seyirci şimdi başkana kızacak. Ama onlar da sağlıklı düşündükleri zaman Özhan Canaydın'ın ne kadar doğru bir karar verdiğini anlayacaklar. Canaydın'ın göreve geldiği günden bu yana geçirdiği en krizli dönemlerden birinde böyle sorumluluk isteyen kararı alması, kendisi ve yönetimi adına büyük artı oldu. 
   Tam bıçak sırtıydı. Bir tarafta teknik adamının sessiz, ama ağır baskısı, seyircinin dayanılmaz Ali Sami Yen isteği, öte yanda bugüne kadar verilen sözler ve ortaya koyulan hedefler. 
   Aslında Ali Sami Yen'e dönmek o kadar kolay değil. Çünkü yönetimin kararı alırken ilk sıraya yerleştirdiği CAN GÜVENLİĞİ faktörü, inanılmaz riskler taşıyor. Stat yorgun, hem demir, hem de beton açısından... Bir betonarme binanın ömrü 50 yıl olarak nitelendiriliyor, ancak hava şartlarına tamamen açıksa bu süre düşüyor. Oysa Ali Sami Yen Stadı'nın yapım süresi 40 yılı aşmış. Yani sadece kale arkası değil, her tribünün, her an çökme tehlikesi bulunuyor. Bu durumda Mustafa Sarıgül'ün öne sürdüğü 12 günlük yenileme tezi çürüyor ve en az 6 aylık restorasyon zamanı ön plana çıkıyor. Yönetim "Evet" dese çökme vebalinin altına girecek, suçu üzerine alacaktı. 
   
   "Hepsi uyudu mu " 
   Yönetim, Sarıgül'ün yeni stat projesini, Mecidiyeköy'deki toplantıda enine boyuna tartıştı. Önce kulübe bu konuda bugüne kadar tek bir yazışmanın gelmemesine dikkat çekildi. Ayrıca Genel Kurul kararı gözlerde çığ gibi büyüdü. Yine bu toplantıda, Sarıgül projesinin hazırlanması için en az 200 kişilik ekibin çalışması ve Methot Mühendisliği kurumunun gerekliliği üzerinde duruldu. Oysa Mustafa Sarıgül'ün projesinin hazırlanış şekli belli değildi. Bazı yöneticiler bunun bir dayatma olduğuna dikkat çekerlerken, "Burası kasap dükkanı değil. Bizi, bir hakem eskisi ile iki futbolcu eskisi mi yönetecek " ifadesini de kullandılar. Bir diğer görüş de şöyleydi "1996'dan beri stat için uğraşıyoruz. Bunca yönetim, nasıl olur da böyle bir seçeneği düşünmez Hepsi uyudu mu Sadece Şişli Belediyesi mi bunu akıl etti ". 
   
   Hiçbir fark yok 
   Görüşlerin hepsi doğruydu. Çünkü yönetimin, Olimpiyat Stadı'na gidildiğinde gizli düşüncesi, bu tesiste sürekli kalmaktı. Fransa'dan bir uzman getirdiler, günlerce stadı incelettiler. Rapor moral bozucuydu "Evet burada maç yapılır. Ama asla çok amaçlı kullanılamaz. paraya dönüşecek yatırımlar yapılamaz. Sadece 15 günde bir, maç için kilidi açarsınız". İşte bu nedenle Olimpiyat Stadı'nı sürekli kullanmaktan vazgeçtiler. Ayrıca o günler akıllara takıldığında, şu görüş de ortaya çıktı "Peki Seyrantepe'nin bundan ne farkı var Hiç..." Genel Müdürlük'le yapılan protokol gereği 5 milyon dolarlık tazminatı da unutmamak lazım. Kısacası ya tam yap, ya hiç yapma. 
   Canaydın en önemli ve olumlu kararını verdi. Ancak bundan sonra ona düşen görev, Galatasaray'a yakışacak stat projesini en kısa zamanda hayata geçirmek olacaktır. 
   
   Kredi için Sahip Som'a Mart'a kadar süre    4 alternatif hazır 
   GALATASARAY Yönetimi'nin bir türlü gelmeyen kredi için sabrı taşmaya başladı. Özellikle Başkan Özhan Canaydın'ın son gelişmelerden çok rahatsız olduğu belirtilirken, bu kredi işlerini takip eden Sahip Som'a Mart ayına kadar süre verildi. Bu süre içinde para gelmezse anlaşma bozulacak ve düşünülen 4 seçenekten biri uygulanacak. İşte dört alternatif 
   
   - Yap - işlet - devret modeli... Bir şirketle anlaşma yapılacak. Stadın kullanımından sağlanacak gelirden bu şirkete, belli oranda pay verilecek 
   - Yeni stadın koltukları peşin satılacak. Böylece, kombine karta talip olanlar, henüz stat inşaatı başlamadan, kulübe yardım amacıyla parayı ödeyecek. 
   - Fenerbahçe'nin Şükrü Saracoğlu Stadı'nda olduğu gibi tribünler sponsorlar aracılığıyla yapılacak. Bu süre içinde maçlar da oynanmaya devam edecek. 
   - 100 milyon dolarlık başka bir kredi arayışına girilecek. Bu para peşin alınarak, Ali Sami Yen'in yeni projesinin yapımına başlanacak. 
   
   Sarıgül'den dava    YENİ stat projesiyle gündeme gelen Şişli Belediye Başkanı Mustafa Sarıgül, kendisi aleyhine konuşan eski Belediye Başkanı Cüneyt Akgün'e 100 milyar liralık tazminat davası açacağını söyledi. Projenin hayal olduğunu savunan Akgün'e sert çıkan Sarıgül, "Hayalleri ulaşılmaz olarak görmek, ancak hayali bile olmayanlara yakışır. Elbette hayallerimiz olacak. Biz bunları gerçekleştirmekle görevliyiz" dedi. 
   
   Üç yıldızlık açıklama    KANAL D'DE yayınlanan 3. Devre programına katılan Galatasaray Başkanı Özhan Canaydın, göreve gelirken, sözünü verdiği üç yıldızın Real Madridli Morientes, Villarrealli Sonny Anderson ve Chelseali Hasselbaink olduğunu açıkladı. Üçüyle de yüz yüze görüştüğünü söyleyen Canaydın, bu futbolcuların aileleri nedeniyle gelmediğini savundu. 
   
   
</TEXT>
</DOC>
