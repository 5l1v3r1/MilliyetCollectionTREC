<DOC>
<DOCNO> 101915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sontur32.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da banka soyan iki kişi kaçamadan yakalandı... 
</HEADLINE>
<TEXT>

     Bahçelievler'de İmar Bankası Şubesi, silahlı iki kişi tarafından soyuldu. Paraları alarak kaçan soyguncular, polis tarafından yakalandı. 
     Bahçelievler 6. Cadde'de bulunan İmar Bankası Şubesi'ne saat 16.30 sıralarında gelen biri silahlı iki kişi, güvenlik görevlisi Coşkun Ceylan'ı etkisiz hale getirerek silahını gasp ettiler. Silahlı kişiler, daha sonra banka görevlilerini silahla tehdit ederek veznedeki paraları poşete doldurarak, kaçtılar. 
     Soyguncuların banka şubesinden çıkmasının ardından, banka görevlisi takip etmeye başladı. Bu sırada soyguncular, kendilerini izleyen vatandaşlara da, ''Yaklaşmayın yanarsınız'' diyerek, iki el ateş ettiler. Polisin de olay yerine gelmesi üzerine soyguncular, Başkent Üniversitesi Hastanesi yakınlarında Asayiş Şube Müdürlüğü ekipleri tarafından yakalandılar. 
     Soyguncuların gasp ettiği 13 bin 985 dolar, 10 bin 140 Euro ve 120 milyon liraya el konuldu. 
     Yakalanan soyguncuların Erhan Şentürk ve Ferhat Temel olduğu saptandı. Erhan Şentürk'ün işsiz, Ferhat Temel'in ise berber olduğu ve Gasp Büro Amirliği görevlilerince sorguya alındıkları bildirildi. 
     





</TEXT>
</DOC>
