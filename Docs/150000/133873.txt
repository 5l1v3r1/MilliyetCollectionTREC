<DOC>
<DOCNO> 133873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/soneko13.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Unakıtan, evsahiplerini beyanname konusunda uyardı 
</HEADLINE>
<TEXT>

     Maliye Bakanı Kemal Unakıtan, kira geliri olan vatandaşları 31 Ocak Cuma günü mesai saati bitimine kadar beyannamelerini vererek, verginin ilk taksitini ödemeleri konusunda uyardı. 
     Unakıtan, 2002 yılında elde edilen kira gelirlerine ilişkin, beyanname verme süresinin Cuma günü mesai bitiminde sona ereceğine dikkati çekti. 
     Doğru beyanda bulunan mükelleflerin 950 milyon liralık istisnadan yararlandırıldıklarını da hatırlatan Unakıtan, ''bu aşağı yukarı aylık 80 milyona denk geliyor. Sonuçta vatandaş için güzel bir istisna'' dedi. 
     Maliye'nin bütün beyanları doğru kabul ederek, mükellefleri bu istisnadan yararlandırdıklarını kaydeden Maliye Bakanı, ancak daha sonra yapılan incelemelerde hatalı beyan ya da bir yanlışlık yapıldığının tespiti halinde, söz konusu istisnanın ortadan kalktığını vurguladı. 
     Unakıtan, yurtdışında bulunup da Türkiye'de konut kira geliri bulunanların da yine beyanname verme zorunda olduğuna işaret etti. 
     İşyeri kira gelirlerinde stopaj uygulaması bulunduğunu ifade eden Unakıtan, bu çerçevede 2002 yılında 6 milyar 650 milyon lirayı aşan işyeri kira geliri elde edenlerin de, beyanname vereceğini söyledi. 
     
     SIKI DENETİM GELİYOR 

     Kira gelirleri için beyanname vermeyen mükelleflerin cezalı duruma düşüceğini de anlatan Unakıtan, şöyle devam etti 
     ''Vergi barışı projemiz dolayısıyla, vergi denetim elemanlarımızın iş yükü büyük ölçüde azalacak. Bu nedenle de, kira geliri beyannamesi vermeyenlerin üzerine çok sıkı şekilde gideceğiz. Bu iş için teknolojik gelişmelerden de faydalanacağız. Emlak vergilerinden hareket edeceğiz, manyetik ortamda kontrol yapacağız. Denetim elemanlarımız da müsait, onlar da çok sıkı incelemede bulunacak. Bu bakımdan kira gelirlerini beyan etmeyenleri kolaylıkla tespit edeceğiz. 
     Bu nedenle vatandaşlarımız sakın beyanname vermemezlik etmesinler. Maliye bakanı olarak kendilerini uyarıyorum. Beyanlarını zamanında versinler, kiralarını doğru bildirsinler, vergilerini doğru ödesinler. Bu şekilde davranan vatandaşlarımıza şimdiden teşekkür ediyorum. Kendilerine sağlıklı, sıhhatli ve bol kazançlı günler diliyorum. Bol kazançlı olsunlar ki vergilerini bol bol versinler.'' 
     
     GEÇMİŞ YILLARIN VERGİLERİNİ DE ÖDEYİN 

     Unakıtan, daha önceki yıllarda beyanname vermeyenleri de, vergi barışı kanunu çerçevesinde önümüzdeki dönem geçmiş yıl gelirleri için bildirimde bulunmaya çağırdı. 
     ''Daha önceki yıllarda beyanname vermeden nasıl olsa kaydım yok, yine böyle davranmaya devam edeyim'' anlayışıyla hareket edilmemesini isteyen Unakıtan, vergi barışı kanunun geçmişe dönük, hiç beyanda bulunmayanlar ile eksik beyanname verenler için yeni bir fırsat oluşturduğuna dikkati çekti. 
     Bakan Unakıtan, kanunun yürürlüğü girmesiyle birlikte, bu durumda olanların, geçmiş dönemlere ilişkin vergilerini ödemelerinin kendi yararlarına olacağını vurguladı. 
     İşyeri kira bedeli uygulamasında da gerçek kira bedelinin esas alındığını kaydeden Unakıtan, kira gelirlerine ilişkin olarak hazırlanan vergi düzenlemesi rehberinin de, vergi dairelerinden ya da Gelirler Genel Müdürlüğü'nün internet adresinden temin edileceğini sözlerine ekledi. 
     





</TEXT>
</DOC>
