<DOC>
<DOCNO> 133460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sonspo03.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüseyin Beşok Savaş korkutuyor... 
</HEADLINE>
<TEXT>

     Basketbol hayatını İsrail'in Maccabi Tel Aviv takımında sürdüren A Milli Takım'ın pivotu Hüseyin Beşok, Tel Aviv'de yaşanan ufak tefek olayları kendisinin pek hissetmediğini ama şimdi herkeste bir savaş beklentisi olduğunu söyledi. 
     Hüseyin Beşok, olaylara rağmen kendisinin İsrail'de çok rahat olduğunu belirterek, ''İsrail'deki olayları ve savaş hazırlığını hissetmiyorum. Şu anda hiçbir şey yok, orada hayat normal devam ediyor. Ancak herkesin korkusu, beklentisi savaş. Savaştan korkan oyuncular var ama ne olacağını bilemediğimiz için beni pek etkilemiyor. Nasıl hareket edeceğimizi bilmiyorum'' diye konuştu. 
     Hüseyin, ABD'nin Irak'ı vurması durumunda, Irak'ın vuracağı ülkelerin başında İsrail'in olabileceğini kaydederek, ''Herkes, olası bir savaşta, Irak'ın Körfez Savaşı'ndaki gibi İsrail'e saldırabileceğini düşünüyor. En büyük korku bu. Herkes ne olacağını bilmediği için gerginlik var. İnsanlar düşünüyor. Ancak ben bunları düşünmemeye çalışıyorum'' dedi. 
     
     ''HEDEFİMİZ AVRUPA ŞAMPİYONLUĞU'' 
     Milli basketbolcu, İsveç'te yapılacak 33. Avrupa Şampiyonası Finalleri için iddialı konuşarak, şampiyon olmayı hedeflediklerini kaydetti. 
     ''Biz Avrupa Şampiyonası'nda final oynamış takımız, artık hedefimiz İsveç'te şampiyonluk'' diyen Hüseyin, milli takımın bunu yapabilecek güçte olduğunu ifade etti. 
     Hüseyin Beşok, 9. oldukları Dünya Şampiyonası'ndan sonra bazı dersler çıkardıklarını vurgulayarak, ''Şimdi önümüzde 33. Avrupa Şampiyonası var. İsveç'te büyük bir Türk taraftar desteğinin arkamızda olacağını tahmin ediyorum. Turnuva maçlarında iyi bir çizgi yakalarsanız, iyi şeyler yapabiliyorsunuz. Biz Avrupa ikincisi bir takımız. Şimdi kupayı istiyoruz. Bunu başaracak güçteyiz'' diye konuştu. 
     
     ''MİLLİ TAKIMDA ÇIKIŞ YAŞIYORUM'' 
     Maccabi Tel Aviv'de bazı maçlarda fazla oynadığı, bazı maçlarda az oynadığını belirten Hüseyin, milli maçların kendisi için çok iyi olduğunu kaydetti. 
     Hüseyin Beşok, milli maçlarda iyi oynadığını belirterek, ''Burada iyi çalışıyorum. Daha iyi oynuyorum. Milli takımda çıkış yaşıyorum'' dedi. 
     Bu arada, 2002 yılında görev yaptığı 14 milli maçta 10.7 sayı ortalamasıyla oynayan Hüseyin, Hollanda maçında 17, Litvanya maçında da 19 sayı atarak, 2 maçta 18 sayılık ortalama tutturdu. 
     





</TEXT>
</DOC>
