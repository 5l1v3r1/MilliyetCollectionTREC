<DOC>
<DOCNO> 126865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sontur15.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitelerden 5 yılda 151 öğretim elemanı çıkartıldı... 
</HEADLINE>
<TEXT>

     Yükseköğretim Kurulu YÖK , son 5 yılda toplam 151 öğretim elemanına kamu görevinden ve üniversite öğretim mesleğinden çıkarma cezaları verdi. 
     1999-2002 yılları arasında da toplam 357 öğrenci, çeşitli disiplin suçları nedeniyle üniversitelerden atıldı. 
     Yükseköğretim Kurumları Yönetici, Öğretim Elemanı ve Memurları Disiplin Yönetmeliği uyarınca, 1997'de 13, 1998'de 23, 1999'da 20, 2000'de 30, 2001'de 30 ve 2002'de 35 olmak üzere toplam 151 akademik personele ceza verildi. Bu çerçevede 90 öğretim elemanı ''kamu görevinden çıkarma'', 61 öğretim elemanı da ''üniversite öğretim mesleğinden çıkarma'' cezası aldı. 
     Bu öğretim elemanlarından 18'i ''Cumhuriyet'in temel ilkelerine, Atatürk ilke ve inkılaplarına aykırı harekette bulunmak'' suçu işledikleri gerekçesiyle ''kamu görevinden çıkarma'' cezası aldılar. ''Cumhuriyet'in temel ilkelerini tehdit eden faaliyette bulunmak'' suçundan ise 13 öğretim elemanı ''kamu görevinden'', 12 öğretim elemanı da ''üniversite öğretim mesleğinden'' çıkarıldı. 
     
     CİNSEL TACİZ, UYUŞTURUCU... 
     ''Hırsızlık, zimmete para geçirmek, tarihi eser kaçakçılığı, dolandırıcılık, evrakta sahtecilik, tehdit, fiili tecavüz ve hakaret, kız öğrencilere sarkıntılık ve tacizde bulunmak, uyuşturucu madde kullanmak, kişisel maddi menfaat sağlamak, rüşvet almak, usulsüz işlem yapmak'' suçlarını işledikleri gerekçesiyle 42 öğretim elemanına ''kamu görevinden çıkarma'', 8 öğretim elemanına da ''üniversite öğretim mesleğinden çıkarma'' cezası verildi. 
     ''İzin almadan yükseköğretim kurumlarından başka yerde ücretli veya ücretsiz resmi veya özel bir iş görmek, ek görev almak, serbest meslek icra etmek, öğretim elemanı ile bağdaşmayan tutum ve davranış sergilemek, bir başkasının bilimsel eserini veya çalışmasının tümünü veya bir kısmını kaynak belirtmeden kendi eseriymiş gibi göstermek intihal , izinsiz ve kabul edilebilir bir özrü olmaksızın bir yıl içinde toplam 20 gün göreve gelmemek, yurtdışında görevlendirildiği halde görev yerine gitmemek, öğretim elemanı yetkisini kötüye kullanmak'' suçlarından 17 öğretim elemanı ''kamu görevinden'', 41 öğretim elemanı ''üniversite öğretim mesleğinden çıkarma'' cezası aldı. 
     Yönetmeliğe göre, ''kamu görevinden çıkarma cezası alanlar, üniversite öğretim mesleğinden de çıkarılmış oluyor.'' Sadece üniversite öğretim mesleğinden çıkarılanlar, yükseköğretim kurumlarında bir daha görev yapamıyor. Kamu görevinden çıkarılanlar ise hiçbir kamu kuruluşunda çalışamıyor. 
     
     ÖĞRENCİLERİN ATILMA NEDENLERİ 
     Yükseköğretim Kurumları Öğrenci Disiplin Yönetmeliği'nin ''Yükseköğretim kurumundan çıkarma cezası gerektiren fiil ve halleri'' düzenleyen 10. maddesine göre, üniversitelerden 1999-2002 yılları arasında 2000 yılında, çeşitli nedenlerle okullarından ayrılan veya uzaklaştırılan yükseköğretim öğrencilerine sınav hakkı tanıyan af kanunu çıktıktan sonra , toplam 357 öğrenci atıldı. 
     Söz konusu maddede yer alan fıkralarda öngörülen suçlar ve buna göre atılan öğrenci sayıları şöyle 
     - Yükseköğretim kurumlarının ideolojik ve siyasi amaçlarla huzur, sükun ve çalışma düzenini bozmak veya boykot, işgal, engelleme, personelin işini yavaşlatma gibi eylemlere katılmak, bu amaçlara yönelik eylemleri tahrik etmek 149 öğrenci, - Bir kimseyi veya grubu, tehditle suç sayılan bir eylemi düzenlemeye veya böyle bir eyleme katılmaya yahut yalan beyanda bulunmaya veya sahte delil göstermeye veya suçu yüklenmeye zorlamak 31 öğrenci, - Kanun dışı kuruluşlara üye olmak, bu kuruluşlar adına faaliyet yapmak veya yardımda bulunmak 106 öğrenci, - Devletin şahsiyetine karşı işlenen cürümler sebebiyle cezalandırılmış olmak 8 öğrenci, - ''6136 sayılı Ateşli Silahlar ve Bıçaklar ile Diğer Aletler Hakkındaki Kanun''a muhalefet ederek, ateşli silahlarla, mermilerini ve bıçaklarla saldırı ve savunmada kullanılmak üzere özel olarak yapılmış bulunan diğer aletleri, patlayıcı maddeleri taşımak, yükseköğretim kurumları içinde bulundurmak veya bu suçlardan mahkum olmak 19 öğrenci, - Sınavlarda tehditle kopya yapmak, kopya yapan öğrencilerin dershaneden çıkarılmasına engel olmak, kendi yerine başkasını sınava sokmak veya başkasının yerine sınava girmek 37 öğrenci, - Irza tecavüz etmek 1 öğrenci, - Derslere veya sınavlara girilmesine, ders veya sınavların yapılmasına herhangi bir şekilde engel olmak, dersteki öğrencileri dışarıya çıkarmak, çıkmaya kışkırtıcı veya zorlayıcı davranışlarda bulunmak 2 öğrenci, - Bir kişiye veya bir gruba her ne sebeple olursa olsun işkence yapmak veya yaptırmak 2 öğrenci, - Bayrak törenlerini engelleyici tutum ve davranışta bulunmak veya tören esnasında gereken saygıyı kasıtlı olarak göstermemek 2 öğrenci. 
     
     HANGİ ÜNİVERSİTELERDEN KAÇ ÖĞRENCİ ATILDI 
     İstatistiklere göre en fazla öğrenci Van'daki Yüzüncü Yıl Üniversitesi'nden atıldı. Yüzüncü Yıl Üniversitesi'nden 94, Malatya'daki İnönü Üniversitesi'nden , İstanbul Üniversitesi'nden 52, Adana'daki Çukurova Üniversitesi'nden 19, Eskişehir'deki Anadolu Üniversitesi'nden 14, Gazi Üniversitesi'nden 11, Hatay'daki Mustafa Kemal ve Niğde üniversitelerinden 10'ar, Samsun'daki Ondokuz Mayıs ve Ankara üniversitelerinden 9'ar, İzmir'deki Ege, Gaziantep ve Hacettepe üniversitelerinden 7'şer, Konya'daki Selçuk Üniversitesi'nden 6, Antalya'daki Akdeniz ve Ortadoğu Teknik üniversitelerinden 5'er, Bursa'daki Uludağ ve İstanbul'daki Marmara üniversitelerinden 4'er, Edirne'deki Trakya, Sivas'taki Cumhuriyet, Erzurum'daki Atatürk ve Bolu'daki Abant İzzet Baysal üniversitelerinden 3'er, Afyon Kocatepe Üniversitesi, Diyarbakır'daki Dicle Üniversitesi, Kütahya'daki Dumlupınar Üniversitesi, Kocaeli Üniversitesi ve Isparta'daki Süleyman Demirel Üniversitesi'nden 2'şer, Aydın'daki Adnan Menderes, Manisa'daki Celal Bayar, Kayseri'deki Erciyes, İstanbul'daki Fatih, Şanlıurfa'daki Harran, İstanbul Teknik, Kahramanmaraş Sütçü İmam, Trabzon'daki Karadeniz Teknik ve Kırıkkale üniversitelerinden de 1'er öğrenci atıldı. 
     





</TEXT>
</DOC>
