<DOC>
<DOCNO> 111204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sontur13.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller ''Derviş'e oy vermeyin'' 
</HEADLINE>
<TEXT>

     DYP Genel Başkanı Tansu Çiller, ''Ezanınızla uğraşacaklarına, ekmeklerinizle uğraşsınlar'' dedi. 
     Seçim çalışmaları çerçevesinde İzmir'in Kiraz ve Beydağ ilçeleriyle bağlı köylerini gezen Tansu Çiller, Kiraz'da otobüsün üzerinde yaptığı konuşmada, son günlerde ''ezan konusunun'' yeniden tartışmaya açıldığını söyleyerek, ''Bugünlerde görüyorum yine ezanınızla uğraşıyorlar. Ezanınızla uğraşacaklarına, ekmeklerinizle uğraşsınlar'' dedi. 
     Kemal Derviş'i de eleştiren Çiller, Derviş'in tütünü yasaklattığını ileri sürerek, iktidara geldiklerinde, ''tütün ekiminin serbest olacağını'' belirtti. Çiller, ''Ben gelirsem, kasketler havaya fırlatılacak'' dedi. 
     İktidara gelince ilk işlerinin, ''çiftçinin ve esnafın faiz borçlarını silmek'' olacağını, Ziraat Bankası'nın, yine çiftçinin Bankası olacağını söyleyen Tansu Çiller, Derviş'in 100 milyar dolar borç aldığını, bu borcu üreticinin ödeyeceğini öne sürdü. 
     Tansu Çiller, ''Bunlar Derviş borcu. Size bunlardan ne geldi. Zamanında Çiftçiyle 1,5 milyar dolar verdik diye kızdılar. Şimdi 6 milyar dolar vereceğiz. Sizin tek sahibiniz var, o da Kırat'tır. Ecevit-Derviş, sizin traktörünüzü sattırdı. Şimdi de altı oka saplanırsanız dükkanlarınız, topraklarınız da mı elinizden gitsin '' diye konuştu. 
     
     ''DERVİŞ'E OY VERMEYİN'' 

     Kemal Derviş'in, alınan borçları ''hortumculara'' verdiğini ileri süren Tansu Çiller, vatandaşlardan Derviş'e oy vermemelerini isteyerek şöyle konuştu 
     ''Kime oy verirseniz verin, kurtuluş savaşına giriyoruz. Kurtuluş savaşı, milli kadrolarla yapılır. Hiç IMF'den yollanan kumandanlarla olur mu Onlar diyorlar ki Küçülelim, IMF ne isterse onu yapalım , Biz AB'ye girelim diyoruz ama bayrağımızla camimizle girelim, başımız öne eğik değil, büyük bir devlet gibi girelim.'' Çiller, ''Sağımızda macera var, devletle kavgalı olanlar var. Başbakanı bile belli olmayan partilere oy vermeyin. Kırat'ın yemini suyunu bol verin ki, size hizmet etsin'' dedi. 
     





</TEXT>
</DOC>
