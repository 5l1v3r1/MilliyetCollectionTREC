<DOC>
<DOCNO> 116563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/son/soneko08.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sermaye piyasasında bağımsız denetim tebliği... 
</HEADLINE>
<TEXT>

     Hisse senetleri borsada işlem gören ortaklıklar, yönetim kurulu tarafından kendi üyeleri arasından seçilen ve en az 2 üyeden oluşan ''Denetimden Sorumlu Komite'' kuracaklar. 
     Bugünkü Resmi Gazete'de yayımlanan ve Sermaye Piyasasında Bağımsız Denetim Hakkında Tebliğde Değişiklik Yapılmasına Dair Tebliğ'e göre, denetimden sorumlu komitenin 2 üyeden oluşması halinde her ikisinin, ikiden fazla üyesinin bulunması durumunda ise üyelerinin çoğunluğunun genel müdür ya da icra komitesi üyeliğini üstlenmeyen yönetim kurulu üyelerinden oluşacak. 
     Borsaya girmemiş olan ortaklıklar da isterlerse denetim komitesi kurabilecek. 
     Denetimden sorumlu komiteler, ortaklığın muhasebe sistemi, finansal bilgilerin kamuya açıklanması, bağımsız denetim ile ortaklığın iç kontrol sisteminin işleyişinin gözetimini yapacak. 
     Ortaklığın hizmet alacağı bağımsız denetim kuruluşlarının seçimi ve bu kuruluşlardan alınacak hizmetler de, komitenin ön onayından geçtikten sonra ortaklık yönetim kurulunun onayına sunulacak. 
     Denetimden sorumlu komite, en az 3 ayda bir olmak üzere, yılda asgari 4 kez toplanacak. 
     
     BAĞIMSIZ DENETİM KURULUŞU 
     Bağımsız denetim kuruluşlarının çalışma esaslarını da yeniden düzenleyen Tebliğ uyarınca, bu kuruluşların denetim elemanları, diğer danışmanlık hizmetlerini veremeyecek, tahkim ve bilirkişilik yapamayacak Bağımsız denetim kuruluşları, özel denetimlerde en çok 5 hesap dönemi için seçilecek. Yeni düzenlemeye göre, mali tablo ve raporların muhasebe ilkelerine uygun olarak hazırlanmasından, sunulmasından ve gerçeğe uygunluğu ile doğruluğundan ortaklık ve aracı kurumun yönetim kurulu sorumlu olacak. 
     Tebliğin bağımsız denetim kuruluşlarına ilişkin hükümleri, devam eden sözleşmeler için 1 Ocak 2003 tarihinden geçerli olmak üzere, mali tablo ve yıllık raporlara ilişkin hükümleri 1 Ocak 2003 tarihinden sonra sona eren yıllık ve bundan sonra gelecek ilk ara mali tablo döneminden geçerli olmak üzere yayımı tarihinde yürürlüğe girecek. 
     Denetimden sorumlu komitelere ilişkin düzenleme de devam eden sözleşmeler için daha önceki süreler dikkate alınmaksızın 1 Ocak 2003 tarihinden itibaren geçerli olacak. 
     





</TEXT>
</DOC>
