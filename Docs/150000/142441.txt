<DOC>
<DOCNO> 142441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sondun25.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
The Wall Steet Journal "Erdoğan için tarihi fırsat" 
</HEADLINE>
<TEXT>

     The Wall Street Journal Europe gazetesi, AK Parti Genel Başkanı Recep Tayyip Erdoğan'ın başbakanlık görevini devralır almaz karşısında Türkiye'yi uzun yıllardan beri uğraştıran bir dizi sorun bulduğunu yazdı. 
     Gazetenin dünkü sayısında, ''Erdoğan'ın en azından kendisini büyük liderlerin zor zamanlarda ortaya çıkacağı düşüncesiyle teselli edebileceği'' kaydedildi. 
     Gazete, ''Amerikan askerlerinin Irak'a karşı açılacak kuzey cephesi için Türkiye'de konuşlanmasına ilişkin tezkereyi bu kez mecliste onaylatmak için, Erdoğan'ın elinde parti disiplinini sağlamak için daha da fazla güç olduğu'' görüşünü savundu. 
     Gazete, ''Eğer Erdoğan bu sorunların içinden çıkış yolu bulabilirse tarih de ona cömert davranacaktır'' ifadesine yer verdi. 
     
     ''ABD TÜRK KAMUOYUNU UNUTTU'' 
     ABD'de yayınlanan Los Angeles Times gazetesinin dünkü sayısında Svante E. Cornell tarafından yazılan makalede ise ''Türkiye'yi ikna etmek için ekonomik yardım paketi ve Türk askerinin Kuzey Irak'a girmesini öneren ABD'nin, Türk kamuoyunu unuttuğu'' belirtildi. 
     ''Türk halkının yüzde 90'ının savaşa karşı olmasının Saddam'ı sevmelerinden kaynaklanmadığı'' kaydedilen makalede, ''ABD'nin Irak'a karşı giriştiği son savaşın Türkiye için yıkım olduğu ve Ortadoğu ile ticaretin çöktüğü'' hatırlatıldı. 
     Yorumda ayrıca, ABD'nin, Iraklı Türkmenlere eşit haklar tanınacağı yolundaki açıklamasının, Türkiye'nin desteğinin kazanılmasına yol açacağı'' görüşüne yer verildi. 
     





</TEXT>
</DOC>
