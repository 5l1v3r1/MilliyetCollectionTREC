<DOC>
<DOCNO> 132990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sontur25.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatlıses'in cinayetten yargılanan yeğeni hala ortalarda yok 
</HEADLINE>
<TEXT>

     Edirne'de, 15 ay önce bir kişiyi öldürmek suçundan aranan türkücü İbrahim Tatlıses'in yeğeni Mehmet Enver Tatlı'nın, gıyabında yargılanmasına devam edildi. 
     Edirne 2. Ağır Ceza Mahkemesi'nde görülen davaya, öldürülen Cüneyt Bilgiç'in babası Hayri ve annesi Melika Bilgiç ve avukatı İbrahim Karakoç Sanık Tatlı'nın avukatı Erman Özverim katıldı. Tanık olarak çağrılan Ali Kaan Dağdelen, Murat Yezer ve Caner Arsoy duruşmaya katılmadılar. 
     Avukat Karakoç, sanık Tatlı'nın yakalanamamasının öldürülen Bilgiç'in annesi ve babasını üzdüğünü belirterek, sanığın bir an evvel yakalanması için gerekli çalışmaların yapılmasını istedi. 
     Mahkeme başkanı, tanıkların dinlenmesi amacıyla duruşmayı erteledi. 
     Anne Melika Bilgiç, duruşma çıkışında gazetecilere, yaptığı açıklamada, katilin yakalanmamasına anlam veremediğini, katilin bir an önce yakalanmasını istedi. 
     
     OLAY 
     Edirne'de Teras Bar'da çıkan kavgayı ayırmak için araya giren Cüneyt Bilgiç, Mehmet Enver Tatlı tarafından 27 Temmuz 2001 tarihinde bıçaklanmıştı. Aşırı kan kaybeden Bilgiç, hastanede yaşamını yitirmişti. 
     Olaydan sonra firar eden Tatlı, hakkında çıkarılan gıyabi tutuklama kararıyla aranıyor. 
     Firar eden Tatlı, televizyonda Tatlıses'in yanında görülmesi üzerine, öldürülen gencin ailesi Tatlıses hakkında, geçtiğimiz yıl Edirne Cumhuriyet Savcılığı'na suç duyurusunda bulunmuştu. 
     





</TEXT>
</DOC>
