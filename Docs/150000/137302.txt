<DOC>
<DOCNO> 137302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/soneko20.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı Almanya'dan yatırımlar için öncü olmasını bekliyoruz 
</HEADLINE>
<TEXT>

     Türkiye Odalar ve Borsalar Birliği TOBB Yönetim Kurulu Başkanı Rifat Hisarcıklıoğlu, ''Alman Hükümeti'nden, ülkemizdeki Alman yatırımlarının artırılmasında öncü bir rol üstlenmesini istiyoruz'' dedi. 
     Almanya'nın Ankara Büyükelçisi Dr. Rudolf Schmidt ile Türk-Alman ticari ve ekonomik ilişkileri konusunda ortak basın toplantısı düzenleyen Hisarcıklıoğlu, Almanya'nın Türkiye'nin birinci ticari partneri olması ve geleneksel dostluk ilişkileri dikkate alındığında, iki ülke arasındaki ticari ve ekonomik ilişkilerin boyutunun potansiyeli yansıtmadığına dikkati çekti. Hisarcıklıoğlu, bu itibarla Alman Hükümeti'nden Türkiye'deki Alman yatırımlarının artırılmasında öncü bir rol üstlenmesini istediklerini vurguladı. 
     İki ülke arasındaki ticari ilişkilerin geliştirilmesinde ve yeni pazar olanaklarının oluşturulmasında fuar ve benzeri organizasyonlara karşılıklı katılımın büyük önem taşıdığına işaret eden Hisarcıklıoğlu, bu amaçla, dünyanın en büyük profesyonel ulusal ve uluslararası organizasyonların yer aldığı Almanya'da düzenlenen fuarların bir kısmına milli düzeyde iştirak edildiğini hatırlattı. Hisarcıklıoğlu, TOBB organizasyonunda söz konusu organizasyonlara katılım sırasında verdikleri destekten dolayı Büyükelçi ve Büyükelçilik çalışanları ve Federal Almanya Dışişleri Bakanlığı'na teşekkür ederken, Türk heyetinin gümrük kontrolü yapılmaksızın geçişinin sağlanmasının Türk camiasında takdirle karşılandığına işaret etti. Rifat Hisarcıklıoğlu, oda ve borsa başkanlarının ve birlik mensuplarının vize işlemleri konusunda gösterilen ilgiye teşekkür ederken, bu ilginin devam edeceğine inandığını kaydetti. 
     Türkiye ile Almanya arasındaki ticari ilişkilerin geliştirilmesi ve olabilecek sorunların aşılması amacıyla 1993 yılında kurulan, Türk-Alman İşbirliği Konseyi'nin birliğin iştiraki ile her yıl toplandığını hatırlatan TOBB Başkanı, ''Konsey, yönlendirici ve kapsamlı yapısıyla gerçek bir işbirliği menakizması oluşturmaktadır'' dedi. 
     





</TEXT>
</DOC>
