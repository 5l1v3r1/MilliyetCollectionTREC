<DOC>
<DOCNO> 142300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sontur16.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Apo'yu yargılayan mahkemenin başkanı ''Vicdanımız rahat'' 
</HEADLINE>
<TEXT>

     Dönemin Ankara 2 No'lu DGM Başkanı, Yargıtay Üyesi Turgut Okyay, Avrupa İnsan Hakları Mahkemesi'nin AİHM terör örgütü elebaşı Abdullah Öcalan hakkında verdiği kararı değerlendirirken, ''Vicdanımız rahat, yüzümü ak. Daha ne yapacaktık ki '' dedi. 
     Okyay, AİHM'in Öcalan hakkında verdiği kararı bir grup gazeteciye değerlendirdi. 
     Yargılamanın adil olmadığına ilişkin AİHM kararının hatırlatılması üzerine Okyay, yargılamanın ne kadar adil olduğunun bütün dünya kamuoyunca görüldüğünü söyledi. 
     Terör örgütü elebaşı Öcalan'ın ve avukatlarının duruşmalarda yargılamanın ne kadar adil olduğunu ifade ettiklerini belirten Okyay, Askeri hakimin Anayasa'da yapılan değişikliğin ardından heyetten ayrıldığını anımsattı ve şunları söyledi 
     "Askeri hakim zaten iki celse bulundu. Yasa değişikliğinden sonra askeri hakim gidince sanık ve müdahil avukatlarına sorduk duruşmaların yenilenmesini istiyor musunuz diye. Hayır, son derece adil yargılama yapılıyor dediler. Daha ne yapacaktık ki " ''AİHM, bu olayla bir kez daha Türkiye'ye karşı ne kadar çifte standartlı olduğunu göstermiştir'' diyen Okyay, AİHM'in bu kararının çifte standartlı bir karar olduğunun çok açık olduğunu söyledi. 
     AİHM ne karar verirse versin, vicdanen müsterih olduğunu vurgulayan Yargıtay Üyesi Okyay, ''Vicdanımız rahat, yüzümüz ak. AİHM'in kararının çifte standartlı olduğunu bildiğim için verdiği karara hiç üzülmüyorum'' diye konuştu. 
     
     YENİDEN YARGILANAMAZ 

     Adalet Bakanı Cemil Çiçek, Öcalan davasının Avrupa İnsan Hakları Mahkemesi'ne AİHM götürülmesinin asıl nedeninin, konuyu siyasi zemine taşımak olduğunu söyledi. Çiçek, yasal olarak Abdullah Öcalan'ın yeniden yargılanmasının mümkün olmadığını da söyledi. 
     Çiçek, TBMM'de gazetecilere AİHM'in bugünkü kararını değerlendirirken, mahkemenin kararının nihai olmadığını, iki tarafın da kararı Büyük Daire'ye götürme imkanı bulunduğunu söyledi. Temyiz için 3 aylık bir zaman olduğunu belirten Çiçek, ''Bu zaman süresi içerisinde Türkiye konuyu tezekkür ettirecektir, ondan sonra da herhalde götürecektir diye düşünüyorum'' dedi. 
     Çiçek, şunları söyledi 
     ''Konunun İnsan Hakları Mahkemesi'ne götürülmesinin esas sebebi, bence, adil yargılama yapılmadığından değil, kişi zaten kendi suçunu kendisi de kabul ediyor konuyu hukuki zeminden siyasi zemine taşımak, Avrupa makamları önünde konuyu siyaset malzemesi yapmak içindir. Meselenin siyasi yönü, anladığım kadarıyla bu işi oraya götürenler açısından hukuki yönünden daha ağır basıyor.'' ''Bu karar siyasi olarak değerlendirilebilir mi '' sorusu üzerine de Çiçek, ''Yargı kararı olduğu için kayda değer buluyorum dedim ama tartışmaya devam edilecek. Bu konu epey tartışılacaktır'' diye konuştu. 
     
</TEXT>
</DOC>
