<DOC>
<DOCNO> 143394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sondun30.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair "Önümüzde son derece zor bir karar var" 
</HEADLINE>
<TEXT>

     İngiltere Avam Kamarası'nın toplantısını bir konuşmayla açan Başbakan Tony Blair, üyelere, "Önümüzde son derece zor bir karar duruyor" dedi Irak'a yıllar önce silahsızlanma çağrısı yapıldığını, ancak bu ülkenin silahsızlanmak yerine, "daha da azgınlaşan bir hırsla kitle imha silahları programına hız verdiğini" öne süren Blair, "Bu kriz gelecekteki uluslararası politikanın şeklini de belirleyecektir" diye konuştu. 
     Dünya üzerindeki hiçbir istihbarat örgütünün Saddam'ın elinde kitle imha silahı bulunmadığına inanmadığını belirten Blair, "Saddam bilinen eski oyunları oynamayı sürdürüyor" dedi. 
     Sadece müttefik iki ülkenin bölgeye asker yığmasıyla bile Irak yönetiminde bazı fedakarlık belirtileri ortaya çıktığını belirten Blair, "Eğer sadece ABD ve İngiliz güçleri değil, BM üyelerinden oluşan çokuluslu bir güç bölgeye gitseydi, Saddam işbirliğine razı olacaktı" diye konuştu. 
     Irak konusunda "son aşamaya itildiklerinde harekete geçeceklerini" belirten Blair, bugün harekatın ertelenmesi halinde, bunun sonuçlarının herkes açısından çok daha ağır olacağını söyledi. 
     "Kitle imha silahlarına sahip ülkelerle, dünyanın her yerinde örgütlenmiş olan terörist örgütlerin ortak tehdidine" işaret eden Blair, "Bugün bu iki grubun bağları zayıf, ama güçlenmesi an meselesi" dedi. 
     Irak'ın Saddam rejiminden kurtulmasının ardından bu ülkenin petrol gelirlerinin ülke halkının refahı ve geleceği için kullanılmak üzere bir fonda toplanmasını ve bu fonun da BM'nin yönetiminde olmasını desteklediklerini belirten Blair, Kuzey Irak'taki Kürtlerin aslında Türk askerinden değil, Saddam rejiminin kalmasından korktuklarını söyledi 
     





</TEXT>
</DOC>
