<DOC>
<DOCNO> 102737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sonspo03.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da, yenilginin üzüntüsü yaşanıyor. 
</HEADLINE>
<TEXT>

     Diyarbakırspor'da, Adanaspor maçı yenilgisinin üzüntüsü yaşanıyor. 
     Kulüp basın sözcüsü Şahismail Bedirhanoğlu, yaptığı açıklamada, dün yaptıkları Adanaspor maçında iyi oynayan takımın kazandığını ve Adanaspor'un, savunma boşluklarından yararlanarak galibiyet aldığını söyledi. 
     İkinci yarıda Diyarbakırspor'un maça ağırlığını koymasına karşın olumlu bir sonuç alamadığını, ancak yenilmelerine rağmen takımın çok kötü olmadığını savunan Bedirhanoğlu, Adanaspor'u aldıkları galibiyetten dolayı kutladıklarını bildirdi. 
     Taraftarların karamsarlığa kapılmaması gerektiğini ifade eden Bedirhanoğlu, şöyle konuştu 
     ''Takım, önümüzdeki günlerde iyi sonuçlar alacaktır. Yarın teknik direktör Hüseyin Kalpar ile bir değerlendirme toplantısı yapılacak. Hocadan takımla ilgili bilgi istenecek. Takımdaki eksiklikler belirlenecek. Kaybettiğimiz bu puanları ileride çok arayacağız. Herşeye rağmen takıma güveniyoruz.'' Bedirhanoğlu, takımda sakat ve cezalı oyuncunun bulunmadığını da sözlerine ekledi. 
     





</TEXT>
</DOC>
