<DOC>
<DOCNO> 139965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sontur36.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül "Karar ortada, saygı göstermek zorundayız" 
</HEADLINE>
<TEXT>

     Başbakan Abdullah Gül, Başbakanlık Tezkeresi ile ilgili TBMM'nin kararının ortada olduğunu belirterek, ''Hepimiz saygı göstermek zorundayız'' dedi. 
     Gül, Hükümet olarak her türlü tedbiri alacaklarını, konunun hem parti hem de Hükümet nezdinde değerlendirildikten sonra ne gerekiyorsa yapılacağını bildirdi. 
     TBMM'den ayrılırken gazetecilere yaptığı açıklamada, Türkiye'nin bölgedeki tek demokratik ülke olduğunu belirten Gül, her şeyin demokratik süreç içinde işlediğini ve kamuoyunun önünde olduğunu söyledi. Konunun hem Bakanlar Kurulu, hem parti grubunda görüşüldüğünü anlatan Gül, ''Bugün TBMM'ye geldi. TBMM kararı ortadadır. Hepimiz saygı göstermek zorundayız. Demokrasinin gereği budur. Şüphesiz ki, biz Hükümet olarak her türlü tedbiri hiç gecikmeden alacağız ve ne gerekiyorsa onu yapacağız'' diye konuştu. 
     Konunun bugün yarın hem Hükümet hem de parti nezdinde değerlendirileceğini ifade eden Gül, bundan sonra ne yapılacağı sorusuna karşılık, ''önemli ve ciddi bir mesele içindeyiz. Türkiye'nin güvenliği ve geleceğini ilgilendiren bir durum sözkonusu... Bu bir iç politika meselesi değildir. Dolayısıyla bu tip konuları iç politika malzemesi yapmanın Türkiye çıkarları için doğru olmadığı kanaatindeyim'' dedi. 
     
     ''HÜKÜMET KRİTİK ZAMANDA OLDUĞUMUZUN FARKINDA'' 
     Gül, ''Hükümet'in önünde kaç yol var '' sorusuna karşılık ''Tüm bunları oturup değerlendireceğiz. Ne gerekiyorsa onu yapacağız. Şundan kimsenin şüphesi olmasın ki, Hükümet her türlü tedbiri alacaktır. Hükümet kritik bir zamanda olduğumuzun farkındadır. Bu nedenle her türlü tedbir zaten düşünülmüştür. Bugün, yarın çalışılacaktır. Herkes görevinin başındadır. Kimse tereddüte düşmesin'' dedi. 
     Gül, ikinci bir tezkere gelip gelmeyeceği sorusuna, ''Bunları konuşacağız, değerlendireceğiz'' yanıtını verdi. 
     Gül, ABD ile temas olup olmadığı sorusu üzerine, Dışişleri Bakanlığı Müsteşarı'nın ABD Büyükelçisi'ne olup bitenlerle ilgili bilgi aktardığını söyledi. 
     Gül, açıklamaları sırasında basın mensupları arasında izdiham yaşanmasına, ''arkadaşlar,siz konuşacaksanız ben konuşmayayım'' diye tepki gösterdi. 
     





</TEXT>
</DOC>
