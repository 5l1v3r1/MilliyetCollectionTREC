<DOC>
<DOCNO> 120536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/guncel/gun05.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıf parasıyla Mercedes 
</HEADLINE>
<TEXT>

Emniyet Genel Müdürü Kemal Önal için Polis Vakfı’nın parasıyla, Almanya’dan yarım trilyona Mercedes alındı. Batman ve Diyarbakır Emniyet müdürlerine alınan BMW’ler ise daha pahalı 
     TOLGA ŞARDAN ANKARA 

     Emniyet Genel Müdürü Kemal Önal için, Türk Polisini Güçlendirme Vakfı kaynakları kullanılarak, vergisiz fiyatı 305 bin euro yaklaşık 490 milyar olan zırhlı makam aracı satın alındığı ortaya çıktı. Önal, "Kendim için değil, hizmet için alındı. Diyarbakır ve Batman Emniyet müdürlerine alınan BMW’ler daha pahalı" dedi. 
     Milliyet, emniyet müdürleri için sadece üç makam aracına 1.5 trilyon liranın üzerinde para ödendiğini ortaya çıkardı. 
     Alınan bilgiye göre, 7 yıl önce Emniyet Genel Müdürü’nün kullanması için alınan "BMW 750" model zırhlı makam aracı, geçtiğimiz yıllarda ekonomik ömrünü tamamladığı gerekçesiyle hizmetten çekildi. Emniyet Genel Müdürü için "Renault Safrane" marka araç satın alındı. Ancak, Genel Müdürlük kısa süre önce zırhlı makam aracı satın almak için yeniden harekete geçti. 
     Hizbullah terör örgütünün hedefi oldukları gerekçesiyle daha önce Diyarbakır ve Batman Emniyet müdürleri için yapılan zırhlı araç alımı sırasında Genel Müdür için de Alman Mercedes firmasından teklif istendi. İki Emniyet Müdürü için BMW ile anlaşma yapılırken, Emniyet Genel Müdürü için Mercedes firmasıyla görüşüldü. 
     Firma, özel imal edilecek "S 500" model zırhlı Mercedes için önce 486 bin euro 770 milyar lira fiyat bildirdi. Pazarlıklardan sonra fiyat 313 bin euro’ya çekildi. Firma, başka bir müşteri için yapılan ancak satılmayan ve daha ileri model olduğu belirtilen "S 600 Long" model aracı 305 bin euro’ya satmayı teklif etti. 
     
Vergili fiyat 800 milyar      Emniyet, bu teklifi kabul etti. Polis Vakfı Yönetim Kurulu, 39 nolu kararıyla bu işlemi resmileştirdi ve araç, vergi muafiyetiyle Türkiye’ye getirildi. Söz konusu Mercedes herhangi bir alıcı için, muafiyet söz konusu olmadığından yaklaşık yüzde 50 oranındaki vergi yükü ve bayi k rıyla en az 800 milyar liraya mal olacaktı. 
     Şehit edilen Diyarbakır Emniyet Müdürü Gaffar Okkan’a yöneltilen silahlı - bombalı saldırıyı hatırlatan Emniyet Genel Müdürü Önal, "O zaman hiç kimsenin Niye zırhlı araç yoktu ’ diye konuşmaya hakkı yoktur. Daha pahalı araçlar vardı, mevcutların en ucuzu buydu" diye konuştu. Önal, aracı görevden ayrılmasından sonra kendisine tahsis ettireceği iddiasının doğru olmadığını söyledi. 
     



 GÜNCEL 
















</TEXT>
</DOC>
