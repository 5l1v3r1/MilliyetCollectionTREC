<DOC>
<DOCNO> 117280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/siyaset/siy02.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli ağlatıyor 
</HEADLINE>
<TEXT>

MHP teşkilatları Bahçeli’yi kararından vazgeçirmeye çalışıyor. Osmaniye İl Başkanlığı’nın toplantısında kadınlar gözyaşını tutamadı 
     BÜNYAMİN YIL DHA 

     MHP lideri Devlet Bahçeli’nin partisinin baraja takılması nedeniyle genel başkanlığı bırakacağını açıklaması, memleketi Osmaniye ve Adana teşkilatında matem havası estirdi. 
     Bahçeli’nin görevi bırakmasını istemeyen MHP Osmaniye İl Başkanı Ertuğrul Koca’nın, "Bahçeli ile iftihar ediyoruz" derken, yutkunarak konuşması partilileri de duygulandırdı. Erkekler konuşmazken, kadınlar gözyaşlarını tutamadı. Adana İl Başkanı Akın Özgür de, Bahçeli’yi kararından vazgeçirmek için kendisine bir mektup yazarak, "Kararınızı erteleyin" ricasında bulundu. Bahçeli ile görüşmek için bir heyetle Ankara’ya gideceklerini belirten Özgür, mektubunda şunları kaydetti "Sizi gönülden destekledik. Değerli çabalarınızla Milliyetçi Hareket yeni bir renk kazandı. Prensiplerinize sonuna kadar bağlı olduğunuzu bildiğimiz halde, sizden bu kararınızı ertelemenizi ve yine liderimiz olmanızı istirham ediyoruz. Önce Ülkem’ anlayışına uygun olan davranış da budur diye inanıyoruz." 
     
Sazak ve Pandar istifa etti      ANKARA Milliyet 

     MHP Genel Başkanı Devlet Bahçeli’nin partisinin yüzde 10’luk seçim barajını aşamaması nedeniyle çekileceğini açıklamasının ardından Genel Başkan Yardımcısı Süleyman Servet Sazak ile Genel Sekreter Nursafa Pandar görevlerinden istifa etti. Sazak, seçim sonuçlarının ardından Başkanlık Divanı üyelerinin de istifa etmesi gerektiğini savunurken, herkesin ortak sorumluluk üstlenmesinin şart olduğunu ifade etti. 
     
     



 SİYASET 













</TEXT>
</DOC>
