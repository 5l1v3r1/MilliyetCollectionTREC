<DOC>
<DOCNO> 123166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/soneko04.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Bush, ekonomi yönetimi için liste hazırlıyor... 
</HEADLINE>
<TEXT>

     ABD Başkanı George W. Bush, ekonomi yönetimi için kısa liste hazırlarken, Wall Street tecrübesi olan kişilere yöneliyor. 
     Beyaz Saray baş ekonomi danışmanlığı ve ABD Hazine Bakanlığı için Goldman Sachs şirketinin eski başkanı Stephen Friedman ön sıralarda. 
     Stanford Üniversitesi ekonomisti Michael Boskin, Ticaret Bakanı Donald Evans ile Cumhuriyetçi Partili eski parlamenter Bill Archer gibileri de adaylar arasında. 
     Friedman, Cumhuriyeti Parti'nin 2000 yılı seçim kampanyalarında önemli mali yardımda bulunmasıyla tanınıyor. Akademisyen Boskin de Bush'un babasının iktidarı döneminde Beyaz Saray Ekonomi Danışmanları Konseyi başkanıydı ve ABD'nin şimdiki başkanı George W. Bush'in arkadaşı olduğu söyleniyor. 
     Seçim kampanyası sırasında ekonomi politisası konusunda danışmanlık eden Stanford Üniversitesi profesörü John Cogan'ın bütçe konularındaki danışmanlığın yararlanılacağı ya da Beyaz Saray ekonomi yönetiminde rol verileceği sanılıyor. 
     ABD Başkanı Yardımcısı Dick Cheney de Merkez Bankası eski başkanı Wayne Angell dahil, birkaç seçkin muhafazakar ekonomistle geçenlerde görüştü. 
     Ekonomi yönetimi için düşünülen diğer isimler arasında, Cumhuriyet Partili eski senatör Phil Gramm, yatırım piri Charles Schwab ile New York menkul kıymetler borsası başkanı Richard Grasso yeralıyor. 
     ABD Başkanı Bush'un, en yakın arkadaşlarından ve en güvendiği danışmanlarından Ticaret Bakanı Evans ile uluslararası ticaret özel temsilcisi Robert Zoellick'i ekonomi yönetiminin başına atayabileceği söyleniyor. 
     Harvard Üniversitesi profesörü Martin Feldstein de akademisyen adaylar arasında, UBS PaineWebber şirketinin başkanı ve baş yöneticisi Joseph Grano'nun da adı geçiyor. Beyaz Saray Ekonomi Danışmanları Konseyi başkanı Glenn Hubbard'ın da ekonomi üst yönetimine atanabileceği söyleniyor. 
     





</TEXT>
</DOC>
