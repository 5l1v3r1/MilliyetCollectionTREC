<DOC>
<DOCNO> 122122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sondun27.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Basra... Bombardımanda 4 kişi öldü, 27 kişi yaralandı... 
</HEADLINE>
<TEXT>

     Irak, ülkenin güneyinde ''uçuşa yasak'' bölgede devriye gezen Amerikan ve İngiliz uçaklarının, Basra'daki bir petrol şirketini bombalamasının ardından 4 kişinin öldüğünü, 27 kişinin yaralandığını bildirdi. 
     Iraklı askeri bir sözcü, saldırıda 4 kişinin öldüğünü, 27 kişinin yaralandığını belirtirken, petrol şirketinin yetkilileri yaralanan kişilerin işçiler ve yakındaki yoldan geçenler olduğunu kaydetti. 
     ABD'nin Florida eyaletinde bulunan Tampa'daki Merkez Komutanlığı ise Basra yakınlarındaki bir hedefe müttefik uçaklarının saldırıda bulunduğunu doğruladı, ancak hedefin Irak'ın bir hava savunma tesisi olduğunu bildirdi. 
     Komutanlık açıklamasında, saldırının, ''Irak birliklerinin kuzeydeki uçuşa yasak bölgede ittifak uçaklarına uçaksavar atışı yapması üzerine'' yapıldığı belirtildi. Açıklamada ayrıca, ''sivillerin yaralanmaması ve sivil birimlerin zarar görmemesi için ittifak uçaklarının azami dikkat gösterdiği'' ifade edildi. 
     İngiltere Savunma Bakanlığı'ndan bir yetkili ise ''bu tür bir olaydan haberdar olmadıklarını'' söyledi. 

     
</TEXT>
</DOC>
