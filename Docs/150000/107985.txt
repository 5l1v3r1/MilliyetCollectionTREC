<DOC>
<DOCNO> 107985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/guncel/gun08.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Vejetaryen beslenme sağlıksız mı 
</HEADLINE>
<TEXT>

ÇAPRAZ ATEŞ 
     SEMRA KARDEŞOĞLU 

     İsveç ve Norveçli doktorların yaptığı araştırma, et yiyenler ile sebze yiyenler arasında sağlık açısından bir fark olmadığını ortaya koydu. Hatta et yiyenlerin, vejetaryenlere göre kendilerini daha iyi hissettikleri, depresyondan uzak kaldıkları kanıtlandı. Vejetaryenlerin ise daha sık baş ağrısı çektiği, daha sık hastalandığı ve kendilerini daha yorgun hissettiği belirtildi. Vejetaryen beslenme, gerçekten de yıllardır savunulduğu gibi sağlıklı bir beslenme türü değil mi Uzmanların görüşleri şöyle 
     
     Selma Önelge beslenme ve diyet uzmanı 
Önerdiğimiz bir sistem      Vejetaryen beslenme, son yıllarda önerdiğimiz Akdeniz beslenmesine en yakın tarz. Burada önemli olan, hayvansal protein yerine bitkisel proteini dengeli biçimde almaktır. Örneğin et yerine bitkisel protein içeren tahıl ve kuru baklagiller yenildiğinde denge sağlanır. Zaten vejetaryenler de bu dengeyi biliyorlar. Vitamin ve mineral dengesi korunduğunda sorun yaşanmaz. Ancak bildiğiniz gibi vejetaryenliğin de türleri var. Hiçbir hayvansal ürünü almayanlar, örneğin yumurta yemeyen ve süt bile içmeyenlerde sağlıklı beslenme sağlanamayabilir. 
     
     Aşkın Yüksel beslenme ve diyet uzmanı 
Kanser riskini azaltır      Vejetaryenlik, benim desteklediğim bir akım. Bu tür beslenmeyi sadece gelişmekte olan çocuklara önermiyoruz. O da gelişme çağında B12’ye olan ihtiyaçtan dolayı. Vejateryenler, daha fazla depresyon yaşamasını bırakın, daha huzurlu, insancıl, sakin insanlardır. Sağlıklı ve uzun yaşarlar. Kolesterolün çok düşük olması nedeniyle kalp damar hastalıklarına yakalanma olasılıkları azdır. Sindirim sistemi çok iyi çalıştığı için kolon kanserine yakalanma riski daha azdır. Posalı besin tükettiklerinden diş ve diş etleri ile mide ve bağırsak sistemi normale göre daha sağlıklıdır. Vejetaryenler içinde bir grup var ki sadece doğal besinleri tüketir. Topraktan alınmış besin yer, dondurulmuş yiyecekten uzak durur. Onlar diğer vejetaryenlerden de sağlıklıdır. 
     
     Haluk Saçaklı obezite danışmanı 
Vücut direnci düşer      Sağlıklı bir beslenme için hayvansal kaynaklı besin öğelerinin vücuda girmesi gerekiyor. Vücudun ihtiyacı olan 22 tane aminoasidin bir araya gelmesiyle proteinler oluşur. Bunun 8 tanesini vücut yapamaz, eksikliğinde doğal besin kaynaklarından alınması gerekir. Dolayısıyla 8 tane elzem aminoasit hayvansal kaynaklı besin öğelerinde bulunuyor. Eğer bunları almazsak protein eksikliği, yine demir ve kalsiyum gibi mineral eksikliği, B12 ve D vitamini eksiklilerine neden olur. Bu da insanın sağlığının bozulmasına sebep olabiliyor. Bunlar kansızlık, halsizlik, takatsizlik, iş verimi düşmesi, sık hastalanma gibi sorunlar yaratabiliyor. 
     
     Dr. Jan Klod Kayuka iç hastalıkları uzmanı 
Ağır tablolar oluşabilir      Vejetaryen beslenme, ideal bir beslenme türü değil. Sağlıklı bir beslenme protein, karbonhidrat ve yağların gerektiği kadar alınmasıyla sağlanabilir. Vejetaryen beslenmede en sık görülen sorun demir eksikliği. Bu da kansızlık ve halsizliğe neden olabilir. Hayvansal proteinlerde bulunan aminoasitlerin az alımı nedeniyle vücutta birtakım tahribatlara yol açar. Özellikle yetişme çağında gelişme geriliğine neden olabilir. Süt ve yumurta gibi hiçbir hayvansal besinin tüketilmediği vejetaryenlik türünde daha ağır tablolar oluşabilir. Protein düşüklüğü ve eksikliği görülebilir. Bunun ileri safhasında enfeksiyonlara karşı direnç azalması, bağışıklık sisteminde zayıflama görülür. 
     



 GÜNCEL 















</TEXT>
</DOC>
