<DOC>
<DOCNO> 118291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sonspo19.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay, teknik direktör Ümit Turmuş ile devam kararı aldı... 
</HEADLINE>
<TEXT>

     Altay'da, Gençlerbirliği yenilgisi sonrası kulüp başkanı Hayri Yorgancıoğlu'nun sert şekilde eleştirerek, görevden almayı düşündüğü teknik direktör Ümit Turmuş ile devam edilmesi kararı alındı. 
     Siyah-beyazlı takımın Gençlerbirliği deplasmanında ligde üstüste 6. yenilgisini alması sonrasında kulüp başkanı Hayri Yorgancıoğlu, başarısızlığın faturasını Turmuş'a kesti. Her maça ayrı kadroyla çıkıldığını, hala oyun sisteminin oturtulamadığını belirten Yorgancıoğlu, A.A muhabirine yaptığı açıklamada, şunları söyledi 
     ''Elimizde çok değerli elemanlar varken hala Kamerunlular'da ısrar ediyor. Kamerunluların verimsiz, kalitesiz olduğunu herkes gördü, o görmedi. Teknik direktörümüzün yanlışları bizi perişan etti. Görevden alınmasını yönetici arkadaşlarımıza önereceğim.'' Daha sonra yapılan toplantıda Turmuş'un göreve devam etmesine ve bu konudaki kararın 14 Kasım'daki genel kurulda işbaşına gelecek yönetime bırakılmasına karar verildi. 
     
     TURMUŞ'UN DEĞERLENDİRMESİ 
     Altay Teknik Direktörü Ümit Turmuş ise kendisiyle ilgili eleştirilere şimdilik karşılık vermek istemediğini belirtti. 
     Gençlerbirliği deplasmanında mücadele gücü yüksek oyuncularla sahaya çıktıklarını, ancak Bülent ve Buba'nın sakatlanmasıyla iki kez istemeden değişiklik yapmak zorunda kaldıklarını belirten Turmuş, ''Yine de maçtan puan alabilirdik. Bizim taç atmamız gereken pozisyonda rakibimiz serbest vuruş kullandı, golü yedik. Artık Beşiktaş maçını düşünmek zorundayız'' dedi. 
     





</TEXT>
</DOC>
