<DOC>
<DOCNO> 105202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/siyaset/siy01.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş’in farkı yok 
</HEADLINE>
<TEXT>

Deniz Baykal, "Ekonominin yönetimi Derviş’te mi olacak " sorusuna net yanıt vermedi. Baykal, "Derviş de artık hepimiz gibi CHP’li. Diğer CHP’lilerden, bizden farkı yok" dedi 
     ANKARA Milliyet 

     CHP Genel Başkanı Deniz Baykal, Kemal Derviş’in artık CHP’li olduğunu, diğer partililerden bir farkı bulunmadığını söyledi. CNN Türk’teki Kafe Siyaset programına konuşan Baykal, CHP iktidarında, maliye, hazine ve dış ticaret yönetimlerinin bir araya toplanacağını anlattı. "Ekonominin yönetimi Derviş’te mi olacak " sorusuna net yanıt vermeyen Baykal, "Derviş de artık CHP’li, hepimiz gibi. Diğer CHP’lilerden, bizden farkı yok" dedi. Baykal, devletin ve ekonominin yeniden yapılandırılması gerektiğini de kaydetti. 
     Baykal, seçimlerin ertelenmesi halinde Arjantin gibi krize girileceğini söyleyerek şu tepkiyi gösterdi "Türkiye’ye yakışmayan bir tablo var. Bunun arkasında barajın altında kalacağını düşünen siyasi partiler var. Kimse için şu parti barajın altında kalacak’ demem. Çünkü barajın altında kaldığımdan o duyguyu iyi bilirim." 
     
     HADEP uyarısı 
     Yüzde 10’luk barajın korunmasından yana olduklarını ifade eden Baykal, "Türkiye uluslaşma sürecini henüz tamamlamadı. Etnik, kültürel, mezhepsel konuların siyasete yansımasını istemiyorsak dikkatli olmalıyız" dedi. 
     Milletvekili dokunulmazlığının kaldırılmasını öngördüklerini belirten Baykal, "Dokunlmazlığım var diye caka satacak milletvekili istemiyorum" diye konuştu. Türkiye’nin karşı karşıya bulunduğu sorunları aşmasının yolunun "güçlü bir hükümet" modelinden geçtiğini vurgulayan Baykal, halkıyla sorunu olmayan, AB vizyonuna ve güçlü ekonomi politikalarına sahip bir hükümetin göreve gelmesi gerektiğini belirterek, "Seçimlerden inşallah güçlü tek parti iktidarı ortaya çıkar" dedi. 
     



 SİYASET 















</TEXT>
</DOC>
