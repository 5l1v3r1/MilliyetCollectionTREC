<DOC>
<DOCNO> 119559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sonspo09.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, Ankaragücü maçına hazırlanıyor... 
</HEADLINE>
<TEXT>

     Birinci Süper Futbol Ligi'nde, Galatasaray'a deplasmanda 2-1 yenilen Trabzonspor, 1 günlük iznin ardından çalışmalara başladı. 
     Teknik Direktör Samet Aybaba yönetiminde, Mehmet Ali Yılmaz Tesisleri'nde yaklaşık 1,5 saat süren çalışmaya, sakatlıkları bulunan Lee eul Yong ile Ümit Milli Takım kampına giden Ali Şen katılmadı. İdman sırasında sakatlıkları nükseden Feridun ve Serkan Kılıç ise çalışmayı yarıda bıraktı. 
     Bordo-mavili takımda, futbolcuların morallerinin oldukça bozuk olduğu gözlenirken, Teknik Direktör Samet Aybaba, Fatih başta olmak üzere futbolcularla görüşerek, onları Galatasaray maçında yaptıkları hatalar konusunda uyardı. 
     
     4 FUTBOLCU CEZA SINIRINDA 
     Trabzonspor'da, Ankaragücü maçı öncesi 4 oyuncu ceza sınırında bulunuyor. 
     Bordo-mavili takımda, Gökdeniz, Erdinç, Erman Güracar ve Aurelio sarı kart görmeleri durumunda cezalı konuma düşecek. 
     
     YÖNETİM KURULUNUN KRİTİK TOPLANTISI 
     Trabzonspor'da, eski asbaşkanlardan İskender Önal'ın kulüp başkanlığına adaylığını açıklamasının ardından henüz başkanlığa adaylık konusunda bir karar açıklamayan bordo-mavili takımın yönetim kurulu, haftalık toplantısını bugüne aldı. 
     Karadeniz ekibinde, başkanlık için ismi geçen Ahmet Ağaoğlu ile Kulüp Başkanı Özkan Sümer'in de bu akşamki toplantı sonrasında karar vermeleri bekleniyor. 
     





</TEXT>
</DOC>
