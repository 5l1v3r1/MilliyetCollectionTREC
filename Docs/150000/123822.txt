<DOC>
<DOCNO> 123822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sontur33.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fadıl Akgündüz "Cezaevine gönderileceğim" 
</HEADLINE>
<TEXT>

     Siirt'teki seçim sonuçlarının iptaliyle milletvekilliği düşen ve hakkında ''nitelikli dolandırıcılık'' suçundan gıyabi tutuklama kararı çıkarılan Fadıl Akgündüz, hakkındaki kararların hukuka aykırı alındığını öne sürerek, Avrupa İnsan Hakları Mahkemesi'ne başvuracağını bildirdi. 
     Akgündüz, hakkında gıyabi tutuklama kararı çıkarılmasının ardından 34 JET 25 plakalı limuzini ile geldiği Bağcılar Adliyesi önünde, polislerce adliye binasına alınmadan önce gazetecilere açıklamalarda bulundu. 
     Hakkında, hukuka aykırı şekilde bir karar alındığını öne süren Akgündüz, ''Meclis, Anayasa'ya göre benim milletvekilliğimi düşürmesi gerekirken, sadece Genel Kurul'da okuyarak milletvekilliğimin düştüğünü ilan etti. Bu kararlar karşısında Avrupa İnsan Hakları Mahkemesi'ne gideceğim. Şu anda kanunen ben milletvekiliyim'' dedi. 
     Savcılıkça çağırıldığını, ifadesinin alınacağını ve dokunulmazlık hakkının kullandırılmadığını belirten Akgündüz, konuşmasını şöyle sürdürdü 
     ''Türkiye, çok büyük ümitlerle bir iktidarı getirdi ülkenin başına. Adından çok ümitlenmiştik. Adalet ve Kalkınma ismi bizi çok etkilemişti. Ben bu hükümete güvenoyu verdim. Meclis Başkanı seçiminde de oy verdim. Ama şu an görüyoruz ki benim dosyam Adalet Bakanlığı'nda kaybolduğu için benim burada ifadem alınamaycak. Ve hakkımda alınan gıyabi tutuklama kararı vicahiye çevrilip cezaevine gönderileceğim. Bu zulmün nasıl açıklanacağını kamuoyu değerlendirecektir.'' ''Hiçbir yanlış iş yapmadığını, memlekete hizmet için gecesini gündüzünü verdiğini'' belirten Akgündüz, ''Şu an mağdur edilen ben değilim. Benimle birlikte bu memlekete, vatanına parasını gönderen 15 bin tane insan var. Onların işi için, onların işini ayağa kaldırmak için Türkiye'ye geldim. Siirt'ime, Doğu'ya, Türkiye'nin ilk dünya otomobili 'İmza'nın fabrikasını kurmak için Türkiye'ye geldim. Fakat Ümraniye sapığı gibi günlerdir evimin önüne polis gönderildi. Ve sanki kaçacakmışım gibi, bir milletvekili olduğum halde takip edildim. Psikolojik baskı altında tutulmaya çalışıldım'' dedi. 
     Akgündüz, konuşmasını, ''Bu zulmü hiç kimse, halkımız reva görmeyecektir ve bunun karşılığını verecektir. Ben kararı halkımıza bırakıyorum'' şeklinde tamamladı. 
     





</TEXT>
</DOC>
