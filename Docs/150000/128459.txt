<DOC>
<DOCNO> 128459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/yasam/yas01.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmen değil sanki kovboy’ 
</HEADLINE>
<TEXT>

Türkçe öğretmeni dersteyken kavgaya tutuştuğu Beden Eğitimi öğretmenine 15 kurşun sıktı. Beden Eğitimi öğretmeni ağır yaralı 
     AHMET KAYA, HAKAN YAĞLI Gaziantep 

     Gaziantep’in Yukarıbayır Mahallesi’ndeki Naciye ve Mustafa Gençten İlköğretim Okulu’nda dün akıl almaz bir olay yaşandı. Saat 11.00 sıralarında Türkçe öğretmeni Vedat Gündoğan 26 7 D sınıfında dersteyken, bir duyuru yapmak için sınıfa Beden Eğitimi öğretmeni İbrahim Sürmeli 27 girdi. Gündoğan ise duyuruyu yapamayacağını söyledi. 
     Daha önce okullar arası spor karşılaşmaları nedeniyle toplanan paralar yüzünden aralarında anlaşmazlık bulunan iki öğretmen bunun üzerine öğrencilerin önünde tartışmaya tutuştu. 
     
     Kaçtı da canını kurtardı 
     Dersinin bölünmesine sinirlenen iki yıllık öğretmen Vedat Gündoğan, üzerindeki ruhsatsız tabancasını çekip meslektaşının arkasından bir el ateş etti. Öğretmenlikten önce uzman çavuş olarak orduda görevli Sürmeli, bacağından yaralandıysa da sınıftan çıkmayı başardı ve kaçmaya başladı. Ancak Gündoğan peşini bırakmamaya kararlıydı, koridorda ateş etmeyi sürdürdü. Okul Müdürü’nün odasına sığınan Sürmeli’yi burada sıkıştıran Gündoğan, 15 kurşun bulunan tabancasındaki son mermileri de sıkıp okuldan kaçtı. 
     Ağır yaralanan bir yıllık öğretmen Sürmeli, olay yerine çağrılan ambülansla kaldırıldığı Gaziantep Devlet Hastanesi’nde ameliyata alındı. Hastanede yaralı öğretmenin görüntüsünü almaya çalışan gazetecilerse, Sürmeli’nin yakınlarının saldırısına uğradı. 
     
     Öğrenciler şoka girdi 
     Okul öğleden sonra tatil edilirken öğretmenlerinin silahlı kavgasına tanık olan öğrenciler şoke olurken, büyük bölümü gözyaşlarını tutamadı. Dehşeti yaşayan öğrenciler, "İkisi de sinirliydi. İbrahim öğretmen sınıftan çıkarken, Vedat öğretmen belinden silahı çekip ateş etti. İbrahim hoca kaçmaya başladı. Koridorda da silah seslerinin devam ettiğini duyduk. Korkumuzdan sınıftan çıkmadık" dedi. Olay yerinde inceleme yapan polis 15 boş kovan buldu. 
     



 YAŞAM 
























</TEXT>
</DOC>
