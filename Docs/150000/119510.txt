<DOC>
<DOCNO> 119510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sondun12.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Dışişleri Bakanı "Savaştan Türkiye zarara uğrar" 
</HEADLINE>
<TEXT>

     Irak Dışişleri Bakanı Naci Sabri, ülkesine uygulanan ambargo ve Körfez Savaşı'ndan önemli ölçüde zarar gören Türkiye'nin, yeni bir savaşın çıkması halinde daha çok zarara uğrayacağını söyledi. 
     Sabri, A.A muhabirine makamında verdiği özel demeçte, Irak ile ilgili gelişmeler ve Türkiye ile ilişkileri konusunda açıklamalarda bulundu. 
     Irak halkıyla tarihsel, coğrafi ve kültürel bağları bulunan Türk halkına ''büyük sempati'' duyduğunu belirten Sabri, iki komşu ülke arasındaki bağların ortak sınırda güvenlik ve istikrar konusuna olumlu etki yapacağını belirtti. Ortak sınırda olası bir ihlalin diğer tarafa olumsuz yansıyacağını ve bunun hiç kimsenin yararına olmayacağını ifade eden Sabri, ''Böyle bir durumun hem Irak, hem de Türkiye için tehlikeli olduğunu göz önüne almak gerekir'' dedi. 
     ''Körfez Savaşı'ndan önce Irak'a ambargonun uygulanması ve 1991'de savaşın patlak vermesiyle baş gösteren tehditlerin, tehlikeli bir şekilde, Türkiye'nin güvenlik, istikrar ve ekonomisine etki yaptığını'' söyleyen Sabri, ''Biz Irak ve Türkiye olarak, birbirimize eziyet vermemeye çalışıyoruz. Ortak sınırımızda, ortak çıkarlarımızı, güvenlik ve istikrarımızı derinleştirme yönünde çabalarımızı sürdürüyoruz'' diye konuştu. 
     Irak'a yönelik olası ''saldırganlığın'', yalnız Irak'a değil, Irak'ın tüm komşuları ve ''özellikle de Türkiye'ye büyük zarar vereceğini'' kaydeden Irak Dışişleri Bakanı, sözlerini şöyle sürdürdü 
     ''Amerika'nın Irak'a karşı savaşı patlak verirse, tehlike Türkiye'nin toprak bütünlüğüne de sıçrayacaktır. Savaşın patlak vermemesi için, Türk kardeşlerimizin söylediklerimizi göz önüne almalarını umuyorum. Biz geçmişteki ve şimdiki Türk yetkililerinin, Irak'a saldırı için saldırganlara kolaylıklar tanımayacakları konusunda verdikleri demeçlerinden memnunuz.'' Sabri, Türkiye ile Irak arasındaki ekonomik ve ticari ilişkilerin önemine de dikkat çekti. 
     
     SİLAH DENETİMİ 
     Irak Dışişleri Bakanı Naci Sabri, geçen 16 Eylül'de BM Genel Sekreteri Kofi Annan ile yaptıkları anlaşmayla, silah denetçilerinin Irak'a dönüşlerini kabul ettiklerini belirtti ve ''Irak'ın kitle imha silahlarından arındığını'' söyledi. 
     Bu konuda Güvenlik Konseyi'nden yeni bir kararın çıkarılmasına taraftar olmadıklarını belirten Sabri, ''bu yeni karar çıkarma konusunun ABD'nin baskısıyla ortaya atıldığını'' savundu. 
     ''Amerika, Irak aleyhine uydurduğu yalanların ortaya çıkmasından korktuğu için Güvenlik Konseyi'nin denetçiler konusunda yeni bir karar çıkarmasını istedi ve bu kararla onların işlerini engellemeyi düşünüyor'' diyen Sabri, 1441 sayılı kararı ''çok kötü bir karar'' olarak niteledi. Sabri, bu kararın denetçiler önünde engeller yaratacağını savundu. 
     Irak'ın kitle imha silahlarından arındığı iddiasını yineleyen Sabri, ''Biz her şeye karşın, bu söz konusu kötü karar çerçevesinde işbirliğini kabul ederek, silah denetçileriyle işbirliği ve yardımlaşma kararı aldık'' diye konuştu. 
     Silah denetçilerinin, çalışmalarında tarafsız, dikkatli ve özenli olmalarını ümit ettiklerini belirten Iraklı Bakan, ''Denetçilerin BM amaçlarına hizmet etmeleri halinde, bizden de büyük yardım ve işbirliği görecekler'' dedi. 
     





</TEXT>
</DOC>
