<DOC>
<DOCNO> 132075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/ekonomi/eko06.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgin’in evine haciz 
</HEADLINE>
<TEXT>

Halk Bankası’nın Sabah Grubu’nun 40 trilyon 25 milyar liralık kredi borcu için haciz götürdüğü Dinç Bilgin’in evinden, antikalar, televizyon ve bilgisayar alındı 
     İSTANBUL Milliyet 

     Halk Bankası, Sabah Grubu’ndan 40 trilyon 25 milyar lira olan kredi alacağını tahsil edebilmek için Samandra’daki Sabah tesislerinin ardından Dinç Bilgin’in Sarıyer’deki evine de haciz götürdü. 
     Halk Bankası’nın başlattığı icra takibi üzerine İstanbul 2. İcra Tetkik Merci Hakimliği, Bilgin’in evinin Sarıyer’deki Alsit villasında olması nedeniyle Sarıyer İcra Müdürlüğü’ne talimat gönderdi. 
     
     Beş çilingir geldi 
     Sarıyer İcra Müdürlüğü’ne bağlı memurlar ve bankanın avukatları, dün saat 11.00’de haciz işlemlerini gerçekleştirmek üzere Büyükdere’deki siteye geldi. Ardından villaya girebilmek için çilingir çağrıldı. Beklenen çilingir saat 16.00 sıralarında geldi. Ancak ilk çilingirin meslek örgütüne üye olmadığı için geri gönderildiği öne sürüldü. Çilingir, ev kapısının çok güçlü ve çelikten olduğu için açılmasının kolay olmayacağını ifade etti. 
     İlk çilingirin ardından dört çilingir daha geldi ancak kapıyı açmayı başaramadı. Bunun üzerine bir Sabah Grubu çalışanından alınan anahtarla eve girildi. 
     Haciz sırasında ATV’nin sürekli çekim yaptığı öğrenildi. Dinç Bilgin’in villasından alınan eşyalar arasında 21 parça antika, bir televizyon ve bir de bilgisayarın olduğu belirtildi. Haczedilen eşyalar bir kamyonetle saat 20.00’de sitenin arka kapısından çıkarıldı. 
     



 EKONOMİ 



















</TEXT>
</DOC>
