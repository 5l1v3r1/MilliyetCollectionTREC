<DOC>
<DOCNO> 134064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sondun15.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendi kendine işkence yapan Belçikalı hastanede... 
</HEADLINE>
<TEXT>

     Belçika'nın Liege kentinde, ''bir parmağı kesilmiş'' ve ''işkence görmüş'' olarak hastaneye başvuran bir Belçikalının, ''kendi kendine işkence yaptığı'' anlaşıldı. 
     Christian Misotten 36 isimli Belçikalı, geçen hafta, sağ elinin bir parmağı kökten koparılmış, başı ve vücudunun çeşitli yerleri ağır yaralı halde hastaneye gelmiş, arabasını çalmak isteyen hırsızların kendisine işkence yaptıklarını bildirmişti. Belçikalı, garajının önünde saldırıya uğradığını, maskeli hırsızların kendisini dövdüklerini, başını duvara çarptıklarını, parmağını bir tel kesme cihazıyla kestiklerini anlatmıştı. 
     Polis olayla ilgili soruşturma açarken, radyo ve televizyonlara hastane yatağından demeçler veren Misotten, Liege kentinde ''parmak koparan bir çete''nin ortaya çıktığı söylentilerine yol açmış, kent sakinleri arasında panik ve endişe başlamıştı. 
     Polis yetkilileri, Belçikalının 6 yıllık ''külüstür'' arabasının çalınmak istenmesini şaşkınlıkla karşılamışlar ve soruşturmayı derinleştirmişlerdi. 
     Yetkililer, Misotten'in garajı önünde kesik parmağı ve tel kesme cihazını buldular. Yapılan araştırma sonunda, söz konusu cihazın, Belçikalı tarafından, olaydan bir gün önce satın alındığı belirlendi. 
     Misotten, polisin kanıtları ortaya çıkarması üzerine, parmağını kendisinin kestiğini, daha sonra kafasını duvarlara çarparak yaralandığını ve ardından babasına telefon ederek yardım istediğini itiraf etti. 
     ''Sevgiye ve ilgiye ihtiyacı olduğu için dikkat çekmek'' arzusuyla kendi kendine işkence yaptığı belirlenen Belçikalının, hastaneden çıktıktan sonra psikolojik tedaviye alınacağını duyuran polis, kent sakinlerine, ''parmak kesen bir çete bulunmadığı'' güvencesi verdi. 
     





</TEXT>
</DOC>
