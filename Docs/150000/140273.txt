<DOC>
<DOCNO> 140273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sondun20.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Bu kadar baskı görülmüş şey değildir" 
</HEADLINE>
<TEXT>

     KKTC Cumhurbaşkanı Rauf Denktaş, iki tarafla da konuşularak ortaya yeni bir plan çıkmasını istediklerini söyledi. 
     ''Rumların, plana 'Evet' de deseler, 'Hayır' da deseler, Türk tarafı ne yaparsa yapsın, Avrupa Birliği'ne gireceklerini'' belirten Denktaş, ''O halde bizim acelemiz ne Ben de ısrar ediyorum, bu plan değişecek'' dedi. 
     Cumhurbaşkanı Denktaş, KKTC'de yayın yapan Radyo Güven'e yaptığı açıklamada, temaslarda bulunmak üzere hafta içinde Ankara'ya gideceğini belirterek, ''Ankara, bizden istenilen imzayı, imzasıyla desteklemek zorunluluğuyla karşı karşıyadır. Türkiye Lahey'e gidip bu imzayı atacak mı, atabilir mi, yetki kimdedir. Bunları tabii Türkiye düşünecektir'' dedi. 
     Önlerinde tamamlanmamış bir plan olduğunu ve planda köklü değişiklikler istediğini ifade eden Denktaş, değişiklikleri hükümetin de desteklediğini kaydetti. 
     Referandum konusunda anayasal sorumluluğun hükümette olduğuna işaret eden Denktaş, planın halka sunulması için kabul edilmesi gerektiğini, oysa planın hiçbir yerde kabul edilmediğini belirtti. İktidarın bu planı kabul eder durumda olmadığını, kendisinin de kabul etmediğini dile getiren Denktaş, ancak kendilerinden baskıyla ''Evet'' ya da ''Hayır'' yanıtının istendiğini söyledi. 
     Planda, Türklerin içine dönecek Rumların dönüş sürelerinin moratoryum 4 yıldan 6 yıla çıkarılır gibi gözüktüğünü, ancak 65 yaşını dolduranlara iki yıl sonra, yanlarında eşleri ve diğer bir üçüncü kişiyle birlikte dönüş hakkının verildiğini anlatan Denktaş, moratoryumun aslında iki yıla indirildiğini, ayrıcı 65 yaşını dolduran herkesin içlerine dönebileceğini, buna bir sınır getirilmediğini kaydetti. 
     İki tarafın da kabul etmediği bir planın, zorla kendilerine kabul ettirilmeye çalışıldığına işaret eden Denktaş, Filistin'de de iki liderin anlaşarak barış imzaladığını, hatta Noel Barış Ödülü kazandığını, sonra bölgede ''kanın gövdeyi götürdüğünü'' söyledi. 
     ''Sanki Rum benim önüme her zaman kabul edilebilecek bir plan koydu da, ben kabul etmedim'' diyen Denktaş, bir anlaşmanın önündeki engelin, Rumların ''Kıbrıs Cumhuriyeti'' olma iddialarını sürdürmeleri ve Kıbrıs Türklerine bazı azınlık haklarının verilmek istenmesi olduğunu belirtti. 
     Planda Türk askerine çok etkisiz bir statü verildiğini, askerin kamp dışına çıkmak istemesinde dahi BM'den izin almasının istendiğini kaydeden Denktaş, ''Türkiye'nin askeri kanadı dahi bu planı kabul etmiyor, ben niye kabul edeyim, hakkım var mı buna '' dedi. 
     
     GENEL SEKRETER'E MEKTUP 
     Referanduma ''Hayır'' demek için Lahey'e gitmenin anlamı olmadığını dile getiren Denktaş, '' Rum Yönetimi lideri Tasos Papadopulos, 'Lahey'e, Hayır deyip de Hayırın nedenini de anlatmak için gideceğim' dedi. Onun üzerine bağlandık biz. Yoksa hayır demek için Lahey'e gitmenin lüzumu var mı Ama Genel Sekreter eli boş dönmesin diye herhalde, buna da sarıldı, 'Hayır diyecekseniz de geliniz' dedi. Ama uçağa binerken de 'Canım hayır diyeceklerse niye gelsinler' tabirinden laf etti'' diye konuştu. 
     BM Genel Sekreteri Kofi Annan'a bir mektup yazdığını ve yanıtını beklediğini ifade eden Denktaş, ''Bize söylediğin 'Hayır için de gel' mi, yoksa uçağa binerken söylediğin 'Evet diyeceksek mi gelelim', hangisidir, diye yazdım kendisine, bir mektup gönderdim'' dedi. 
     
     ''HAKİMLER KONUSUNDA BUGÜN YANIT İSTENİYOR 
     Cumhurbaşkanı Denktaş, her şeyin aceleye getirildiğini ifade ederek, önlerine konulan program uyarınca, olası bir anlaşmada ''Yüksek Mahkeme''de görev alacak üç uluslararası hakim hakkında karar vermeleri için bugün saat 17.00'ye kadar kendilerinden yanıt istendiğini açıkladı. 
     Bu hakimler hakkında gerekli bilgilere sahip olmadıklarını ve yanıt verecek durumda olmadıklarını belirten Denktaş, bu konuda telefonla yanıt verdiklerini, yazılı yanıtın da hazırlandığını söyledi. ''Bu kadar baskının ve dayatmanın görülmüş şey olmadığını'' dile getiren Denktaş, bu tür baskılarla plandaki boşlukların acelece doldurulmaya çalışıldığını kaydetti. Denktaş, ''Bu kadar acele işe şeytan karışır'' dedi. 
     Cumhurbaşkanı Denktaş, Lahey'de Camp David tipi görüşme olasılığıyla ilgili bir soruya karşılık, gündem dışı bir girişim olması halinde kendilerine bilgi verilmesi ve hazırlanmaları gerektiğini belirterek, ''Lahey'de bizi bir oyuna getireceklerse çok ayıp. Oyuna gelmez herkes'' dedi. 
     ''Ben bu planı imzalarsam, tası tarağı toplamaya başlamak lazım'' diyen Denktaş, planın Rumlara bireysel haklar verdiğini, imzayı attıktan sonra geriye dönüşün olmadığını kaydetti. 
     Kıbrıs'ta etnik kavgadan sonra ayrılığın huzur getirdiğinin altını çizen Denktaş, Rumlarla kişisel bazda bir sorunlarının olmadığını, asıl sorunun Rumların milli siyasetiyle ilgili olduğunu, kendisinin de her Rum ile tatlı tatlı konuşabileceğini kaydetti. Denktaş ayrıca, Avrupa İnsan Hakları Mahkemesi Rum Yargıcı Lugaidis'in, ''planın öngördüğü çözüm kin ve çatışmalar yaratır'' yönündeki sözlerini de hatırlattı. 
     





</TEXT>
</DOC>
