<DOC>
<DOCNO> 134635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/sonspo17.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
La Gazzetta Della Sport Nereye koyarsan koy, Emre gibi oynuyor 
</HEADLINE>
<TEXT>

     İtalya'nın en yüksek tirajlı spor gazetesi La Gazzetta Dello Sport, FC Inter'de oynayan Emre Belözoğlu'nun gerek sol kanatta gerek ortada hep üst düzeyde oynadığını yazdı. 
     ''Nereye koyarsan koy Emre gibi oynuyor'' başlığı altında verilen haberde, İtalyanlar'ın dünyaca ünlü yazarı Umberto Eco'nun tanınmış kitaplarından Foucault Sarkacı'na atıfta bulunularak, ''Eco'nun Foucault'un saat rakkası var ama bundan daha az karışık Hector Cuper'in Emre Belözoğlu olarak tanımladığı bir sarkacı var. Güvenilebilir kusursuz bir alet. Inter'in son 6 maçında minik Türk, orta alanın ortası ve solu arasında sürekli gidip geldi'' denildi. 
     Haberde, Emre'nin orta alanın her yerinde kendisinden bekleneni vermesinin büyük bir yetenek olduğunun altı çizildi. 
     ''Avrupalı Türk'' olarak yazdığı Emre'nin takım arkadaşı Okan Buruk ile saha içindeki uyumunu ve FC Inter'e kazandırdıklarını vurgulayan gazete, ''Emre ve Okan, hiçbir maçta 90 dakika oynamadılar ama beraber oynadıklarında da Inter hiç yenilmedi'' diye yazdı. 
     Bu arada Emre'nin oyun stiliyle ilgili değerlendirmede bulunan teknik direktör Hector Cuper de, ''Emre'nin normalde en verimli oynayacağı yer, orta alanın ortasıdır ama o atletik yapısı ve teknik kalitesi sayesinde, diğer görevleri de mükemmel bir biçimde yerine getiriyor'' dedi. 
     Öte yandan Emre Belözoğlu, gazetede yer alan demecinde, ''Ben, takımda dengeyi, geometriyi ve top çalmayı sağlamak zorundayım ama şut çekmem için hiçbir yasak yok. Özellikle Cuper'den. Yeter ki takımın arkası iyi kapatılsın. Bizi her zaman oyunda serbet bırakıyor'' diye konuştu. 
     Bu sezon için çok iyimser olduğunu belirten Türk futbolcu, ''Patlamak için herşey var. Bana öyle geliyor ki, Inter'in gerek Şampiyonlar Ligi gerek lig şampiyonluğunu elde etmesini sağlayacak herşeyi var. Bu yüzden ellerimizin boş kalmayacağını hissediyorum'' değerlendirmesini yaptı. 
     Emre, bu sezon sergilediği istikrarlı performansın sonucunu almak ve FC Interli taraftarları memnun etmek için 2 kupadan birini kazanmak istediklerini kaydetti. 
     





</TEXT>
</DOC>
