<DOC>
<DOCNO> 105154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sontur12.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
YTP, seçim şarkısını tanıttı... 
</HEADLINE>
<TEXT>

     Yeni Türkiye Partisi YTP Genel Sekreteri İstemihan Talay, partisinin seçim çalışmalarında kullanacağı ''Yeni Türkiye Marşı'' adlı şarkıyı basın mensuplarına tanıttı. 
     YTP Genel Merkezi'nde düzenlenen tanıtım toplantısında konuşan İstemihan Talay, şarkının Erkal Zenger tarafından bestelendiğini ve sanatçı Medine Kaplan tarafından seslendirildiğini söyledi. Talay, şarkının sadece YTP'nin değil, ''yeni Türkiye'ye inanan herkesin'' olduğunu belirtti. 
     A Milli Basketbol Takımı için bestelenen ''12 Dev Adam'' şarkısının beraberinde başarılar da getirdiğini anımsatan Talay, ''Yeni Türkiye Marşı''nın da kendilerine başarılar getireceğini ifade etti. 
     Şarkıda evrensel kavramlara yer verildiğine işaret eden Talay, ''şarkıyla birlikte ulusun dünyada yeni başarılara imza atacağına, Türkiye'nin yenilenmesi ile 21. yüzyılın lider ülkesi olacağına inandığını'' söyledi. 
     Öte yandan tanıtım toplantısının ardından, ''Yeni Türkiye Marşı''nın melodisinin tamamı ile sözlerinin nakarat bölümlerinin, Hasan Celal Güzel'in genel başkan olduğu dönemde Yeniden Doğuş Partisi'nin propaganda çalışmalarında kullanıldığı iddia edildi. 
     İstemihan Talay, şarkının beste ve güftesinin Erkal Zenger'e ait olduğunu, şarkının daha önce telifsiz olarak başka yerlerde kullanılmış olabileceğini söyledi. 
     YTP ile Erkal Zenger arasında yapılan özel bir anlaşmayla şarkının telif hakkının artık kendilerinde olduğunu anlatan Talay, önemli olanın, şarkının hak devri olduğunu sözlerine ekledi. 
     





</TEXT>
</DOC>
