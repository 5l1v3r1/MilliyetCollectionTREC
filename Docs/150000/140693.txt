<DOC>
<DOCNO> 140693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/spor/spo00.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇELİK OTORİTE 
</HEADLINE>
<TEXT>

Beşiktaş’ın en büyük futbolcusu olarak kabul edilen Baba Hakkı’nın, 1941’de Harbiye karşısındaki 3 - 0’lık yenilgiden 6 - 3’lük galibiyete ulaşılan mucizedeki rolü h l kulaktan kulağa dolaşır 
     Paşa konağından halkın gönlüne Beşiktaş'ın 100 Yılı - 4 
Attila GÖKÇE'nin kaleminden 

     Beşiktaş’ın futbol dünyasında tanınarak gelişmesinde ve büyümesinde en büyük pay sahipleri, kuşkusuz efsane yaratan yıldız futbolcularıdır. Onların çoğuyla tanışmak mutluluğuna eriştim. Hemen hepsine aynı soruyu sorup aynı yanıtı aldım "Beşiktaş’ın en büyük futbolcusu Baba Hakkı’dır " 
     Bu hükme hiç kimse karşı çıkmamıştır. Hakkı Yeten’in karizmatik kişiliği, kaptanlığı ve o çelik otoritesinin örnekleri kuşaktan kuşağa anlatılır ve aktarılırken, istatistikler de Baba’yı baştacı etmiştir. 17 yılda 439 maç, 382 gol Bu sayıyı yakalamak mümkün mü 
     Hakkı Yeten 1910 yılında Vodina’da doğdu. Babası Binbaşı Mahmut Nedim, Çanakkale savaşlarında şehit düşünce yetim kaldı, altı kardeş, dul anneleriyle birlikte İstanbul’a geldiler. Hakkı Yeten de baba mesleğini seçerek Halıcıoğlu Askeri Lisesi’ne girdi. Harbiye takımında santrhaf oynayan büyük ağabeyi Muhtar’ın teşvikiyle futbola başladı. Kısa zamanda bir yıldız adayı olarak dikkati çekti. 1931 yılında Beşiktaş futbol takımının kurucusu Şeref Bey tarafından keşfedildi, tazminatı ödenerek askeri liseden alındı ve Siyah - Beyazlı takımda unutulmaz maçların kahramanı oldu. 
     
     Sarsılmaz otorite 
     Hakkı Yeten, çatık kaşlı, pek az gülen, sporu ve futbolu çok ciddi bir iş olarak kabul eden ağırbaşlı bir kaptandı. Sadece kendi takımı üzerinde değil, rakip takımlar, hakemler ve kulüp yöneticileri üzerinde de sarsılmaz bir otoritesi vardı. Kuşkusuz ciddiyetine, dürüstlüğüne, herkese karşı ölçülü ve saygılı davranışlarına dayanan bir otoriteydi bu. Kabadayılıkla değil, sevgiyle elde edilmişti. Sür’atli, kıvrak ve skorer futbolcuydu. Sağ, sol iki ayağıyla da top sürer, çalım atar, gollerini peşpeşe sıralardı. Kafa vuruşları kusursuzdu. 
     100. yıl kutlamalarıyla gündeme gelen yakalı, kordon bağcıklı nostalji formaları Hakkı Kaptan’ın liderliğinde namağlup şampiyonluklar kazanan kadroların giydiği formalardı... Ama Hakkı Kaptan’ın o formaların yanı sıra giydiği özel kazak da unutulmamalıdır. Formadan çok, bir süeterdir bu... Kimse itiraz etmemiştir o kişiye özel formaya... Ne kulüp yöneticileri, ne rakip takımlar ne de federasyon 
     İkinci Dünya Savaşı nedeniyle çok az milli maçın oynanabildiği bir dönemde Baba Hakkı sadece üç kez milli formayı giyebilmiştir... 
     Özellikle derbi maçları onun birbirinden güzel golleriyle heyecan kazanmıştır. Ama Baba Hakkı’nın futbol yaşamında karizmasına en yakışan maç, ünlü Harbiye maçıdır. 
     Sevgili dostum ve meslektaşım Güven Taner, 25 yıl önce, Beşiktaş’ın 75. kuruluş yıldönümü dolayısıyla Tercüman’da kaleme aldığı "O Her Zaman Kartaldı" dizi yazısıyla Baba Hakkı’nın anılarını kendi ağzından aktarmıştır. Ne yazık ki, gündelik maçların ve stüdyo muhabbetlerinin sınırını aşamayan televizyonlarımız, Baba Hakkı ve onun gibi spor ölümsüzlerinin anılarını genç kuşaklara taşımayı ihmal etmişlerdir. Türk sporunun belgesel noksanlığı henüz giderilememiştir. 
     
     "Ayıp be " 
     Harbiye maçını Güven Taner’in, Baba Hakkı ile yaptığı söyleşiden aktarıyoruz 
     "- Baba siz sohbete onunla başladınız, sonra bir sıra yaparız... Şu Harbiye maçını anlat hele." 
     "- 1941 yılı... Milli Küme maçını Harbiye ile oynayacağız... O zaman Harbiye takımı çok kuvvetli. Hüsamettin hoca vardı, onların antrenörü... Adam akıllı. İdmanlar yaptırmış, bir buçuk ay kamp yaptırmış. Hepsi genç, fişek gibi çocuklar. Biz de Ankara’ya gittik. 19 Mayıs Sahası tıklım tıklım kalabalık. Şükrü Saraçoğlu maçta, fahri başkanımız Recep Peker maçta... Oyun başladı. Bizde santrhaf Ömer oynuyor. Harp Okulu’nda da bir Sabahattin var, güçlü bir çocuk. Sabahattin bir çaktı, gol... Kıyamet koptu, canım sıkıldı. Neyse daha işin başındayız demeden bir tane daha yedik. Gene aynı Sabahattin sonradan BTG Müdürü Sabahattin Erman ... Döndüm Ömer’e oğlum ne oluyorsun, adamına bak, dedim. Kaptan ne yapayım, topu kapar kapmaz vuruyor’ dedi. Sinirlenmeye başlıyorum ki, bir tane daha yemez miyiz... Beşiktaş gibi bir takımın arka arkaya gol yemesi seyirci üzerinde tepki yaptı" 
     "- Size ne yaptı " 
     "- Nasıl kızmışım, nasıl kızmışım, gözlerim yuvalarından uğramış... Neyse girdik soyunma odasına... Nasıl köpürmüşüm ama... Çocukları topladım, oturun, dedim... Oğlum ayıp be Nasıl üç tane gol yiyorsunuz Efendim Yiyorsunuz, seyrediyorsunuz. Ömer, gel sen bakayım buraya... Senin tuttuğun adam nasıl üç gol birden atar ... Söyle söyle. Sen adama vurma imkanı vermeseydin, bu işler gelmezdi başımıza... İkinci haftaymda adam bir daha topa vurursa ben de senin kafanı kırarım, dedim... Tamam mı tamam Emir veriyorum, ordu kumandanı gibi... O bir tane Sarı Cahit vardı, ulan Cahit gel bakayım... Sen neden topu ayağında tutuyor, çalım atıyorsun, zamanında pas vermiyorsun, cevap ver, dedim... İşte, kaptan, dedi, estek köstek etti... Onu geriye attım. Çengel Hüseyin’e sol içe gel, dedim. Son olarak size öğüt ve emir, dedim, bu maç kazanılacak Ka - za - nı - la - cak Dördüncü golü katiyen yemeyeceksiniz. Kazanmanız için bütün şartlar mevcut. Ammaa... Kazanamazsanız, en azından kazanmak için gerekli hırsı gaye birliğini göstermezseniz, işte o zaman hazır olun. İstanbul’a demiryolundan yürüyerek döneceksiniz. Hazır olun yırtarım tren biletlerinizi, dedim. Tamam mı tamam " 
     
     "Yürütecektim" 
     " - Gerçekten demiryolundan yürütecek miydiniz " 
     "- Tabii yürüterek yaya gönderecektim. O kadar hırslanmıştım ki Bir de taktik değişikliği yaptım. Çengel’i sol içe , Cahit’i geriye attıktan sonra Kemal’i sağ içe attım. Geçtim santrfora... Sağ açıkta Vecdi var, sol açık Eşref oynuyor... Ortalayın topları bana dedim. Dört tane attık ikinci devrenin başlarında... Hakikaten büyük enerji sarfettim. Ondan sonra beşinci, altıncı golleri attık. Altı yaptıktan sonra, şimdi indirin topu yere, top oynayın, futbol oynayın, bir de onu gösterin, şu tribünlere, dedim. Ç.. öyle bir futbol oynadık ki tak tak tak Kimse top tutmuyor... Makine gibi oynuyoruz. çıldırmışız sanki... Tribünlerde kıyametler kopuyor, herkes ayağa kalkıp alkışlıyor..." 
     
     "Ne bu hali" 
     O maçın devre arasında bir de tribün öyküsü vardır. Fenerbahçe’nin unutulmaz başkanlarından Şükrü Saraçoğlu, sonradan TSYD’nin kurucularından olan Adnan Akın’a dönerek "Oğlum ne bu Beşiktaş’ın hali 3 -0’lık hezimetin altından kalkamaz bu takım " der. Adnan Akın yanıt verir "Aman efendim Beşiktaş bu takım... Belli olmaz. Hiçbir takıma benzemez. Bitiş düdüğünden evvel kimse bu takım yenildi, diyemez " diyor. inanmıyor Saraçoğlu... Maç sonunda dönüp Beşiktaşlı Recep Peker’i kutluyor içtenlikle... 
     Hakkı Yeten golleriyle süslediği şampiyonluklarla taçlandırdığı o zafer yıllarından sonra 1948’de futbolu bırakır. İnönü Stadı’nın açılışında İsveç’in AIK takımına karşı son kez formayı giyer. 
     Bugün Beşiktaş’ın yuvası olan bu statta ilk golü atmak da o maçta Süleyman Seba’ya nasip olur. Yeten de, Seba da Beşiktaş’ta başkanlık yaparlar yıllarca... 
     
BEŞİKTAŞ’IN GOLCÜLERi FUTBOLCU MAÇ GOL Hakkı YETEN 439 382 gol Şeref GÖRKEY 445 320 Feyyaz UÇAR 491 258 Ahmet ÖZACAR 569 241 Şükrü GÜLESiN 281 226 Nazmi BİLGE 268 158 Ali GÜLTİKEN 400 154 Metin TEKİN 530 144 Recep ADANIR 291 143 Şenol BİROL 225 132 Kemal GÜLÇELiK 188 121 Eşref BİLGİÇ 346 110 Bülent ESEL 146 99 Şevket YORULMAZ 173 99 Sanlı SARIALİOĞLU 461 97 Güven ÖNÜT 225 94 Şükrü ERKUŞ 145 83 Sabri GENÇSOY 161 80 Ziya DOĞAN 288 62 Coşkun TAŞ 236 60      
     
YARIN Hasret yıllarından Avrupa’ya      
     



 SPOR 



























</TEXT>
</DOC>
