<DOC>
<DOCNO> 103891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/son/sontur19.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Metin Şentürk DYP'de... 
</HEADLINE>
<TEXT>

     DYP Genel Başkanı Tansu Çiller, ''Engellilerin eğitimini, sağlığını, geleceğini, iş ve aşını düşünmek, AB yolunda Türkiye için vazgeçilmez bir yoldur'' dedi. 
     Çiller, sanatçı Metin Şentürk'ün partisine katılımı nedeniyle, DYP İstanbul İl Merkezi'nin Mecidiyeköy'deki yeni binasının önünde düzenlenen törende partililere seslendi. 
     Ülkenin bugün ekmek davasına düştüğünü ve geriye gittiğini, ancak kaderinin bu olmadığını ifade eden Çiller, büyük ülke olarak Türkiye'yi şahlandıracaklarını söyledi. 
     Çiller, bunun için ekmek, aş, iş kadar, ülkenin onurlu duruşa ve medeniyet projesine ihtiyacı olduğunu belirterek, kendisinin 65 milyon insanın haklarına sahip çıkmaya ve takipçisi olmaya kararlı olduğunu kaydetti. 
     Bugün demokrasi, insan hakları ve medeniyet projesine imza attıklarını anlatan Çiller, şöyle devam etti 
     ''Ben, bütün engelli evlatlarıma ve onların ailelerine sesleniyorum bundan böyle yalnız değilsiniz. Çünkü, kararlıyız... Engelli evlatlarımızın kaderi bu olmamalı. Onun için onların eğitimini, sağlığını, geleceğini, iş ve aşını düşünmek, AB yolunda Türkiye için vazgeçilmez bir yoldur. Bir dava yoludur. Bugüne kadar ihmal edilmiş olabilir, ama buradan bütün engelli evlatlarımızın ailelerine sesleniyorum, çıkarın evlatlarınızı aydınlığa, doğru yola...Bu yolda eğitim olacak, sağlık hizmeti olacak, özel sektörde olsun, kamuda olsun çalışma imkanları olacak.'' Sanatçı Metin Şentürk'ün bugün partiye katıldığını kaydeden Çiller, Allah'ın herkesi farklı yarattığını, ancak herkeste bir eksik varsa bir de fazlasını verdiğini söyledi. 
     Engelli denilen ve tekerlekli sandalyeye mahkum olan Stephen Hawking'in dünyaca ünlü bir fizikçi olduğunu, ünlü müzisyen Sebastian Bach ve Ray Charles'ın yanı sıra Türkiye'nin de Aşık Veysel ve Metin Şentürk gibi nice sanatçıları bulunduğunu dile getiren Tansu Çiller, ''Bugün bu oğlumu, işbirliği yapmak, geniş bir kitleye hizmet vermek için kucaklıyorum'' dedi. 
     
     ŞENTÜRK'ÜN KONUŞMASI... 
     Sanatçı Şentürk de, kendisini ''onurlu bir hizmete layık gördüğü için'' Çiller'e teşekkür etti. 
     Bu adımın, 7.5 milyon özürlü ve aileleriyle birlikte toplam 20 milyon kişiyi kucaklayan bir adım olduğunu ifade eden Şentürk, özürlülerin yüzde 2'sinin okuduğunu, yüzde 3'ünün çalıştığını, yüzde 2'sinin de doğal çevrede hayatını sürdürdüğünü anlattı. 
     Şentürk, ''Özürlülerin yüzde 97'sinin hayatını kim bloke etti İşte Çiller bunu kaldırmak istiyor'' diye konuştu. 
     Daha sonra Çiller, Şentürk'ün yakasına DYP rozetini taktı. Ardından sünnet olmuş özürlü çocuklara altın takan Çiller, Şentürk ile birlikte çeşitli hediye de verdi. 
     
     TÖREN SONRASI ARBEDE... 
     Bu arada, törenden sonra basın mensuplarının DYP Genel Başkanı'na soru sormak için hazırlık yaptıkları sırada, Çiller'in korumalarının gazetecileri ittirerek engel olmaları nedeniyle arbede yaşandı. Arbede sırasında bazı partililer yere düşerken, birkaç partili ise bazı kameramanları tartakladı. Çiller, olay sırasında parti önünden ayrıldı. 
     





</TEXT>
</DOC>
