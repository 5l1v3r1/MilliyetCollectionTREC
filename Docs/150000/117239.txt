<DOC>
<DOCNO> 117239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sontur30.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyükelçisi Pearson Baykal'ı ziyaret etti... 
</HEADLINE>
<TEXT>

     ABD'nin Ankara Büyükelçisi Robert Pearson, CHP Genel Başkanı Deniz Baykal'ı ziyaret etti. 
     Büyükelçi Pearson, görüşmenin ardından yaptığı açıklamada, Baykal ile çeşitli konulara ilişkin görüş alışverişinde bulunduklarını, seçimlerden önce de temas halinde olduklarını söyledi. 
     Baykal'ın görüşmede, CHP'nin ekonomik programın etkili şekilde sürdürülmesi, AB'ye üyelik ve yolsuzlukla mücadele konularındaki taahütlerine bağlılığını tekrarladığını ifade eden Pearson, ABD'nin de bu konularda Türkiye'ye verdiği desteği sürdüreceğini kaydetti. 
     Büyükelçi Pearson, AK Parti Genel Başkanı Tayyip Erdoğan ile görüşmesi hakkında kendisine bilgi veren Baykal'ın AB konusunun sadece iktidar veya muhalefetin değil, tüm ülkenin konusu olduğunu söylediğini ifade etti. ABD'nin de AB'ye üyelik konusuna çok önem verdiğini belirten Pearson, Türkiye'ye Kopenhag zirvesinde müzakere tarihi verilmesi yönünde desteklerini sürdüreceklerini, bu konuyu AK Parti yönetimiyle de görüşmeyi umduklarını sözlerine ekledi. 
     





</TEXT>
</DOC>
