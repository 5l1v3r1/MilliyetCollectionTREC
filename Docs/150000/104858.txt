<DOC>
<DOCNO> 104858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sonspo23.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Rakiplerimizi tanıyalım... 
</HEADLINE>
<TEXT>

     Fenerbahçe'nin UEFA Kupası 1. turunda eşleştiği İsveç'in köklü kulüplerinden AIK Solna, 14 kez katıldığı Avrupa kupalarında toplam 48 maç oynadı. 
     Avrupa Şampiyonlar Ligi'nde de mücadele eden İsveç temsilcisi, Avrupa kupalarında oynadığı 48 maçta, 15 galibiyet elde ederken, 18 kez mağlup oldu ve 15 karşılaşmada da eşitliği bozamadı. 
     
     Son şampiyonluğu 1998'de 

     Ülkesinde 10 lig şampiyonluğu bulunan ve son şampiyonluğunu 1998 yılında elde eden AIK Solna, bu sezon 17. haftası tamamlanan maçlar sonunda 9. sırada yer aldı. AIK Solna geçen sezonda İsveç Ligi'ni 3. sırada tamamlamıştı. 
     UEFA Kupası ön eleme turunda İzlanda'nın, IBV Vestmannaeyjar takımını eleyerek 1. tura yükselen İsveç ekibi, maçlarını Stockholm'deki 37 bin kişi kapasiteli Rasunda Stadı'nda oynuyor. 
     
     Kadrosu 

     AIK Solna'nın kadrosu şöyle 
     Daniel Andersson, Mattias Thylander, Karl Corneliusson, Benjamin Kibebe, Erik Edman, Teddy Lucic, Nebojsa Novakovic, Daniel Tjernström, Stefan Ishizaki, Andreas Andersson, Martin Aslund, Dime Jankulovski, Thomas Lagerlöf, David Ljung, Andreas Alm, Patric Andersson, Daniel Hoch, Luke Casserly, Sharbel Touma, Vyacheslav Jevtushenko, Mats Rubarth, Frank Pettersson 
     
     Fenerbahçe'nin İsveç takımlarıyla maçları 

     UEFA Kupası 1. turunda İsveç'in AIK Solna takımıyla eşleşen Fenerbahçe, bugüne kadar bu ülke takımlarıyla Avrupa kupalarında oynadığı 2 maçın birinde turu geçerken, birinde de elendi. 
     Sarı-lacivertli takım Avrupa kupalarında bir İsveç temsilcisiyle ilk kez 1985-86 sezonunda eşleşti. Şampiyon Kulüpler Kupası'nın 2. turunda IFK Göteborg takımıyla eşleşen sarı-lacivertliler, iki maç sonunda rakibine elenmişti. 
     İlk maçı deplasmanda oyanayan Fenerbahçe, 4-0 kaybettiği maçın rövanşında İstanbul'da rakibini 2-1 yendiyse de turu geçemedi. 
     Aynı takımla 1998-99 sezonunda bu kez UEFA Kupası ön eleme turunda eşleşen Fenerbahçe, deplasmanda oynadığı ilk maçta 2-1 yenilmesine rağmen, Fenerbahçe Şükrü Saracoğlu Stadı'nda elde ettiği 1-0'lık galibiyetle 1. tura yükselmişti. 
     Fenerbahçe İsveç takımlarıyla oynadığı toplam 4 maçta rakip filelere 4 gol atarken, kalesinde ise 7 gol gördü. 
     
     BEŞİKTAŞ'IN RAKİBİ 

     Beşiktaş'ın UEFA Kupası 1. turundaki rakibi FK Sarajevo, ön eleme turunda Çek Cumhuriyeti'nden Sigma Olomouc'u safdışı bıraktı. 
     Bosna Hersek takımı, deplasmandaki ilk maçta 2-1 yenildiği Sigma'yı, evinde Osmanhodziç ve Obuca'nın golleriyle aynı skorla mağlup etti ve penaltılarda rakibini 5-3 yenerek elemeyi başardı. 
     
     Avrupa Kupalarında 20 maç yaptı 

     FK Sarajevo, Avrupa kupalarına bugüne dek 7 kez katılma başarısı gösterdi. 
     Avrupa kupalarında oynadığı 20 maçın 4'ünde sahadan galip ayrılan Bosna Hersek takımı, 7 beraberlik, 9 yenilgi alırken, 33 gol atıp, kalesinde 39 gol gördü. 
     
     Ligde 4. sırada 

     FK Sarajevo, kendi liginde 4 maçta topladığı 7 puanla 4. sırada bulunuyor. 
     Ligde oynadığı 4 maçın 2'sini kazanan, 1'inde berabere kalan, 1'inde de yenilen FK Sarajevo, attığı 10 golle, halen liginin en golcü 2. takımı durumunda. 
     FK Sarajevo, geçen sezon ligi 3. sırada bitirirken, evinde hiç maç kaybetmedi. 
     
     Stadı 37 bin 500 kişilik 

     FK Sarajevo, maçlarını 37 bin 500 kişilik Kosevo Olimpiyat Stadı'nda oynuyor. 
     Kadrosunda 1 Yugoslav futbolcu dışında, yabancı oyuncu bulunmayan Bosna Hersek takımının teknik direktörlüğünü Husref Musemic yapıyor. 
     
     Kadrosu 

     FK Sarajevo'nun 2002-2003 sezonu kadrosunda şu oyuncular bulunuyor 
     Krak, Berberovic, Mirvic, Basic, Zukic, Krupinac, Ihtijarevic, Pelak, Obuca, Osmanhodzic, Smjecanin, Alaim, Kurto, Dudo, Pehlic, Novakovic, Idrizovic, Janjos, Janjos, Uskuplic, Saranovic, Mesic. 
     





</TEXT>
</DOC>
