<DOC>
<DOCNO> 138470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/ekonomi/eko01.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şubat iyi, mart korkutuyor 
</HEADLINE>
<TEXT>

     AÇIK KOYU SOHBETLER 
EYLEM TÜRK 

     Real,-Hipermarketler Zinciri’nin yeni Genel Müdürü Ulf Groth, olası Irak savaşına rağmen alışverişlerde bir durgunluk yaşanmadığını belirterek "Alınacak karara göre mart kötü geçebilir" diyor. Tedarikçilerin olası bir savaşa karşı tedbir almaya başladıklarını anlatan Groth, stoka çalışılmaya başlandığına dikkat çekiyor. 
     Kısa bir süre önce görevine başlayan Groth, Almanya’da ikinci ligde 20 yıl futbol oynamış. 1980’li yıllarda Galatasaray’ın gençler takımıyla da maç yaptıklarını belirten Groth, 3 - 1 yenildikleri maçta kaleci olarak görev yaptığını anlatıyor. Groth, "Türkiye’ye gelince üç büyük takımdan hangisini tutacağıma karar veremedim. 
     Acısını ve baklavasını sevdiğim için Gaziantepspor’u tutmaya karar verdim. 
     Ayrıca real’in Gaziantep’te de bir marketi bulunuyor" diyor. 
     
     Galatasaray’dan 3 gol yedi, Gaziantepsporlu oldu 
     Türk yemeklerine alışabildiniz mi 
     Evet özellikle Gaziantep’in acı yemekleri hoşuma gidiyor. Bir de mezeleri çok seviyorum. Baklavayı da seviyorum ama kiloma dikkat etmem gerekiyor. 
     Ben Almanya’da 20 sene futbol oynadım. Bu nedenle sporla, futbolla yakından ilgiliyim. Çok iyi hatırlıyorum, 1980’lerde Galatasaray’ın gençler takımıyla bir maç yapmıştık. Kaleci olarak görev aldığım maçta 3 - 1 yenilmiştik. 
     Türkiye’ye geldiğimde üç büyük takımdan hangisini tutacağıma karar veremedim. Ve Gaziantepspor’u tutmaya karar verdim. 
     
     Türkçe öğreniyor 
     İşletme eğitimi gören Ulf Groth, 20 yıl önce Almaya’nın en büyük perakende zinciri olan co op Schleswig - Holstein firmasında işe başlamış. Doğu - Batı Almanya’nın birleşmesi sonrasında Doğu Almanya’nın perakendede yeniden yapılanmasında görev aldığını söyleyen Groth, Hannover’de düzenlenen EXPO 2000 Fuarı’nda toptan satış proje müdürü olarak çalışmış. 
     Fuarda geçen ilginç bir anısını da anlatan Groth, "Fuar için özel timsah kuyrukları getirtmeye çalıştık. Günlerce aradığımızı hatırlıyorum. Timsah kuyruğundan Avustralya’da özel bir yemek yapılıyor ve tadı dana etine benziyor. Orada satılan her şeyi yiyerek denemek durumundaydım" diyor. 
     2001’de Metro Group’tan genel müdürlük teklifi aldığını belirten Groth, 1.5 yıldır Türkiye’de olduğunu ve çok sevdiğini anlatıyor. "Türkiye her şeyi içinde barındıran bir ülke. Özellikle hoşuma giden ise aile kurumunun ön planda tutulması. Bundan sonraki tanıtım toplantımızda Türkçe sunum yapacağıma söz verdim. Bu nedenle Türkçe ders almaya başladım" diyor. 
     



 EKONOMİ 













</TEXT>
</DOC>
