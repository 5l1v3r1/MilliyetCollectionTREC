<DOC>
<DOCNO> 134747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/yazar/congar.html </URL>
<DATE> 2003/02/03/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
K. Irak hesapları ve geciken Ankara 
</HEADLINE>
<TEXT>

     İlk başta 5 Şubat için planlanan, son haberlere göre 15’ine kalan Erbil toplantısı, Saddam sonrasında Irak’ı yönetmeye talip grupların temsilcilerini ilk kez Irak’ta biraraya getirmesi açısından önemli. Toplantıya katılacak muhalifler, Türkiye’nin geçiş izni vermemesi üzerine İran’da buluştular ve Tahran yetkilileriyle temaslar ardından, şimdi Kuzey Irak’talar. 
     Erbil toplantısı, aralıkta Londra’da yapılan toplantının devamı niteliğinde. Londra’da oluşturulan 65 kişilik İzleme Komitesi’nden sonra, bu kez 11 - 12 kişilik bir Başkanlık Konseyi seçilmesi gündemde. 
     Gerek Washington ve Londra, gerekse bu oluşumların içinde yeralan farklı etnik grupların temsilcileri, Saddam sonrasında, Irak’ta "geçiş dönemi hükümetinin çekirdeğini," Başkanlık Konseyi’nin oluşturabileceği konusunda hemfikirler. 
     Londra’da, 65 kişilik İzleme Komitesi’ne ikisi Türkmen Cephesi’nden olmak üzere, toplam dört Türkmen muhalif de seçilmişti. Şimdi Ankara’nın beklentisi, Türkmen Cephesi’nin, çeşitli çevrelerin "önceden söz verdiği üzere," Başkanlık Konseyi’nde de mutlaka yer alacağı yönünde. Erbil toplantısından farklı bir sonuç çıkar ve Türkmenler Konsey’de temsil imkanı bulamazlar ise, Ankara’nın K. Irak konusundaki kaygıları artacak. 
     
Irak’ın yeni kadroları      Saddam sonrasında Irak’ta nasıl bir yönetim kurulacağı, kimin, ne işi üstleneceği, etnik grupların nasıl bir çatı altında birarada tutulabileceği soruları, Washington için "akademik sorular" olmaktan çoktan çıktı. Bir yandan savaş yığınağı sürerken, bir yandan da Irak’ta yeni bir rejimin yapılandırılmasına ilişkin hazırlıklar ilerliyor. 
     ABD Dışişleri’nde bu amaçla kurulmuş, ayrı alanlarda yoğunlaşan onbeş çalışma grubu var. Gerek bu gruplarda, gerekse Macaristan’daki Taszar askeri üssünde, harekat ve sonrasında Irak’taki pratik işlerin nasıl halledileceğine, Saddam’ın kanlı diktası ile Irak halkının kendi kendini yönetmeye başlaması arasındaki geçiş sürecinin nasıl işleyeceğine ilişkin hazırlık yapılıyor. 
     Taszar’da ABD askerlerince eğitilen üç bin Iraklı muhalifin, harekat sırasında, Amerikan birliklerinin yanında, tercüman ve rehber olarak görev alabileceği belirtiliyor. Ancak bu eğitimden geçenler arasında, yeni Bağdat yönetiminde önemli bürokratik görevlere gelebilecek kişilerin olduğu da anlatılıyor. 
     Siyasi görevleri üstlenecek olanlar ise, büyük olasılıkla yukarıda sözünü ettiğimiz İzleme Komitesi ve Başkanlık Konseyi’nin içinden çıkacak. Bu oluşumlar, Irak’ın yeni anayasasının ve idari haritasının hazırlanmasında belirleyici olacaklar. 
     K. Irak’ta bir Kürt federe devleti kurulacak mı Yoksa, ülke Osmanlı idari bölümlenmesine sistemine denk düşen ve etnik temel yerine, idari temele dayalı bir federasyon halinde mi örgütlenecek Kuzeyde adı "Kürt" olan bir oluşum yerine, Türkmen, Asuri ve Sünni Araplar’ın nüfusa ağırlık koyacağı bir Musul federe bölgesi mi kurulabilir mi Yoksa federal yapı yerine, özerk bölgelere dayalı bir sistemin kabul görmesi mümkün mü 
     Bu soruların nihai yanıtları verilmedi, ama alternatif taslaklar hazır, süreç hızla işliyor. 
     
Türkmenler’den mesaj      İşte Washington ve Taszar’daki hazırlıklara katılan, Erbil toplantısında da sözünü dinletebileceğini uman Türkmen Cephesi’nin bütün bu konularda Ankara’ya çok net bir mesajı var 
     "Türkiye’nin askeri harekata aktif desteği, Türkmenler’in Saddam sonrasında yeni devlet oluşumundaki konumunu güçlendirir. Irak hükümetinin ömrünü uzatmak, Türkiye’nin yapabileceği en büyük hatadır. Ankara kabuğundan çıkmak ve Irak politikasına ciddi biçimde girmek zorundadır." 
     Bu mesajın sahibi, Orhan Ketene. 
     Liseyi Bağdat’ta, üniversiteyi İstanbul’da bitirdikten sonra Seattle’da, Boeing için çalışırken apar topar ABD başkentine çağrılan ve on aydır Türkmen Cephesi Washington temsilciliğini yürüten Ketene, kendi deyimiyle "uçak tamirini bıraktı, şimdi ülke tamirine uğraşıyor." 
     Saddam’dan "Eli kanlı canavar, katil, Türk düşmanı" diye söz eden Ketene’ye, AKP hükümetinin Washington’daki pekçok kulağa "Saddam yerinde kalsa pek de fena olmaz hani" diye tınlayan bazı açıklama ve uygulamalarını kabul ettirmek imkansız. 
     Ketene, savaşın kaçınılmaz olduğunu, Türkiye’nin bunu başından itibaren görmemekle Irak’ın geleceğini etkileme şansını azalttığını düşünüyor. 
     Evet, Türkiye ve ABD arasında, Saddam sonrasına ilişkin bir diyalog var. Ve evet, Türkiye başından beri, kendisi açısından nelerin "kırmızı çizgi" oluşturacağını Washington’a söyledi, durdu. 
     Ancak Türkiye’nin, askeri harekatta ABD’ye sağlayacağı destek konusunda aslında bundan altı hafta öncesinde bile de şekillenmiş olan "Birlik sayısını sınırlandırsınlar, onay verelim" kararını bir türlü nihaileştirmemesi, AKP’nin bu kararın sorumluluğu altında açıkça ezilmesi, Ankara’nın süreçteki nüfuzunu azaltıyor. 
     
TBMM’nin zamanlaması      Ankara’nın bölgeye ilişkin hassasiyetinin anahtar sözcüklerinden biri, Kerkük. 
     Türkiye, Türkmen nüfusunun ağırlıklı olduğu, petrol zengini Kerkük’e "Kürt" damgası vurulmasına karşı. 
     KDP’nin ısrarla "Kerkük, Kürt şehridir" dediğini, Kürt muhalifler içinde Washington’ın "kendisine en yakın ve en makul" saydığı kişi olan KYB yetkilisi Barham Saleh’in ise "Kerkük, Kürdistan bölgesindedir, ama Kürt değildir" deyince, radikal Kürtler’in saldırısına uğradığını hatırlatanlar, harekat sırasında, Kerkük’ün denetiminin hızla ABD’nin eline geçirilmesinin önemini vurguluyorlar. 
     ABD’li bir analist, "ABD bölgeye en başından hakim olursa, hem Saddam’ın petrol kuyularını uçurması, sivil halka zarar vermesi, hem de Kürt peşmergelerin fiili durum yaratıp Kerkük’ü almaları önlenir" diyor. 
     Türk ordusunun "peşmergenin hareketini sınırlamak amacıyla" K. Irak’ta pozisyon almayı planladığını doğrulayan bir Türk diplomatına göre ise, "Washington buna razı, ama bölgede kendi denetimini hızla kurma konusunda da ısrarlı. Daha fazla beklemek istemiyor." 
     Bush yönetimin gözü, TBMM’de. AKP’nin Meclis’i toplamayı, bayram sonuna bırakması, Washington’ın harekat planları kadar, Ankara’nın K. Irak hesaplarını da altüst edebilir. 
     Ketene, "Kerkük’ün geleceğine sahip çıkmak, Saddam’a ticaret heyeti göndermekle olmaz" diyor. Ne de olsa, o bir Kerküklü. 
     
     







Milliyetçilik 


Sıkıla mıkıla 


Salam’ politikası 


K. Irak hesapları ve geciken Ankara 


Kudümle, çifte nara... 


Columbia’dan insanlığa mesaj 


Yaşam ve ölüm, bilim ve savaş 


Kimse Boğazlıyan kaymakamı’ olmak istemez 


</TEXT>
</DOC>
