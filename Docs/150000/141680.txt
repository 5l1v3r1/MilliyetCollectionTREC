<DOC>
<DOCNO> 141680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/son/sontur18.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı Yalçınbayır "Türkiye emirlik değil" 
</HEADLINE>
<TEXT>

     Devlet Bakanı ve Başbakan Yardımcısı Ertuğrul Yalçınbayır, Türkiye'nin ''Emirlik'' değil çok ciddi bir devlet olduğunu belirterek, ''Savaşa en yakın olunan zamanda bize 5 defa bir an önce kararınızı verin denildi. Türkiye, elinden gelen herşeyi yaptı. artık diğerlerine de görev düşüyor'' dedi. 
     Yalçınbayır, Maliye Bakanı Kemal Unakıtan ile birlikte AK Parti İl Başkanlığı'nı ziyaretinde, Türkiye'de demokrasinin genişlediğini, bugün bunun bir örneğinin görüleceğini ifade etti. 
     AK Parti Genel Başkanı Recep Tayyip Erdoğan'ın da aday olduğu Siirt'teki seçimlere değinen Yalçınbayır, şunları kaydetti 
     ''3 Kasım'da gönüllerin başbakanı olan kişi, yasal engeller veya büyük aksaklıklar nedeniyle milletvekili olamadı. Ama, partimiz Türkiye'nin en büyük sivil toplum örgütü, en çok oy alan parti, çalışmaları sebebiyle hep beraber görüldü ki genel başkan her şeyin başındaydı. Bu örgütlülük, bu disiplin çok önemli bir hadise. Bugün bu hata, bu ayıp, telafi ediliyor.'' Yalçınbayır, Maliye Bakanı Unakıtan'ın, Bursa'da birinci lig maçı olup olmadığını sorması üzerine, ''Bugün Diyarbakır'da maçımız var. Bugün iki maçımız var. Ama, birisi çok önemli Siirt'teki maç. Ondan sonra diğerleri geliyor'' dedi. 
     
     HÜKÜMET TEZKERESİ 
     Bir gazetecinin, ''İkinci tezkereye ilişkin çalışmalar ne aşamada sorusunu Yalçınbayır, şöyle yanıtladı 
     ''Devletin bütün kademelerinde, devletin güvenliğiyle ilgili, devletin uluslararası taahhütleriyle ilgili her çalışma her alternatif değerlendiriliyor. Bunlar hazır. Siyasi irade gerektiği zaman devletin bütün kademeleri alternatifleriyle beraber bunları sunar. Siyasetçiye irade koymak kalır. Bu tür bütün çalışmalar devletin bütün kademelerinde vardır. Türkiye Cumhuriyeti devleti çok ciddi bir devlettir. Biz emirlik değiliz.'' Yalçınbayır, ''Tezkereye de sıra gelirse gelir'' ifadesini kullanırken, gazetecilerin ''İkinci bir tezkere TBMM'den geçer mi '' sorusuna karşılık, ''Şartlarına bakacağız. Dünya barış için kuruldu. Biz hep barışı zorladık. Savaşa en yakın olunan zamanda bize 5 defa bir an önce kararınızı verin denildi. Türkiye Cumhuriyeti devleti elinden gelen herşeyi yaptı. Artık diğerlerine de görev düşüyor'' diye konuştu 
     





</TEXT>
</DOC>
