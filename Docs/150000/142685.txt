<DOC>
<DOCNO> 142685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/soneko24.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes, Rusya'da bira fabrikası alacak... 
</HEADLINE>
<TEXT>

     Anadolu Efes Biracılık ve Malt Sanayii A.Ş, iştirakleri aracılığıyla Rusya'da yeni bir bira fabrikası alıyor. 
     Anadolu Efes Biracılık ve Malt Sanayii A.Ş'den İMKB'ye gönderilen açıklamaya göre, iştiraklerden Hollanda'da kurulu Efes Breweries International B.V'nin Rusya'daki biracılık faaliyetlerini yürüten Moscow Efes Brewery Z.A.O. MEB , Rusya'nın Urallar bölgesindeki Ufa'da kurulu Amstar Bira Fabrikası'nı, kısmen hisse alımı ve kısmen de hisse değişimi ile satın almak üzere bir ön anlaşma imzaladı. 
     Yıllık 1.2 milyon hektolitre bira üretim kapasitesine sahip olan Amstar, yerel premium segmentinde bulunan Sokol markasını üretip pazarlıyor. Sokol, aynı zamanda hızla büyüyen alkolsüz bira segmentinde de lider konumda bulunuyor. Amstar'ın üretip pazarladığı diğer önemli marka ise Beliy Medved. 
     MEB ise Rusya'nın en büyük 6. bira şirketi konumunda ve halen Rusya bira pazarında yüzde 4 pazar payına sahip. MEB'in ürettiği Efes ve Stary Melnik markaları, Rusya bira pazarının sırasıyla lisanslı premium ve yerel premium segmentlerinde lider konumda yer alıyor. 
     2002 yılının Aralık ayında, önde gelen Alman markası Warsteiner Premium Verum'un lisanslı üretimine de başlayan MEB, yıllık bira üretim kapasitesini 3.0 milyon hektolitre seviyesinden 4.0 milyon hektolitre seviyesine çıkaracak olan Rostov'daki 2. fabrikasını, bu yılın ikinci çeyreğinin başında faaliyete geçirecek. 
     





</TEXT>
</DOC>
