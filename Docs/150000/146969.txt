<DOC>
<DOCNO> 146969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sondun02.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye 1 milyar dolarlık hibe komitelerde kabul edildi 
</HEADLINE>
<TEXT>

     ABD kongresinin iki kanadı Temsilciler Meclisi ve Senato'nun Tahsisler Komiteleri, ABD Başkanı George Bush'un Türkiye'ye 1 milyar dolarlık hibe desteğini de öngören ek savaş bütçesi tasarısını kabul etti. 
     Temsilciler Meclisi'nin Tahsisler Komitesi'nde yapılan görüşmelerde, bir milletvekilinin, Türkiye için öngörülen yardımın tasarıdan çıkarılması yönündeki önerisi, oyçokluğuyla reddedildi. 
     Senato ve Temsilciler Meclisi'nin Tahsisler Komitelerinde ayrı ayrı yapılan görüşmelerde, toplam yaklaşık 80 milyar doları bulan ek savaş bütçesi kabul edilerek, Senato ve Temsilciler Meclisi'nin genel kurullarına sevk edildi. 
     Temsilciler Meclisi Tahsisler Komitesi'nde görüşmeler sürerken, Cumhuriyetçi Parti California milletvekili Randy Cunningham, Türkiye'nin ABD'nin Irak operasyonuna zarar verdiğini ileri sürerek, 1 milyar dolarlık desteğin tasarıdan çıkarılmasını istedi. Cunningham, ''Türkiye bize ne yaptığını biliyor. Benim çocuklarım, kasıtlı olarak kötü birşey yaparlarsa onların harçlığını artırmam'' diyerek, tasarıdan Türkiye'ye desteğin çıkarılmasını öngören bir değişiklik önerisi sundu. Ancak sözlü oylamada bu öneri, oyçokluğuyla reddedildi. Böylece, Türkiye için öngörülen destek bu komiteden geçti. 
     Senato Tahsisler Komitesi de yaptığı toplantıda, Türkiye'ye yardımı da içeren ek savaş bütçesi tasarısını kabul etti. 
     Başkan Bush, kongreden, Irak savaşının ilk bir ayki harcamalarının karşılanması, diğer güvenlik konuları ve dış yardımlar için 74.7 milyar dolar istemişti. 
     Senato ve Temsilciler Meclisi'nin Tahsisler Komitelerinde yapılan görüşmelerde, Amerikan havayollarına da destek için ödenek ayrılması öngörüldü. Bu rakam, Temsilciler Meclisi Tahsisler Komitesi'nde 3.2 milyar dolar olarak öngörülürken, Senato Tahsisler Komitesi'nde 3.5 milyar dolar olarak kabul edildi. Rakamlar arasında farklılık olmasından dolayı, genel kurullarda bu tasarılar, olduğu gibi kabul edilse bile, metinler tamamen aynı olmadığı için iki taraftan oluşturulacak bir uzlaşma komitesinin, ek savaş bütçesini tek metne indirmesi gerekiyor. 
     Washington'daki gözlemciler, ABD Dışişleri Bakanı Colin Powell'ın, Ankara'da resmi temaslarına başlamasından hemen önce, Türkiye için öngörülen yardımın kongrenin iki ilgili komitesinde kabul edilmesinin olumlu bir gelişme olduğunu vurguladılar. Ancak, Türkiye'ye yardım kongre tarafından sonunda onaylansa bile uygulama için, Başkan Bush'un kararı gerekecek. 
     ABD yönetimi yetkilileri, ''Türkiye'nin işbirliği derecesinin'', Bush'un kararında etkisi olacağını belirtiyorlar. Türkiye'ye yardımın yürürlüğe girmesi durumunda 1 milyar dolarlık hibenin, 8.5 milyar dolarlık krediye çevrilebileceği, daha önce Beyaz Saray yetkilileri tarafından açıklanmıştı. 
     

     
</TEXT>
</DOC>
