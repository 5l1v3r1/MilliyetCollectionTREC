<DOC>
<DOCNO> 145072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sonspo12.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Siena koçu Ataman ''Ülker maçında bizi de destekleyin'' 
</HEADLINE>
<TEXT>

     Basketbol Avrupa Ligi 2. Tur E Grubu'nda 26 Mart Çarşamba günü Ülkerspor ile karşılaşacak Montepaschi Siena, maçı kazanarak 4'lü finale çıkmayı garantilemeyi hedefliyor. 
     Siena'nın Türk antrenörü Ergin Ataman, ''Ülkerspor, grupta iddiası kalmamasına karşın maça prestij açısından çıkacak. Eğer biz kazanırsak bu bir anlamda 4'lü finale kalmayı garantiledik demektir'' dedi. 
     Ülkerspor'un kaybedecek bir şeyi olmadığı için rahat oynayacağını ifade eden Ataman, ''Bizim için farklı olacak. Onlar rövanşı almak için çalışacaklar. Ama kaybedecekleri bir şey yok. Biz ise yenersek çok şey kazanacağız'' açıklamasında bulundu. Ataman, art arda büyük takımlarla oynamalarından dolayı takımda yorgunluk olabileceğini, ancak dün ligde aldıkları Metis Varese galibiyetiyle birlikte morallerinin yükseldiğini ve eksiksiz formda bir kadroyla İstanbul'a gideceklerini belirtti. 
     37 yaşındaki teknik adam, milli basketbolcu Mirsad Türkcan'ın Metis maçında sahanın en iyisi seçildiğini ve formda bir oyun sergilediğini söyledi. 
     Bu arada Ataman, Avrupa Ligi'nde grupta sadece Siena ve Panathinaikos'un 4'lü finale kalma mücadelesi verdiğini hatırlatarak, İstanbul'daki seyirciye, ''Diğer tarafta Panathinaikos'un olduğunu düşünürsek, 4'lü finalde bir Türk antrenörün takımının olmasının Türkiye için de önemli olacağını düşünüyorum. Bu yüzden Türk basketbolseverlerin bizi de desteklemesini bekliyoruz'' diye seslendi. 
     Öte yandan, ''Lazio gibi siz de Irak'taki savaş ortamından dolayı Türkiye'ye gitmekten çekiniyor musunuz'' sorusuna Ataman, ''Hayır. Bir Türk antrenör varken, böyle bir şeyin olması saçma olur. İstanbul'da durumun ne olduğunu öğrenmek için bana soru soruyorlar. Ama sadece meraktan. İstanbul'da hiçbir sorunun olmayacağını herkes biliyor. Lazio da biliyordu, sadece 'acaba maçı başka yere aldırabilir miyiz' diye bir deneme yapmak istedi'' yanıtını verdi. 
     Siena'nın, yarın İstanbul'a geleceği ve maç sonrası hemen İtalya'ya döneceği belirtildi. 
     




</TEXT>
</DOC>
