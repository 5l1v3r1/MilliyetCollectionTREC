<DOC>
<DOCNO> 101698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sontur13.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜBİTAK Başkanı "İstanbul depremi kaçınılmaz" 
</HEADLINE>
<TEXT>

     Türkiye Bilimsel ve Teknik Araştırma Kurumu TÜBİTAK Marmara Araştırma Merkezi MAM Başkanı ve Ulusal Deniz Araştırmaları Koordinatörü Prof. Dr. Naci Görür, son 1999 deprem bölgesinin daha batısında yer alan Marmara Denizi'nin altındaki fayların, eninde sonunda kırılıp bir deprem üreteceğinden hiç kimsenin kuşku duymadığını bildirdi. 
     Prof. Dr. Görür, yaptığı açıklamada, 17 Ağustos 1999'da meydana gelen Gölcük Depremi'nin ardından Marmara Denizi'nde yapılan deprem araştırmalarını değerlendirdi. 
     Gölcük ve Düzce depremlerinden önce Kuzey Anadolu Fayı'nın KAF Marmara Denizi içerisindeki kısmı hakkında bilinenlerin son derece sınırlı olduğunu kaydeden Prof. Dr. Görür, 1999 depremlerinden sonra TÜBİTAK koordinatörlüğünde Marmara Denizi üzerinde etkin bir araştırma programı yapıldığını belirtti. 
     Prof. Dr. Görür, 1999 depremlerinin Marmara Denizi'nin altındaki yer kabuğuna daha fazla stres yüklediğini ve dolayısıyla burayı zorlamaya başladığını ifade ederek, ''1939 Erzincan Depremi'nden beri KAF üzerindeki büyük depremlerin batıya doğru göç ettiği düşünülürse, son 1999 deprem bölgesinin daha batısında yer alan Marmara Denizi'nin altındaki fayların da eninde sonunda kırılıp büyük bir deprem üreteceğinden hiç kimse kuşku duymamaktadır'' dedi. 
     
     ARAŞTIRMA GEMİLERİNİN ÇALIŞMALARI 
     TÜBİTAK'ın, başta İstanbul Teknik Üniversitesi olmak üzere Maden Tetkik ve Arama Genel Müdürlüğü MTA ve Deniz Kuvvetleri Komutanlığı Seyir Hidrografi ve Oşinografi Daire Başkanlığı SHOD ile işbirliğine girdiğini kaydeden Prof. Dr. Görür, başlatılan deniz araştırmalarının ulusal ayağında MTA'nın ''Sismik-1'' gemisi ile SHOD'un ''Çubuklu'' gemileri kullanılarak, Marmara Denizi'nde yoğun sismik ve batimetrik çalışmalar yapıldığını anımsattı. 
     Prof. Dr. Görür, bu çalışmaların sonucunda Marmara Denizi'nin ilk kez bilimsel veriye dayalı bir fay haritasının çıkartıldığına işaret ederek, fayların canlı olup olmadığının anlaşılması için de deniz tabanına 10 tane ''Okyanus Tabanı Sismografi'' OBS aleti yerleştirildiğini anlattı. 
     Marmara Denizi'ndeki uluslararası araştırmalarda Fransızlar'a ait ''Le Suroit'', ''Le Nadir'' ve ''Marion Dufrassne'' gemileri ile İtalyanlar'a ait ''Odin Finder'' ve ''Urania'' gemilerinin kullanıldığını hatırlatan Prof. Dr. Görür, bu çalışmalar sırasında deniz tabanına 40 OBS yerleştirildiğini bildirdi. 
     
     ARAŞTIRMA SONUÇLARI 
     Prof. Dr. Görür, Marmara Denizi'nde yapılan araştırmaların sonuçlarının özetini ise şöyle anlattı 
     ''KAF, Marmara Denizi içerisinden kırıklı bir hat çizmek suretiyle Gelibolu tarafındaki Ganos fayı ile birleşmektedir. KAF, Körfez içerisinde yaklaşık doğu-batı yönünde ve Körfez'in güney kenarı boyunca ilerlemektedir. Çınarcık çukurluğuna varınca kuzeybatı-güneydoğu doğrultusunu almakta ve bu çukurluğu kuzeyden sınırlamaktadır. 
     Adaların güneyinden uzanan bu fayın uzunluğu yaklaşık 60 kilometre kadardır. Doğrultu atımlı niteliklidir. Kırılması halinde en fazla 7 büyüklüğünde bir deprem üreteceği düşünülmektedir. Bu hat daha sonra batı güneybatı-doğu kuzeydoğu doğrultusunu alarak Çınarcık çukurluğundan Tekirdağ çukurluğuna kadar uzanmaktadır. Uzunluğu yaklaşık 110 kilometre kadardır. Kırılması halinde 7'nin üzerinde bir deprem üreteceği tahmin edilmektedir. En tehlikeli ve korkulanı da budur. Bu doğrultu atımlı fayların dışında Çınarcık çukurluğunun güneyinde kısa normal fay topluluğu vardır. Bunlar da canlıdır. Harekete geçtiklerinde 6'dan büyük depremlerle birlikte tsunami oluşturabilecekleri düşünülmektedir.'' 
     
     YENİ BİR ARAŞTIRMA GEMİSİ 
     Prof. Dr. Görür, araştırmaların henüz daha tam anlamıyla sonuçlanmadığını kaydederek, bu yıl Eylül ayında ''Atalanta'' adlı bir Fransız gemisinin daha geleceğini bildirdi. 
     Bu gemide insansız bir denizaltının olacağını belirten Prof. Dr. Görür, açıklamasını şöyle tamamladı 
     ''Birçok önemli soru, bilim adamlarının zihninde çözülmemiştir. Özellikle tarihsel depremlerin tam olarak yeri ve büyüklüğü henüz daha yeterince bilinmemektedir. Bunları kesin olarak bilmeden Marmara Denizi'nde beklenen depremi bütün özellikleriyle tanımlamak mümkün olmayacaktır.'' 
     





</TEXT>
</DOC>
