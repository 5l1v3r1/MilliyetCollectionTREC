<DOC>
<DOCNO> 140203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/siyaset/siy10.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Taslak kevgire döndü 
</HEADLINE>
<TEXT>

Bakan Mumcu’nun hazırladığı yükseköğretim taslağına gelen eleştiriler üzerine, üniversite yönetim kurullarına sadece akademisyenler alınacak 
     ANKARA Milliyet 

     Milli Eğitim Bakanı Erkan Mumcu’nun kamuoyuna açıkladığı Yükseköğretim Yasa Tasarısı taslağındaki "üniversite yönetim kurulu"na sınırlandırma getirildi. Buna göre, kurulda işadamları değil, yalnızca öğretim üyeleri ve akademisyenler bulunacak. Taslaktaki "Üniversite yönetim kurulu, rektörün başkanlığında dekanlar, yüksekokul müdürlerinin yanı sıra kendi aralarında seçecekleri en az bir temsilciden, sanayi ve ticaret odalarının başkanları veya görevlendirecekleri temsilcilerden bir, il genel meclisi ve il belediye meclislerinden belirlenen birer ve en fazla vergi veren mükellefler arasından valilikçe belirlenecek iki üyeden oluşur" ifadesi, "rektörün başkanlığında dekanlar, yüksekokul müdürlerinin kendi aralarında seçecekleri en az bir temsilciden oluşur" şeklinde değiştirildi. 
     Yönetim kurulları akademisyenlere bırakılırken, kuruldan çıkarılan temsilciler ve vergi mükelleflerinin, "üniversite sosyal konseyi"nde görevlendirilmesi öngörüldü. Oluşturulacak yeni yapıda, "bağışta bulunan kimseler arasından rektör tarafından seçilen üyeler ve mezun derneklerinin başkanlarının" da yer alması planlandı. Eğitim-Sen Genel Başkanı Alaaddin Dinçer de, taslakla ilgili olarak "Mumcu kafasındaki Amerikanvari üniversiteyi yaratma çabası içinde" diye konuştu. 
     Sendika adına çalışmalara katılan Prof. Dr. Mustafa Altıntaş da, Mumcu’nun her toplantıya, elinde kimin hazırladığı belli olmayan farklı metinle geldiğini öne sürdü. 
     



 SİYASET 




















</TEXT>
</DOC>
