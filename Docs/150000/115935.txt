<DOC>
<DOCNO> 115935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sondun12.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Etna nedeniyle olağanüstü hal ilanı 
</HEADLINE>
<TEXT>

     İtalya'da, geçen Cumartesi akşamı faaliyete geçen Etna yanardağının bölge halkına ve doğaya verdiği zarar nedeniyle hükümet bölgede olağanüstü hal ilan etti. 
     Bakanlar Kurulu'nun dün akşamki toplantısında olağanüstü hal kararı alınırken, bölge için ek maddi yardıma şimdilik ihtiyaç duyulmadığı, sivil yardım ekiplerine sağlanan bütçenin yeterli olduğu belirtildi. 
     Bölgede meydana gelen depremlerden dolayı evlerini terk etmek zorunda kalan 1400'e yakın kişinin belediyelerin yardımıyla geceyi otellerde geçirdiği, bugünden itibaren bu kişilerin kapalı spor salonlarında kurulan çadırlara yerleştirileceği kaydedildi. 
     Yetkliler, dün akşam da bölgede Richter ölçeğine göre 2 ve 3 büyüklüğünde 3 depremin hissedildiğini açıkladı. 
     Depremlerden dolayı en büyük zararı gören Santa Venerina adlı kasabada, birçok ev ve kilisenin duvarlarının yıkıldığı bildirildi. Katanya kenti ve çevre illerde okullar kapalı tutulurken, belediyeler halka "Mecbur kalmadıkça evlerinizden çıkmayın" uyarısında bulunuyor. 
     Etna'da araştırmalar yapan jeofizik uzmanı Luşsa Ottolini, "Etna, önceden kestirilebilen, lavları kontrol edilebilen bir yanardağdan, Hawaii'dekilere benzer şiddetli patlamaların olduğu, ne zaman ve ne yapacağı belli olmayan bir yanardağa dönüşüyor" dedi. 
     Ottolini, 500 bin yıllık geçmişi olan Etna'nın son 100 bin yılda değişim evrimine girdiğini, patlamaların daha da şiddetlenerek devam edeceğini söyledi. 
     





</TEXT>
</DOC>
