<DOC>
<DOCNO> 135821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/ekonomi/eko03.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’yle kesintisiz pazarlık 
</HEADLINE>
<TEXT>

Türkiye’nin olası Irak savaşında uğrayacağı zararları görüşmek üzere Ankara’ya gelen ABD Hazine Bakan Yardımcısı Taylor, Bakan Babacan ve Başbakan Gül’le toplam 16 saat görüştü 
     ANKARA Milliyet 

     Başbakan Abdullah Gül ve ABD Başkan Yardımcısı Dick Cheney’nin telefon görüşmesi sonrasında savaş zararı pazarlığı yapmak için Ankara’ya gelen ABD Hazine Bakan Yardımcısı John Taylor, Devlet Bakanı Ali Babacan ve ekonomi bürokratlarıyla dün gün boyu ve önceki gece toplam 16 saat süren toplantılar yaptı. Toplantılarda olası Irak operasyonu çerçevesinde Türkiye’nin uğrayacağı ekonomik kayıpların ABD tarafından nasıl tazmin edileceği, mevcut ekonomik durum ve IMF ile ilişkiler ele alındı. 
     
     Yazılı taahhüt istendi 
     Türk tarafı, hibe, kredilere ABD Hazine garantisi ve Türkiye’nin ABD ile ticaret potansiyelini artıracak tedbirlerden oluşan destek paketinin doğrudan yardım içeren kısımları kongre onayı gerektirdiği için yazılı taahhüt istedi. Taahhüdün 18 Şubat’ta ABD ordusunun muharip sınıflarının Türkiye’den geçişini içeren tezkerenin Meclis’e sunulmasından önce verilmesini isteyen Türk tarafı, "Aksi takdirde bu sorunlar yaşamamıza neden olur" mesajı verdi. Aynı zamanda paketin 4 milyar dolar olarak ifade edilen hibe bölümünden 1 - 2 milyar dolarlık kısmın savaş başlamadan önce gönderilmesi talep edildi. 
     Amerikan tarafı ekonomik program IMF desteği ile sürdürüldüğü için IMF ile ilişkilerin önemine dikkat çekti. Türkiye’nin ekonomik sorunlarının sadece savaş kaynaklı olmadığı belirtilirken, IMF’nin de talepleri olan "kamu maliyesinde disiplin ve yüzde 6.5’lik faiz dışı fazla hedefine uyulması gerektiği" ifade edildi. 
     ABD Büyükelçisi Robert Pearson da geçen hafta Başbakan Yardımcısı Abdüllatif Şener ile yaptığı görüşmede, "IMF ile 4’üncü gözden geçirme tamamlanmadan" yardım paketinin gelmesinin netleşmeyeceğini ifade etmişti. 
     
Gül, Körfez Savaşı’nı anlattı      Taylor saat 15.00’te Başbakan Abdullah Gül ile görüştü. Gül - Taylor görüşmesinde yardım paketi detaylı olarak ele alınmadı. 
     Yetkililer, "Taylor bakan yardımcısı olduğu için Başbakan, görüşmeyi yardım pazarlığı yapılıyormuş havasına sokmak istemedi" açıklamasını yaptılar. 
     Edinilen bilgilere göre Başbakan Abdullah Gül, ABD Başkan Yardımcısı Cheney ile telefon görüşmesinde yaptığı gibi Türkiye’nin Körfez Savaşı’ndan sonra uğradığı maddi kayıpları ve yaşadığı ekonomik sorunları Taylor’a aktardı. 
     
IMF gelince trafik hızlandı      Taylor’ın Gül’le görüştüğü sıralarda Kahkonen başkanlığındaki IMF heyeti Ankara’ya geldi. Gül ile görüşmesinden sonra Dışişleri Bakanlığı’na geçmesi beklenen Taylor, bunun yerine tekrar Hazine’ye gitti. Taylor, burada Babacan ve üst düzey bürokratlarla bir araya geldi. Kahkonen başkanlığındaki IMF heyeti de saat 17.00’de Hazine’ye ulaştı. Hazine Müsteşarı Faik Öztrak, Taylor’la toplantının yapıldığı 15’inci kattan birinci kattaki makamına gelerek burada bir süre Kahkonen’le görüştü. Öztrak’ın ardından Babacan da Kahkonen’le bir görüşme yaptı. 
     
Yemek yerken bile çalıştılar      Türkiye’den bu sabah erken saatlerde ayrılması beklenen Taylor’ın, görüşme trafiği yoğun bir tempoyla geçti. Bu tempo nedeniyle üst düzey ziyaretçilere Hazine’nin dışında öğle ve akşam yemeği verme deti yerine getirilmedi. Hazine’ye dışardan yemek getirtilerek, çalışma yemekleri verildi. 
     Taylor, Hazine’den sadece Gül ve saat 18.30’da Dışişleri Müsteşarı Uğur Ziyal’la görüşmek için ayrıldı. Bu arada akşam saatlerinde Maliye Bakanı Kemal Unakıtan ve Devlet Bakanı Kürşad Tüzmen Hazine’ye gelerek Taylor’la görüştü. 
     



 EKONOMİ 


























</TEXT>
</DOC>
