<DOC>
<DOCNO> 114873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/soneko20.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İktisatçılar, savaşın ABD ekonomisini etkilemeyeceği görüşünde 
</HEADLINE>
<TEXT>

     Irak ile olası bir savaşın kısa sürmesi halinde ABD ekonomisini olumsuz etkilemeyeceği, ancak uzaması durumunda işlerin değişeceği bildirildi. 
     Reuters Ajansı'nın iktisatçılar arasında yaptığı ankete göre, 1 aydan kısa sürecek bir savaşın ABD ekonomisinin gelecek yılki büyümesine etkisi yüzde 0.01 gibi çok önemsiz bir oranda kalacak. 
     Savaşın 1 ayı aşması durumunda ise, petrol fiyatlarında neden olacağı uzun süreli yükseliş ABD'nin ekonomik büyümesine sekte vuracak. 
     Ankete katılanlardan Tokyo Mitsubishi Bankası'nın kıdemli iktisatçısı Chris Rupkey, savaş durumunda birbiriyle çelişen bir çok değişkenin devreye gireceğini belirterek, bu nedenle tahminde bulunmanın çok güç olduğunu söyledi. 
     Rupkey, savaş nedeniyle yapılacak kamu harcamalarının ekonomide canlandırıcı etki yapacağını, buna karşılık bireysel tüketim harcamalarında ve şirket karlarındaki düşüşün aksi yönde etki yapacağını söyledi. 
     İktisatçılar 1 aydan uzun sürecek bir savaşın ise ABD'nin 2003 yılındaki ekonomik büyüme hızının yüzde 1 oranında azalmasına yol açacağını düşünüyorlar. 
     Irak'a karşı savaşın ABD'ye parasal maliyeti hakkında ise 500 milyar ile 200 milyar dolar arasında tahminler yürütülüyor. 
     
     ABD 6 AY İÇİNDE IRAK'I İŞGAL EDECEK 

     Aynı ajansın askeri uzmanlar arasında yaptığı bir başka anket ise, uzmanların çoğunun ABD'nin 6 ay içinde Birleşmiş Milletler'in de onay ve desteğini alarak Irak'ı işgal edeceğine inandığını gösterdi. 
     Askeri uzmanlar, Irak'a karşı bir saldırıya katılacak ABD askerlerinin sayısının 250 bin kişiyi bulabileceğine inanıyor. 
     





</TEXT>
</DOC>
