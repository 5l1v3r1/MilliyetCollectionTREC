<DOC>
<DOCNO> 144543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/son/sondun66.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD yetkilisi "Kimyasal Ali yaşıyor... 
</HEADLINE>
<TEXT>

     Irak Devlet Başkanı Saddam Hüseyin'in kuzeni General Ali Hasan Mecid'in Nasıriye kentinde bir hastaneye sığındığı ileri sürüldü. 
     General Ali Hasan Mecid, Halepçe'de 1988'de kimyasal silah saldırısını yönettiği için muhalefet tarafından ''kimyasal Ali'' olarak adlandırılmıştı. 
     Saddam rejimi muhalifi Irak İslam Devrimi Yüksek Konseyi IİDYK lideri Ayetullah Muhammed Bager el Hekim'in oğlu Muhsin Hekim, Tahran'da yaptığı açıklamada, General Mecid'in ABD ve İngiltere'nin saldırısından önce komuta merkezini Basra'nın 208 kilometre kuzeybatısındaki Nasıriye kentine taşıdığını belirtti. 
     Saddam Hüseyin geçen hafta General Mecid'i ülkenin güneyindeki askeri birliklerin komutanı olarak atamıştı. 
     Bu arada, adının açıklanmasını istemeyen bir Amerikan yetkilisi, General Mecid'in sağ olduğunu bildiklerini açıkladı. 
     Yetkili, savaşın başında Bağdat'ta Irak liderliğine yönelik saldırıda hedef alınan yerlerde General Mecid'in olmadığını savundu. 
     Bush yönetimi, Kuveyt'in Irak tarafından işgali sırasında Kuveyt Valisi görevi de yapan General Mecid'i, savaş suçları veya insanlığa karşı suç işlemekten yargılamak istediğini açıklamıştı. 
     





</TEXT>
</DOC>
