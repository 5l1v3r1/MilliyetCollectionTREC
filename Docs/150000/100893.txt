<DOC>
<DOCNO> 100893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/spor/spo05.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
RENKLERİN GÜZELLİĞİ 
</HEADLINE>
<TEXT>

Hakemden cesur düdükler, futbolcudan alkışlanacak beceriler, antrenörden yaratıcı taktikler, taraftardan herkese destek ve medyadan dürüst yorumlar bekliyoruz 
     Uzun yıllar küçümsendi, dudak büküldü... Bıyık altı gülümsemelerle ciddiyet statüsünün dışına düşürüldü. Devlet Planlama Teşkilatı’nın uzmanları tarafından "Maceraperest haytaların gündelik yaşam biçimi" diye bilimsel raporlara konu oldu. Ama kim ne derse desin, futbol seviliyordu. Top yuvarlanmaya devam ediyor, sıçrıyor ve yükseliyordu. 
     Önceleri Üç Büyükler’in yerel rekabetiyle, daha sonra da ulusal lig organizasyonuyla gelişmesini sürdürdü futbolumuz... Bizi uluslararası alanlara taşıdı. Çileli yılların ardından heyecanımıza, UEFA Kupası, Süper Kupa, Avrupa Şampiyonası’nda çeyrek final ve Dünya Kupası’nda üçüncülük onuru katıldı. Bu başarıyı Türkiye Ligi’ne borçluyuz... Yarım asıra yaklaşan tarihiyle, Süper Lig adını alan bu dev maraton, bize unutulmaz maçlar yaşattı. Spor adamı, antrenör, futbolcu olarak toplumun örnek aldığı liderler, yıldızlar kazandırdı. Kazanmayı ve kaybetmeyi öğretti. Rekabetin çetin koşullarıyla birlikte, birbirimizi anlamamızı sağlayan sıcak dostluklarla hamlığımızı giderdi, sosyal anlamda hepimizi pişirdi. 
     Unutulmamalı ki, saha içinde alınacak sonuçlar, ne kadar üzücü - sevindirici olursa olsun, dünyanın sonu ya da başlangıcı gibi nitelendirilebilecek yaşamsal özellik taşımayacaktır. Önemli olan dürüst mücadele, kurallara bağlılık ve staddaki herkesin, herkese - her kuruma karşı saygı göstermesidir. 
     Hakemlerimizden cesur ve kararlı düdükler, futbolcularımızdan keyif verecek, alkışı hak edecek beceriler, antrenörlerimizden akıl ürünü yaratıcı taktikler bekliyoruz... Futbol alanlarının vazgeçilmez zenginliği olan futbolseverlerimizin sadece kendi takımlarını değil, rakip takımları da alkışlamasını, desteklemesini öneriyoruz... Medyadaki dostlarımızın da gerçekleri abartmadan, eğip bükmeden, ilkeli, temiz ve dürüst yorumlarla kamuoyuna aktaracağını ümit ediyoruz. Bu konuda üzerimize düşen sorumluluğu MİLLİYET’in örnek alınan ilkeleriyle taşıyacağımıza söz veriyoruz. 
     Evet, futbol sadece futbol değildir. Çimenin üzerinde yuvarlanan topla birlikte futbol, Türk toplumu olarak kültürümüzün, sosyal yaşamımızın ve toplam kalitemizin de göstergesidir. 
     Bütün renklerin güzelliği adına kulüplerimize, antrenörlerimize ve sporcularımıza başarılar diliyoruz... 
     Futbolumuzu ayakta alkışlıyoruz. 
     
     İşte yeni kurallar 

</TEXT>
</DOC>
