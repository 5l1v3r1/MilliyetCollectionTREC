<DOC>
<DOCNO> 100566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sonspo13.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor-Fenerbahçe maçında 1900 güvenlik görevlisi... 
</HEADLINE>
<TEXT>

     Birinci Süper Futbol Ligi'nde yapılacak Trabzonspor-Fenerbahçe karşılaşmasında, 1900 dolayında güvenlik elemanı görev yapacak. 
     Alınan bilgiye göre, Trabzonspor ile Fenerbahçe arasında 9 Ağustos Cuma günü Trabzon Hüseyin Avni Aker Stadı'nda yapılacak karşılaşma için güvenlik önlemleri artırıldı. Karşılaşmada 1500 civarında polis ile 400 civarında askeri personel görev alacak. 
     Güvenlik görevlileri tarafından Giresun, Rize ve Gümüşhane il sınırında kontroller yapılarak, maçı izlemeye gelecek sarı-lacivertli taraftarların konvoylarına eskortluk yapılacak. Taraftarları taşıyan araçların geçeceği güzergahlarda yol güvenlik önlemleri de alınacak. 
     İstanbul'dan gelmesi olası Fenerbahçeli taraftarlar, Giresun il sınırında karşılanacak. Beşikdüzü İlçesi'nde üzerleri aranacak olan taraftarlar, eskortlar eşliğinde Yıldızlı Beldesi'nde bulunan Karayolları 10. Bölge Müdürlüğü'ne ait alana götürülecek. Taraftarlar, buradan maçın yapılacağı stada, gerekirse başka araçlara bindirilerek taşınacak. Araçların kent içinde kullanacağı güzergah, olası bir saldırıyı önlemek için güvenlik görevlileri tarafından kordon altına alınacak. Taraftarlar, belirlenen tribüne, stat önünde üzerleri arandıktan sonra alınacak. 
     Saha içi ve dışında özel güvenlik önlemleri alınarak, kritik noktalarda kameralı kontroller yapılacak. Güvenlik görevlisi sayısı, maça gelecek Fenerbahçeli taraftarların sayısına göre artırılabilecek. 
     Maçın bitiminde ise, bir süre tribünlerde bekletilecek sarı-lacivertli taraftarlar, yine eskortlar eşliğinde Giresun il sınırına dek götürülecek. 
     
     FENERBEHÇE'Yİ KARŞILAMADILAR 

     Trabzonspor Kulübü Yönetim Kurulu daha önce açıklandığı gibi, sarı-lacivertli kulübe karşılamada bulunmadı. Özel bir uçakla Trabzon'a bugün giden Fenerbahçe futbol takımına ilginin olmadığı gözlendi. Sarı-lacivertli kafile Trabzon Havaalanı'ndan, kamp yapacağı Maçka İlçesi'ndeki Büyük Sümela Otel'e hareket etti. 
     
</TEXT>
</DOC>
