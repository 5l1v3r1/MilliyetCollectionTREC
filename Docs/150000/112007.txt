<DOC>
<DOCNO> 112007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sondun24.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen ''Türkiye için müzakere tartışması verimsiz olur'' 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Avrupa Parlamentosu'nda yaptığı konuşmada, Türkiye'nin tam üyelik müzakerelerinin başlatılmasına ilişkin tartışmaların ''verimsiz olacağını'' söyledi. 
     Verheugen, Avrupalı parlamenterlere genişleme raporları konusunda bilgi verirken, ''Helsinki zirvesinde Türkiye'nin adaylığının resmen tanınmasının bir hata olduğunu savunanlara kesinlikle katılmıyorum'' dedi. ''Helsinki'de belirlenen stratejiden bu yana geçen 18 ayda Türkiye, son 50 yılda insan hakları ve demokratikleşme yönünde attığından çok daha büyük adımlar attı'' diyen Verheugen, şöyle konuştu 
     ''Türkiye'nin 18 ayda, tam üyelik müzakerelerinin başlaması için Kopenhag siyasi kriterlerinin tamamını yerine getirmesi beklenemezdi. Türkiye'yi eleştirmiyorum. Attığı adımlar karşısında şaşırdım. Türkiye'yi desteklemek lazım. Komisyon, Türkiye'nin bu yolda ilerlemesi için çaba harcayacaktır. Tarih tartışmaları verimli olmaz.'' Öte yandan, Verheugen'in, diğer adaylardan söz ederken, ''Aday ülkelerin, AB'ye girmek için gerekli koşulları şimdi değil, girecekleri gün tam olarak yerine getirmelerinin beklendiğini'' söylediği dikkat çekti. 
     Genişlemenin gerçekleşmesi için Nice Antlaşması'nın onaylanması gerektiğini hatırlatan Verheugen, İrlandalı seçmenlere, referandumda oy kullanırken ''Demokratik Avrupa'yı ve AB'nin geleceğini düşünmeleri'' çağrısında bulundu. 
     Bulgaristan ve Romanya'nın 2007'de katılım istediklerini belirten Verheugen, bu hedefe ulaşmalarına yardım için komisyonun elinden geleni yapacağı sözünü verdi. 
     





</TEXT>
</DOC>
