<DOC>
<DOCNO> 120244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sonspo26.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulüpler Birliği'nden stat terörünü önleme çabaları... 
</HEADLINE>
<TEXT>

     Birinci Süper Futbol Ligi Kulüpler Birliği Vakfı, İstanbul'da toplanarak son dönemlerde statlarda yaşanan olayları görüştü. 
     Dedeman Oteli'nde gerçekleştirilen ve yaklaşık 3 saat süren toplantının ardından basın mensuplarına bir açıklama yapan vakıf başkanı Cemal Aydın, uzun süren toplantının büyük bölümünü, statlarda yaşanan olaylara ayırdıklarını belirterek, ''Tüm kulüplerin gerekli önlemleri alması için çalışmalarda bulunduk'' dedi. 
     Yapılacak işleri kulüpler, federasyon ve devlete düşen görevler olmak üzere 3 temelde ele aldıklarını kaydeden Aydın, ''Bize göre Futbol Federasyonu'nun cezaları artırılmalı. Kanuni cezalar da artırılmalı ve ek kanuni düzenlemeler yapılmalı. Bu konularla ilgili bakanlıklarla temasa geçeceğiz. Herkesin, eskiden olduğu gibi güven içinde maç izlemesini sağlayacağız. Tekrar seyircisiz karşılaşmalar istemiyoruz'' diye konuştu. 
     Aydın, ''Kulüpler tarafından organize edilerek taraftar gruplarının maçlara götürülmesiyle'' ilgili bir soruya da, ''Çıkar seyircisiyle gönül seyircisini ayırmak istiyoruz. Seyirciler, bir bütünlük içinde aileleriyle birlikte gelip maçlarını izleyebilmeli. Bu konuyla ilgili İçişleri Bakanlığı ile randevum var. En tepeden görüşmelere başlayacağız. Emniyet güçleri, kulüplerle birlikte gerekli önlemleri alır ve statlarda hiçbir şey yaşanmaz'' diye yanıt verdi. 
     





</TEXT>
</DOC>
