<DOC>
<DOCNO> 101691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sontur06.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ''Tabii ki ofis ve arabayı ücretli kullanacağım'' 
</HEADLINE>
<TEXT>

     Devlet Bakanlığı görevinden istifa eden Kemal Derviş, Gaziosmanpaşa'da bulunan ofis ve kendisine tahsis edilen arabayı ücretli kullanacağını söyledi. 
     Derviş, Gaziosmanpaşa'daki ofisine gelişinde, gazetecilerin, ''bir işadamının kendisine ücretsiz ofis ve araba tahsis ettiği'' yönündeki soruları yanıtladı. 
     Bir gazetecinin, ''Ofis ve arabayı iade etmeyi düşünüyor musunuz '' şeklindeki sorusuna Derviş, ''Birkaç günlük düzenimizi kurmaya çalışıyoruz'' yanıtını verdi. 
     ''Ofis ve arabayı ücretsiz kullanmak etik açıdan sıkıntı doğurmaz mı '' şeklindeki soru üzerine de Derviş, ''Tabii ki ücretli kullanacağız. Belki burada kalırız, belki başka yere taşınırız'' dedi. 
     Bu arada, Derviş'in ardından, eski danışmanı Oya Ünlü de ofise geldi. 
     
</TEXT>
</DOC>
