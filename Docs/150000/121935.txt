<DOC>
<DOCNO> 121935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/spor/spoz1.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Revivo’ya soru-cevap 
</HEADLINE>
<TEXT>

     Rıdvanca 
RIDVAN DİLMEN 

     Öncelikle Washington’un yaşadıkları için çok üzüldüm. Allah sağlık versin. Bence futbol oynaması çok önemli değil. Sağlığına kavuşması önemli. Fenerbahçe camiası büyüktür ve Türkiye’nin en vefalı kulüplerinden biridir. Dolayısıyla sayın başkan, yönetim ve camia, faal futbolculuk yapmasa da her türlü maddi, manevi desteği yapacaktır. Faal olarak belki altyapılarda antrenörlük görevi bile verebilirler. Ayrıca, bir aydır tribün terörü konuşulan ülkemizde, takımı adına ziyarete giden Galatasaray Kaptanı Bülent Korkmaz ve eşi, Beşiktaş ve Galatasaray başkanlarıyla, internet sayfalarında Galatasaray ile Beşiktaş taraftarlarının gönderdiği mesajlar, futbolun ve dostluğun güzel yönleriydi. Ancak Washington’un anjiyo olduğu sırada burada gazeteci arkadaşlarımın da suçu var Menajer Kemal Dinçer’e yöneltilen Revivo’nun geleceğiyle ilgili sorular beni çok üzdü. En azından bu sorunun saçma olduğunu, Revivo’nun da bunlara cevap vermesini yadırgadım. 
     
Ligimiz-gerçekler      Ligimizdeki genel görüş, artık takımlar arasındaki mesafenin daraldığı yönünde. Aslında daraldığı falan da yok. Baktığımızda, ligin ilk 6’sı yine ligin sonuna kadar gidecek gibi görünüyor. Fenerbahçe, Beşiktaş, Galatasaray, Gaziantep, Gençlerbirliği ve Trabzonspor... Bunları zorlayabilecek sadece iki takım var, Ankaragücü ve Malatyaspor. Diğer 10 takım ise küme düşmeme mücadelesine şimdiden başladı. Dolayısıyla ciddi güç farkı var. 
     Ligin başında da, şimdi de, şampiyonluk adaylarından Beşiktaş, Galatasaray ve Fenerbahçe’nin şansı eşit görünüyordu. Üç büyükler arasında, futbol olarak her gün iyiye giden, lig ve Avrupa’da devam eden Beşiktaş var. Fenerbahçe ve Galatasaray, istikrarlı futbol oynayamıyor ve sonuç alamıyorlar. 
     Üç büyüklerin ilk 6’da olan diğer takımlarla olan maçlarına bir göz atalım. Fenerbahçe, oynadığı Gaziantep, Gençlerbirliği, Galatasaray ve Trabzon maçlarında toplam 12 puanın altısını alabildi. Henüz Beşiktaş ile oynamadı. 
     Galatasaray, oynadığı Fenerbahçe, Gençlerbirliği, Trabzon maçlarından toplam üç puan çıkarabildi, 6 puan kaybetti. Henüz Beşiktaş ve Antep ile oynamadı. 
     Beşiktaş iyi görüntüsüne rağmen ligimizde bu takımlardan Gaziantep ve Trabzonspor ile içeride oynadı, iki puan çıkarabildi, dört puan kaybetti. Henüz Fenerbahçe, Galatasaray ve Gençlerbirliği ile oynamadı. 
     Bu sonuçlara baktığımızda üç büyükler, ilk 6’da yer alan takımlara karşı yani diğerlerinden ciddi ekonomik ve kadro farkı olan takımlara karşı, daha doğrusu direnci yüksek takımlara karşı başarılı değiller. 
     
BİR ANI      Geçmiş yıllarda oynanan bir Beşiktaş - Galatasaray maçında hakem Recep’i oyundan atar. Metin Tekin de hakeme itiraz ederken, "Niye attın " diye hesap sorar. Bunun üzerine hakem "küfür etti" cevabını verince bu kez Metin beklemeden cevabını verir, "O zaman 40 bin kişiyi de at." 
     



 SPOR 



























</TEXT>
</DOC>
