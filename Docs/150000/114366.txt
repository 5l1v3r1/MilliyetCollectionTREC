<DOC>
<DOCNO> 114366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/spor/spo20.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
HABER TURU 
</HEADLINE>
<TEXT>

Avrasya’ya büyük ilgi      DÜNYA’NIN tek kıtalararası maratonu olan Avrasya için geri sayım devam ederken, katılımın 75 bin kişiyle sınırlandırıldığı halk koşusuna dört günde 48 bin kişinin kayıt yaptırdığı açıklandı. Toplam 109 bin 850 dolar ödül dağıtılacak maraton 27 Ekim pazar günü koşulacak. 
     
Formula, Çin’de      FORMULA 1’İN 2004 - 2010 arasında Çin’in Şangay kentinde yapılmasını öngören anlaşma, Formula’nın patronu Bernie Ecclestone tarafından imzalandı. 200 bin kişinin yarışları izleyebileceği 240 milyon dolarlık pist, 2004 mart ayına kadar tamamlanacak. 
     
Arjantin’de arbede      ARJANTİN’DE şampiyonluğun iddialı ekibi ve Fenerbahçeli Ortega’nın eski takımı River Plate, deplasmanda zayıf Banfield önünde 52. dakikada 5 - 0 yenik duruma düşünce, konuk takım taraftarları çıldırdı. Sahaya girerek polisle çatışan River Plateliler’in birçoğu yaralanırken, hakem de 66. dakikada maçı tatil etti. 
     
Süreyya’ya check-up      AVRUPA şampiyonu atlet Süreyya Ayhan, sağlık kontrolünden geçmek üzere bugün Hollanda’ya gidecek. Ayhan, Hollanda’da çeşitli performans testlerine tabi tutulacak. Almanya’ya da geçecek milli atlet, ameliyat geçirdiği hastanede bir dizi kontrole girecek. Öte yandan KKTC Posta İdaresi, Ayhan için 70 bin adet anı pulu bastırdı. 
     
Ödüller geçidi      2001 Avrupa Fair - Play ile Olimpiyat Meşalesi ve 2002 Fair - Play Karikatür Yarışması ödül törenleri İstanbul’da yapıldı. Olimpiyatevi’ndeki törende TMOK Başkanı Sinan Erdem, EOC ve EFPM 2001 Yılı Avrupa Fair - Play Ödülü’nü EFPM Başkan Yardımcısı Prof.Dr. Manfred Lammer’den aldı. A Milli Takım’ın TMOK özel ödülü, Şenol Güneş ve Can Çobanoğlu’na, basketbol takımınınki de Menajer Doğan Hakyemez ile Harun Erdenay’a verildi. 
     
Lewis’e büyük onur      BOKSUN efsane ismi Muhammed Ali, ringlerde fırtına gibi estiği yıllardaki "En büyük benim" klişesinin yeni sahibini Lennox Lewis olarak açıkladı. Son 20 yıldır pençesinde olduğu parkinson hastalığına karşı yapılan araştırmalara bağış toplamak amacıyla Toronto’yu zirayet eden Ali, "Artık en büyük değilim. En büyük Lennox Lewis. O bir şampiyon" diye konuştu. 
     
Kupa kuraları çekiliyor      FUTBOLDA Türkiye Kupası 1. Kademe kura çekimi bugün Ankara’da yapılacak. Saat 11.00’deki kura çekimine ilk turda 33 takım katılacak. Bu kademede, geçen sezon Süper Lig’e çıkan Altay, Elazığspor ve Adanaspor kulüpleri de yer alacak. Süper Lig’in diğer 15 takımı ise ikinci kademeden itibaren mücadele edecek. 
     
Grekoda zirvedeyiz      MISIR’IN başkenti Kahire’deki Grekoromen Dünya Kupası’nda Türkiye şampiyon oldu. Avrupa kıtasını temsilen katıldığı kupada tüm kıta temsilcilerini yenen Milli Takım, sırasıyla ev sahibi Mısır’ı 5-2, Amerika temsilcisi ABD’yi 6-1, Afrika temsilcisi Tunus’u 7-0 ve Asya temsilcisi Çin’i de 6-1 mağlup etti. 
     
Cephane toplandı      İKİNCİ Lig’de Bursa Merinos - Eskişehir maçı öncesi konuk ekibin taraftarının üzerinden çıkan suç aletleri herkesi şaşırttı. Aramalarda 1 el yapımı tabanca, 2 balta, 1 kürek, 1 satır, 1 polis copu, 5 tornovida, 4 demir çengel, çok sayıda demir ve tahta boru ile içki şişeleri ele geçirildi. Beş kişi gözaltına alındı, aşırı alkollü 70 taraftar kente sokulmadı. 
     
Gümüş uzun atlayamadı      ATLETİZMDE arkadaşı Murat Aydın’ın yerine uzun atlama müsabakasına katılan Erhan Gümüş, GSGM Ceza Kurulu’nun elinden kurtulamadı. Kurul, iki sporcuyu 6’şar ay men, kulüp antrenörleri Metin Bayram ve Behrem Varol’a 6’şar ay hak mahrumiyeti, Ağrı GSİM Kulübü’ne de bir ay yarışmalardan men cezası verdi. 
     
Ali Tandoğan’a Avrupa yolu      DENİZLİSPOR Başkanı Mustafa Baysal, Ali Tandoğan’ın transferi için Beşiktaşlı yöneticiler ile el sıkışmadıklarını, yurt dışından da bazı teklif aldıklarını açıkladı. Baysal, "Beşiktaş’ın takas önerisine sıcak bakmıyoruz. Kulübün çıkarları doğrultusunda karar vereceğiz" dedi. 
     
     



 SPOR 


























</TEXT>
</DOC>
