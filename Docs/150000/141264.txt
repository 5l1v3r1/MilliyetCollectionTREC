<DOC>
<DOCNO> 141264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/soneko30.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İmalat sanayiinde kapasite kullanımı arttı... 
</HEADLINE>
<TEXT>

     Devlet İstatistik Enstitüsü DİE , İmalat sanayiinde Ekim-Kasım-Aralık aylarını içeren 2002 yılının dördüncü döneminde üretim değeri ağırlıklı kapasite kullanımının yüzde 75.6 seviyesinde gerçekleştiğini açıkladı. 
     İmalat sanayiinde kapasite kullanımı, önceki yılın aynı döneminde yüzde 72.8 olmuştu. 
     DİE'nin, 2.266 işyerinde yaptığı ''Üç Aylık İmalat Sanayi Eğilim Anketi''ne göre, geçen yılın 4. döneminde işletmelerin tam kapasiteyle çalışamama nedenleri arasında ise yüzde 62'lik oran ile iç pazarda talep yetersizliği ilk sırada yer aldı. 
     Söz konusu dönemde, tam kapasite ile çalışamama nedenlerinden dış pazarda talep yetersizliği yüzde 12.4 ile ikinci, yerli mallarda hammadde yetersizliği yüzde 4.2 ile üçüncü olurken, bunu yüzde 3.7 ile mali imkansızlık, yüzde 2.2 ile işçilerle ilgili meseleler ve yüzde 1.9 ile de ithal mallarda hammadde yetersizliği izledi. 
     
     2003 YILI 1. DÖNEM BEKLENTİSİ 
     Öte yandan DİE, işyerlerinin üretim, yurtiçi satış, satış fiyatları ve hammadde fiyatları konusunda bu yılın 1. dönem Ocak-Şubat-Mart beklentileri ile ilgili bir değerlendirme de yaptı. 
     Yapılan değerlendirmeye göre, 1. dönemde üretimde, işyerlerinin yüzde 40.9'u artış, yüzde 30.5'i ise azalış bekliyor. 
     Söz konusu dönemde, yurt içi satışlarda ise aynı işyerlerinin yüzde 36.2'si artış, yüzde 36.1'i azalış, satış fiyatlarında yüzde 63.8'i artış, yüzde 2.9'u ise azalış beklentisi içinde bulunuyor. 
     Hammadde fiyatları konusunda da işyerlerinin yüzde 77.7'si artış, yüzde 0.7'si azalış olacağı görüşünü belirtti. 
     





</TEXT>
</DOC>
