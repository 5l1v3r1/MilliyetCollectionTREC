<DOC>
<DOCNO> 117421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sontur12.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan ''İstifa edilip edilmemesine yetkili kurullar karar verecek'' 
</HEADLINE>
<TEXT>

     SP Genel Başkanı Recai Kutan, genel başkanlıktan istifa etmesine ilişkin çağrılara karşılık, ''İstifa edip edilmemesi kararını yetkili kurullar verir'' dedi. 
     Kutan, parti genel merkezinde düzenlediği basın toplantısında, 3 Kasım'da yapılan milletvekilliği genel seçimi sonuçlarını değerlendirdi. 
     Seçim öncesinde siyasi partiler ve seçim yasalarında değişiklik yapılmasını istediklerini anımsatan Kutan, ''Bunlar yapılmadığı için seçimde bir ilde yüzde 14 oy alan bir partinin 8 milletvekili çıkarması gibi çarpık sonuçlar elde edildiğini'' söyledi. 
     Refahyol Hükümeti döneminden sonra işbaşına gelen hükümetlerin geçim sıkıntısını artırdığını, insan haklarını ve özgürlükleri aşağıya çektiğini öne süren Kutan, ''Vatandaş, seçime tam bir öfkeyle gitmiş, bunu da sandığı yansıtmıştır'' görüşünü dile getirdi. 
     Recai Kutan, seçim kampanyası sırasında vatandaşların kendilerini kucakladığını, ancak medyanın, ''bu seçimi AK Parti ve CHP arasında geçeceğine ilişkin yayınları ve CHP'nin iktidara geliyor korkutması ile oyların AK Parti'ye yöneltildiğini'' iddia etti. 
     Seçim sonuçlarından sonra parti teşkilatının demoralize olmadığını kaydeden Kutan, SP'nin önümüzdeki dönemde en etkili ve yapıcı muhalefeti göstereceğini kaydetti. 
     Kutan, 9 Kasım Cumartesi günü il başkanları, 10 Kasım Pazar günü de GİK üyeleri ve milletvekilleriyle toplantı yapacaklarını, seçim sonuçlarını ayrıntılı olarak değerlendireceklerini bildirdi. 
     
     İSTİFA ÇAĞRISI 

     Bir gazetecinin, genel başkan yardımcıları Mehmet Bekaroğlu ve Numan Kurtulmuş'un görevlerinden istifa ettiğini ve kendisine de istifa çağrısında bulunduklarını anımsatması üzerine Kutan, şöyle konuştu 
     ''Biz diğer siyasi partilerden farklıyız. Şahıslara bağlı değiliz. Karar genel başkan tarafından değil, yetkili kurullar tarafından verilir. Seçim sonucundan sonra ne yapmalıyız diye yetkili kurullarımızla istişare kararı aldık. Dün Başkanlık Divanı'nı topladık. Tüzük gereği 2003 yılında büyük kongre toplanacak. Yetkili kurullarımızda verilecek kararlara göre büyük kongrede gerekenler yapılacak. 
     Dün yapılan Başkanlık Divanı'nda sözünü ettiğimiz arkadaşlarımız, 'genel başkan çok rahat karar versin diye istifa edelim' dediler. Ben bunu kabul etmedim. Karar verecek ben değil, yetkili kurullarımızdır dedim.'' Kutan, ''İstifa edip etmemenizde Erbakan etkili olabilir mi '' sorusuna ise ''Bu partide söz sahibi olan sadece yetkili kurullarımızdır'' yanıtını verdi. 
     





</TEXT>
</DOC>
