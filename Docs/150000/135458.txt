<DOC>
<DOCNO> 135458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sondun21.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Taraflar arasındaki mesafe çok açık" 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs konusunda taraflar arasındaki mesafenin çok açık olduğuna işaret ederek, ''Biz, hem Türkiye'nin hem de bizim isteyip kabul edebileceğimiz bir anlaşma yapmak istiyoruz'' dedi. 
     Cumhurbaşkanı Denktaş, Ahmet Yesevi Kültür Derneği Yönetim Kurulu üyelerini kabul ederek görüştü. Denktaş, kabulde yaptığı konuşmada, tehlikeli unsurlar içeren planın müzakere edildiğini, ancak Rumların Türk tarafının sunduğu tüm önerileri reddettiğini hatırlattı. 
     ''Meşru Kıbrıs hükümeti adı altında Avrupa Birliği'ne kapağı atmak'' isteyen Rumların esas amacının, ''er ya da geç Kıbrıs'ı ele geçirmek'' olduğunu söyleyen Denktaş, Rumların yanlış hesap peşinde olduğunu kaydetti. Denktaş, en zor koşullarda birlik ve beraberliğini koruyup mücadele eden Kıbrıs Türkünün mücadeleye devam edeceğini belirtti. 
     Taraflar arasındaki mesafenin çok açık olduğuna işaret eden Denktaş, ''Biz, hem Türkiye'nin hem de bizim isteyip kabul edebileceğimiz bir anlaşma yapmak istiyoruz'' dedi. 28 Şubat'a kadar anlaşma sağlanamaması durumunda hiçbir şeyin değişmeyeceğini ve Kıbrıs Türkünün yoluna aynen devam edeceğini ifade eden Denktaş, ekonominin daha iyiye gitmesi için gereken planların hazırlanabileceğini söyledi. 
     Cumhurbaşkanı Denktaş, şöyle konuştu 
     ''Ümit ederim ki Rumlara 'sen meşru hükümetsin' diyenler bu hatanın uzlaşmayı nasıl engellediğini görüp 'Bu halkın eşitliğini ve egemenliğini kabul ediniz. Aksi takdirde biz Kuzey'i tanırız' demesi lazım. Ancak bu durumda ayakları yere basar.'' Ahmet Yesevi Kültür Derneği Başkanı Mehmet Zeki Yıldırım da, toplumun geleceğini ilgilendiren Annan planının sakıncaları olduğunu belirtti. Toprak tavizi öngören planın garantileri sulandırdığını ifade eden Yıldırım, Kıbrıs Türkünün egemenliğinin de tanınmadığını ve toplumun bir azınlık muamelesiyle karşı karşıya olduğunu söyledi. 
     





</TEXT>
</DOC>
