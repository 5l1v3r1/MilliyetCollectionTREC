<DOC>
<DOCNO> 117788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/soneko14.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayısı, Ramazan'ın ilk günlerinde zam şampiyonu... 
</HEADLINE>
<TEXT>

     
Gıda harcamalarının arttığı Ramazan'ın ilk günlerinde zam rekortmeni kuru kayısı oldu. Geçen yıl kilosu 3 milyon lira olan kayısının kilosu 9 milyon liraya ulaştı. Bolluk nedeniyle fiyatı yarı yarıya ucuzlayan hamsi ise Ramazan'da vatandaşın yüzünü güldürecek. 
     Geçen yıl kilosu 3 milyon liradan satılan kükürtlü Malatya kayısısının kilosu, marketlerde 9 milyon liraya, yaprak kayısının kilosu ise 9 milyon 500 bin liraya çıktı. Kilosu 1.5 ila 2 milyon lira olan hoşaflık ekşi kayısının kilosu ise 4.5 milyon ila 6 milyon lira oldu. 
     Ramazan sofralarının baştacı hoşafta, kayısıyla birlikte kullanılan kuru üzüm fiyatları ise geçen yıla oranla yüzde 100 oranında arttı. 
     Karaman'ın karalık cinsi kuru üzümün kilosu 3 milyon liradan 6 milyon liraya, Adıyaman-Besni ve Kiliskarası cinsi kuruüzümün kilosu da yine 3 milyon liradan 6 milyon liraya yükseldi. Ürgüp'ün dirmit cinsi kuru üzümün kilosu da 2 milyon liradan 4 milyon liraya çıktı. Ege bölgesinde yetiştirilen çekirdeksiz kuru üzüm fiyatları ise kayısı ve çekirdekli kuruüzüme oranla daha az miktarda artış gösterdi. 
     Geçen yıl kilosu 1 milyon 800 bin ila 2 milyon liradan satılan çekirdeksiz üzüm, bu yıl 2 milyon ila 2.5 milyon liradan satışa sunuldu. 
     Kayısı ve kuru üzüm satışı yapan Ahmet Söke, kuru kayısı ve üzüm fiyatlarının enflasyon rakamlarının çok üzerinde artış göstermesinin üretimin az olmasından kaynaklandığını söyledi. 
     Söke ''Malatya kayısısı dış pazarda müşteri bulduğu için iç pazarda fiyatlar yükseldi. Diğer kuru kayısı türlerine olan talap de de bu yıl üretim az olduğu için karşılanamadı. Biz satmak için hoşaflık ekşi kayısı bulamıyoruz. Bu nedenle fiyatlar aşırı miktarda arttı. Çekirdeksiz üzüm üretiminde bir azalma olmadığı için de fiyatlar fazla artış göstermedi'' dedi. 

     
</TEXT>
</DOC>
