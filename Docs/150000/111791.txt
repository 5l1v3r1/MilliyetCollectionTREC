<DOC>
<DOCNO> 111791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sondun12.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda Veliaht Prensinin Türkiye ziyareti 2. kez ertelendi 
</HEADLINE>
<TEXT>

     Hollanda Veliaht Prensi Willem Alexander ve eşi Maxima'nın 21-23 Ekim günleri Türkiye'ye yapacağı çalışma ziyareti, babası Prens Claus'un ölümü dolayısıyla ikinci kez ertelendi. 
     Kraliçe Beatrix'in eşi Prens Claus'un ölümünden sonra kraliyet ailesinin 1 Kasım'a kadar bütün programlarının iptal edildiği bildirildi. 
     Kraliçe'nin eşi 76 yaşındaki Prens Claus van Amsberg, geçen Pazar günü tedavi gördüğü Amsterdam akademi hastanesinde yaşamını yitirmişti Hollanda Veliaht Prensi ile eşi, İstanbul ve Kayseri'yi ziyaret edecek ve İstanbul'da onarılarak yeniden düzenlenen Hollanda Başkonsolosluğu'nun yer aldığı ''Hollanda Sarayı'' adlı tarihi binanın resmi açılış törenine katılacaktı. Hollanda Veliaht Prensi'nin geçen Haziran ayında yapılması öngörülen ziyareti, Alanya'da 1995 yılında üç Hollandalı turisti kaçırmak, onlara tecavüz etmek ve birini öldürmek suçlarından ömür boyu hapis cezasına sanık bir mahkumun, af yasasından yararlanarak, serbest bırakılmasına tepki olarak, hükümetin isteği üzerine ertelenmişti. 
     -CENAZE 15 EKİM'DE KALKACAK- Öte yandan Prens Claus'un cenaze töreninin, daha önce açıklanan tarihten bir gün önceye alınarak, 15 Ekim Salı günü yapılacağı bildirildi. 
     Prens Claus'un cenazesi, Delft kentinde Kraliyet Ailesi üyelerinin bulunduğu bir kilisenin alt katında toprağa verilecek. 
     Prensin ölümü dolayısıyla, cenaze törenine kadar parlamento çalışmalarına ara verildi. Ancak prensi anmak üzere, parlamentoda yarın ortak bir toplantı yapılacak. 
     Halen Lahey'deki sarayda bulunan cenaze, Perşembe ile Pazar günleri arasında halkın ziyaretine açılacak. 
     Bu arada cenaze törenine kimlerin davet edildiği henüz açıklanmadı. Ancak Veliaht Prens Willem Alexander'in eşi Maxima'nın Arjantin'deki aile yakınlarının, siyasi tartışmalara yol açmamak için çağrılmayacağı öğrenildi. Maxima'nın babası, General Videla döneminde Tarım Bakanı olarak görev yapmış ve askeri cuntanın sorumluluklarına ortak olmakla suçlanmıştı. 
     





</TEXT>
</DOC>
