<DOC>
<DOCNO> 132118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/spor/spo03.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Xavier gelmiyor 
</HEADLINE>
<TEXT>

Portekizli futbolcunun menajeri Carlos Janella, Galatasaray’ın ne kendileriyle ne de Liverpool ile görüştüğünü söyledi, "Oyuncum bu sezon da kulübünde kalacak" dedi 
     MEHMET DEMİRCAN 

     Haberimiz yok’ 
     GALATASARAY’IN gündeminde olduğu iddia edilen Portekizli savunma oyuncusu Abel Xavier’in transfer kaosuna son noktayı menajeri Janella koydu. Xavier için Galatasaray’dan herhangi bir teklif almadığını açıklayan Carlos Jarnella, "Ne futbolcum, ne de Liverpool kulübünün bu transferden haberi yok. Oyuncum için benimle temasa geçen hiçbir Türk yöneticisi olmadı" diye konuştu. 
     
     Ada’da kalacak’ 
     XAVİER’İN bu sezon takımda forma bulamamasını da değerlendiren Jarnella, "Bunun gerçek nedeni formsuzluk değil, sakatlık" dedi. Bu arada Liverpool’un basın sözcüsü kulübün resmi internet sitesine yaptığı açıklamada, Galatasaray’ın Xavier’i kiralık olarak istediğini ancak üç kupada mücadele ederken bu oyuncuyu ellerinden çıkarmayı düşünemeyeceklerini ifade etti. 
     
Aslan’ın gözü serbest yıldızlarda      TRANSFER arayışlarını sürdüren Sarı - Kırmızılı yönetim, Teknik Direktör Fatih Terim’in isteği doğrultusunda savunmanın sağ kanadına alınacak oyuncu için görüşmelerini sürdürüyor. Ağırlığı Lalatovic ve Stoica üzerine yoğunlaştıran Sarı - Kırmızılılar’ın menajerler aracılığıyla önerilen alternatif isimleri de takibe aldığı iddia edildi. 
     KADROSUNA tecrübeli bir oyuncuyu katabilmek için yoğun bir uğraş veren Fatih Terim’in, bu konuda yönetime detaylı bir rapor ilettiği de öğrenildi. Sarı - Kırmızılılar’ın ise maliyeti düşürebilmek için bonservisi elinde olan futbolculara sıcak baktığı açıklandı. Galatasaray perşembe gününe kadar transfer konusundaki adımlarını netleştirmek istiyor. 
     
Antalya’ya uçuyorlar      YENİ sezon hazırlıklarının ilk etabını İspanya’nın Marbella kentinde yapan Galatasaray, ikinci etap için bugün Antalya’ya gidecek. Sarı - Kırmızılı takım, özel turnuvaya da katılacağı Antalya kampını, 28 Ocak’ta tamamlayacak. Teknik Direktör Fatih Terim, yoğun bir program içinde olan oyuncularına dinlenmeleri için dün izin verdi. 
     
Perde arkası      Galatasaray’ın Revivo ile geçen hafta içinde imza atmasına karşın, gelişmeleri sır gibi saklamasındaki gerekçeler, günyüzüne çıkmaya başladı. 
     "Revivo" transferine sıcak bakmayan ve gerilim yaratacağını düşünen Galatasaray Başkanı, imzadan sonra da tercihten memnun kalmamıştı. 
     Ancak başta Ali Dürüst olmak üzere, Burak Elmas ve Fatih Terim’in baskıları Başkan’ı pes ettirdi. Canaydın, ısrarlar karşısında "Tamam" dedi ve tek bir şart koştu "İmzayı saklayın. Oluşacak tepkiler biraz soğusun." 
     Bu istek üzerine önce Revivo’nun imzasını gururla duyuran Sarı - Kırmızılılar, bir anda U dönüşü yapıp, "İlgimiz yok" soğukluğuna büründü. İmzadan bir gün sonra yapılması planlanan tören ise ani bir kararla iptal edildi. İsrailli futbolcu da olaylardan uzak durması için ülkesine gönderildi. Hatta hiç kimseyle röportaj yapmaması da istendi. 
     Ancak Fatih Terim’in, Revivo’yu Antalya kampına götürme ısrarı, olayın bir başka boyutu oldu. Bu gelişme üzerine tecrübeli futbolcu apar topar tekrar geri çağrıldı. "Daha görüşülmedi" denilen Revivo, uçaktan iner inmez Sarı - Kırmızılı kaşkolu boynuna taktı. Florya’da sanki yeni anlaşılmış havasıyla imzalar atıldı. 
     Bir diğer iddia da, Başkan Özhan Canaydın’ın, Revivo konusunda pes etmesinin ardında Fenerbahçe Kulübü Başkanı Aziz Yıldırım’ı aramasıydı. Bu konuşmada Canaydın, Revivo konusunda Yıldırım’ın fikrini almış. Aziz Yıldırım da "Bizce bir sakıncası yok. İsterseniz alabilirsiniz" cevabıyla Galatasaray Başkanı’nı rahatlatmıştı. 
     



 SPOR 
























</TEXT>
</DOC>
