<DOC>
<DOCNO> 128951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sontur19.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Yardımcısı'nın oğlu Tolga Özdikici toprağa verildi... 
</HEADLINE>
<TEXT>

     Küçükçekmece İkitelli Göçmen Konutları'ndaki bir evde dün arkadaşı Emine Soysaldı ile LPG tüpünden sızan gazdan zehirlenerek öldüğü açıklanan İstanbul Vali Yardımcısı Şakir Özdikici'nin oğlu Tolga Özdikici'nin cenazesi, İstanbul'da toprağa verildi. 
     İTÜ Gemi İnşaat Mühendisliği 3. sınıf öğrencisi Tolga Özdikici için Ataköy 5. Kısım Camii'nde öğle namazını müteakip cenaze namazı kılındı. 
     Özdikici'nin cenazesi, bir süre eller üzerinde taşındıktan sonra ailesi, arkadaşları ve yakınlarının gözyaşları arasında götürüldüğü Zincirlikuyu Mezarlığı'nda defnedildi. 
     Tören boyunca fenalık geçiren İstanbul Vali Yardımcısı Şakir Özdikici ile eşi Nesrin Özdikici, doktor kontrolü altında tutuldu. 
     Şakir ve Nesrin Özdikici'yi teselli etmeye çalışan İstanbul Valisi Erol Çakır ile eşi Mübeccel Çakır, cenaze namazı sonrası aile adına taziyeleri kabul etti. 
     DYP Genel Başkanı Mehmet Ağar'ın çelenk gönderdiği törene, Vali Çakır'ın yanı sıra bazı vali yardımcıları ile kaymakamlar, İstanbul Emniyet Müdürü Hasan Özdemir, Şişli Belediye Başkanı Mustafa Sarıgül, Tolga Özdikici'nin ablası Ebru Özdikici, aynı evden sağ kurtulan arkadaşları Cem Onur Pal, Ayşe Selcanbay ve Vedat Özkan ile diğer yakınları ve arkadaşları katıldı. 
     





</TEXT>
</DOC>
