<DOC>
<DOCNO> 148901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sonspo29.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haberler Burak Elmas'a dönüş yolunu kapattı 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, futbol şubesi üyesi yönetici Burak Elmas'ın görevinden istifa etmesinde, basına yansıyan haberlerin etkili olduğunu söyledi. 
     Florya Metin Oktay Tesisleri'nde basın mensuplarının sorularını yanıtlayan Ali Dürüst, Burak Elmas'ın istifasını üzücü bir gelişme olarak değerlendirdi. 
     Burak Elmas'ın, son yönetim kurulu toplantısında, ''bugüne kadar canla başla çalıştığını, ama kendisine yönelik bir güvensizlik hissettiğini'' söylediğini ifade eden Dürüst, ''Başkanımız da şampiyonluk yarışında olduğumuzu anlattı ve görevine devam etmesini istedi. Ancak bu gelişmelerin basına yansımasıyla, Burak Elmas durumun geri dönülmez olduğunu hissetti ve istifasını gönderdi. Başkan da kabul etti'' dedi. 
     Fahri olarak görev yaptıklarını ve gerektiği zaman başkanın yolunun açılması gerektiğini ifade eden Dürüst, Elmas'ın da bu mantıkla hareket ettiğini kaydetti. 
     
     ''BAŞKANLA HİÇBİR PROBLEMİM YOK'' 
     Galatasaray Kulübü Başkanı Özhan Canaydın ile aralarında sorun olup olmadığıyla ilgili kendisine yöneltilen soruya Dürüst, şu yanıtı verdi 
     ''Benim Özhan Canaydın ile hiçbir problemim yok. Böyle bir komplo teorisine de katılmıyor ve kınıyorum. Ali Dürüst, Burak Elmas ve Özer Saraçoğlu gibi isimler buraya çalışmak için geldi. Birbirimizi ilk defa görmedik. Belli bir sıkıntı da yok. Hepimiz rahat bir ortamda çalıştık. Aramızda kırgınlık olsaydı, birlikte seçime girmezdik. Herkesin görevi başkana yardımcı olmaktır. Gündemimizde seçim yok, şampiyonluk var. İşler sahipsiz kalmaz. Bugün yapacak yönetim kurulu toplantısında Burak Elmas'ın yerine gelecek kişi belirlenir.'' Dürüst, ''Canaydın demokratik bir başkan mı '' biçimindeki bir soruyu da ''Galatasaray'da başkanlar ne kadar demokratikse, Canaydın da o kadar demokratiktir'' diye yanıtladı. 
     Yaşanan gelişmelerin Galatasaray takımını etkilemeyeceğini de vurgulayan Dürüst, ''Galatasaray takımı bunun üzerindedir. Şampiyon olduğumuz geçen yıl, 2 yönetim görev yaptı. Dolayısıyla Galatasaray camiası ve takımı bunu aşmıştır. Bugün yaşananlar daha iyi hizmet için yapılan bir fedakarlıktır'' dedi. 
     





</TEXT>
</DOC>
