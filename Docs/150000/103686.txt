<DOC>
<DOCNO> 103686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/spor/spo02.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım moral verdi 
</HEADLINE>
<TEXT>

Fenerbahçe Başkanı, Samandıra’da oyuncularla kahvaltı yaptı, "Şunları bir eleyelim çocuklar" diye konuştu 
     FEYENOORD maçı öncesi Samandıra Tesisleri’ne kapanan Fenerbahçeli futbolcuları dün Başkan Aziz Yıldırım ziyaret etti. Takımla birlikte kahvaltı yapan ve hem Teknik Direktör Lorant, hem de oyunculara moral veren Yıldırım antrenman başlamadan "Şunları bir eleyelim çocuklar" diyerek takıma güven aşıladı. 
     YILDIRIM’IN, "Biz camia olarak sizin arkanızdayız. Bu taraftar da sizi destekliyor. Hepimiz size inanıyoruz" diye konuştuğu öğrenildi. Antrenmanı sonuna kadar izleyen Fenerbahçe Başkanı, futbolcuların hırslı çalıştıklarını görünce bir hayli keyiflendi. Bu arada idmanlar maç gününe kadar basına kapatıldı. 
     
Heyecan var, korku yok      YALÇIN TÜRK 

     SARI - Lacivertli takımın savunmadaki bel kemiği Fatih, Feyenoord’u eleyebilecek güçte olduklarını söyledi. Tecrübeli futbolcu, "Camianın Şampiyonlar Ligi’ne katılma ve başarı konusunda bizden büyük beklentileri var. Heyecanlıyız ama, korkumuz yok. Biz de söz verdik, bunu gerçekleştirmek istiyoruz. Feyenoord’a karşı şuursuzca saldırmanın alemi yok. İlk yarıda bir gol bulabilirsek, galibiyet rahatlıkla gelecektir" diye konuştu. 
     BREZİLYALI golcü Washington ise Ankaragücü maçında çok gol kaçırdığını kabul etti, "Normalde bu kadar kötü oynamam ve o pozisyonları affetmem. Ama bir futbolcunun böyle günler yaşaması doğaldır. Ancak Feyenoord karşısında gol kaçırmayacağım. Buraya yeni yeni adapte oluyorum. Çünkü Brezilya’da günde çift antrenman ve maç öncesi idman yapmazdık. Bu tempoya alıştığımda daha etkili oynayacağım" açıklamasını yaptı. 
     
Stevic rahatladı      UEFA Disiplin Kurulu’na gönderilen ancak dosyası 5 Eylül’e bırakılan Stevic rahat bir nefes aldı. Rakibine kasti tekme attığı gerekçesiyle en az üç maç oynamama cezası ile karşı karşıya gelen Yugoslav futbolcu kararın ertelenmesine çok sevindiğini söyledi. 
     STEVİC, "Feyenoord maçı bizim için çok önemli. Eğer oynayamasaydım, kahrolurdum. Geceleri gözüme uyku girmiyordu. Şimdi salı gecesini bekliyorum. Şampiyonlar Ligi’ne mutlaka gireceğiz. Seyircimizin de desteğiyle bunu başarabilecek güçteyiz" diye konuştu. 
     
Revivo seferberliği      İSRAİL’İN Litvanya ile oynadığı özel maçta sakatlanan Revivo’nun tedavisi yoğun bir şekilde sürüyor. Dünkü antrenmana çıkmayan İsrailli yıldızın, salı günkü karşılaşmaya yetişmesi için doktorlar seferber oldu. Teknik Direktör Lorant da Revivo’nun durumu hakkında bilgi aldı. 
     LORANT, dünkü çalışmada ağırlıklı olarak gol provası yaptırdı. Antrenmanın bitiminde şut idmanına geçen Alman hoca, isabetleri vuruşlar yapan oyuncularını soyunma odasına gönderdi. Kötü şutlar atan Johnson uzun süre sahada kalınca, arkadaşlarının şakalarına katlandı. 
     



 SPOR 

























</TEXT>
</DOC>
