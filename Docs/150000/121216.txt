<DOC>
<DOCNO> 121216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/dunya/dun03.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk tapulu gayrimenkule hücum var 
</HEADLINE>
<TEXT>
KKTC piyasaları çözüm havasında 
Rum tapulu mallara talep, nasıl olsa eski sahiplerine verilir’ endişesiyle durma noktasında İngilizler, Rum kesimindeki evlerini 150 - 200 bin sterline satıp KKTC’de 50 - 70 bin sterline ev alıyor 
     DIŞ HABERLER SERVİSİ 

     Birleşmiş Milletler BM Genel Sekreteri Kofi Annan’ın 11 Kasım’da taraflara sunduğu çözüm planının ardından, KKTC’de Türk tapulu gayrimenkulün değeri artarken, Rum tapulu mallara talep durma noktasına geldi. Türk tarafındaki mallara büyük ilgi gösteren İngilizlerin özellikle Girne’deki malları tercih ettiği belirtiliyor. 
     Kıbrıs gazetesinin haberine göre, Ada’daki bazı mal sahipleri fiyat artırırken, bazıları da belirsizlik ortadan kalkana kadar mallarını satmaktan vazgeçti. 
     Girne dışındaki tüm satışların durduğunu ifade eden emlakçiler, Rum kesiminde yaşayan bazı İngilizlerin, çözüm olacağı inancıyla oradaki evlerini 150 - 200 bin sterline satarak Girne’den 50 - 70 bin sterline ev almaya başladığını söyledi. İngilizlerin yanı sıra Londra’daki Kıbrıslı Türklerin de Türk tapulu mallara ilgi gösterdiği belirtiliyor. 
     Emlakçilerin dikkat çektiği bir başka nokta, Kıbrıs konusundaki belirsizlik nedeniyle Rum mallarına rağbet edilmemesi. Bu duruma, çözüm halinde Rum tapulu malların eski sahiplerine iade edileceği kaygısının rol oynadığı ifade ediliyor. 
     Ekonomik kriz ve enflasyon nedeniyle zaten durgun olan piyasanın, planın açıklanmasının ardından daha da durgunlaştığını vurgulayan emlakçiler, Ada’da anlaşma olması durumunda piyasanın canlanmasını umuyor. 
     



 DÜNYA 















</TEXT>
</DOC>
