<DOC>
<DOCNO> 122456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sondun07.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
"ABD, olası Irak savaşında Türkiye'den neler istiyor " 
</HEADLINE>
<TEXT>

     ABD'nin önde gelen gazetelerinden The Washington Post, Başkan George Bush yönetiminin, olası Irak harekatında Türk ordusundan, sığınmacıların ve savaş esirlerinin denetimi gibi destek görevlerinde yararlanmak istediğini yazdı. 
     Gazetenin haberinde, ABD Savunma Bakan Yardımcısı Paul Wolfowitz başkanlığındaki heyetin bugün Ankara'ya yapacağı ziyarette, ABD'nin askeri taleplerinin masaya yatırılacağı belirtildi. 
     Haberde, ABD'nin Türkiye'den isteklerinin arasında, Irak operasyonunda Türk üs ve topraklarından yararlanılması ve Türkiye'nin asker desteğinin bulunduğu kaydedildi. 
     Gazetenin haberinde, Amerikan yetkililerine dayanarak, Türk birliklerinin, Kuzey Irak'taki sığınmacı durumunu ve savaş esirlerini denetleyebileceği ifade edildi. 
     Haberde, Amerikalı yetkililerin, Türkiye'ye uygun bir karşılık sağlanması durumunda, Ankara'nın Irak desteğini alacağını umduğunu da belirtildi. 
     ABD, Türkiye'ye AB süreci konusunda giderek yoğunlaşan bir destek veriyor, ekonomik ve askeri yardım paketi hazırlıyor ve Kuzey Irak'ta bağımsız Kürt devleti kurulmayacağı konusunda kesin güvence veriyor. 
     Bir yetkili, ''Türkiye'nin geçmiş tutumu ve ülkelerimiz arasındaki ilişki göz önüne alındığında, sonunda anlaşmaya varacağımıza güvenim var'' derken, Türkiye için planlanan yardım paketinin ayrıntılarına girmedi. 
     The Washington Post, ABD'nin, Irak'ın güneyindeki ülkelerle askeri anlaşmalarını zaten tamamladığını ve Türkiye'nin de desteğinin alınması durumunda, Irak'ın kuzeyden de kuşatılmasının kesinleşeceğini yazdı. 
     Bir Amerikalı yetkili, gazeteye açıklamasında, Türkiye'de Adalet ve Kalkınma Partisi hükümetinin daha yeni göreve başlamasından dolayı sabredilmesi gerektiğini, ancak savaş planlarının tamamlanması için ABD'nin beklemeye pek fazla vakti olmadığını söyledi. 
     Yetkili, ''Savaşın çıkması durumunda Türkiye ne kadar destek verirse, savaş o kadar kısa sürer'' diye konuştu. 
     Gazeteye göre, Amerikalı yetkililer, Türkiye'nin desteği olmaksızın da Irak'ın alt edilebileceğini, ancak Türkiye'nin yardımının işleri çok kolaylaştıracağını düşünüyor. 
     





</TEXT>
</DOC>
