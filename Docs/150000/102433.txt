<DOC>
<DOCNO> 102433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/son/sontur16.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm villası eğitime açıldı. 
</HEADLINE>
<TEXT>

     Konya'da terör örgütü Hizbullah'ın hücre evi olarak kullandığı ve Konca Kuriş'in cesedinin bulunduğu villa, artık zihinsel ve fiziksel engelliler için rehabilitasyon merkezi olarak kullanılacak. 
     Meram Merkez İlçesi'nde bulunan villa, 200 milyar liralık harcama sonucunda aynı anda 250 engelli çocuğa eğitim verebilecek rehabilitasyon merkezi haline getirildi. 
     Deha Zihinsel ve Fiziksel Rehabilitasyon Merkezi Yönetim Kurulu Başkanı Veli Çoban, merkezin açılış töreninde, villanın eğitim yuvası olması için bir yıldır yoğun çalışma içinde olduklarını belirterek, ''Villada daha önce ne olup bittiği umurumuzda değil. Buraya çocuğunun eğitimi için gelen aileler de bunu dert etmiyorlar'' dedi. 
     Kendisinin de 2 çocuğunun engelli olduğunu anlatan Çoban, ''Bu nedenle engelli çocukların ve ailelerinin nasıl bir sıkıntı içinde olduklarını çok iyi anlıyorum. 5 yıldızlı otel görünümündeki rehabilitasyon merkezimizde, engelli çocuklarımızı topluma kazandırmak ve kendi ayakları üzerinde durmalarını sağlamak için eğitim vereceğiz'' diye konuştu. 
     250 metrekare kapalı ve bin metrekare açık alanı bulunan rehabilitasyon merkezinde 2 çocuk yetiştirme uzmanı, 2 fizyoterapist ve 1 sosyal hizmetler uzmanı görev yapıyor. 
     Açılış törenine, Büyükşehir Belediye Başkanı Mustafa Özkafa ile çok sayıda davetli katıldı. 
     





</TEXT>
</DOC>
