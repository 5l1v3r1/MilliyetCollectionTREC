<DOC>
<DOCNO> 124360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/yazar/zbirand.html </URL>
<DATE> 2002/12/13/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Keşke burada olabilseydiniz... 
</HEADLINE>
<TEXT>

     KOPENHAG 

     Bu satırlar yazılırken henüz net bir karar çıkmamıştı. Ne zaman ve nasıl bir açıklama yapılacağı konusunda çeşitli söylentiler var. Henüz kesin birşey söylenecek gibi değil... İyisi mi, gelin sizleri Kopenhag koridorlarında dolaştırayım... 
     Müthiş bir heyecan var. 
     Kolay değil, Avrupa Birliği dördüncü ve en büyük genişlemesini gerçekleştiriyor. Türkiye'yi de sayarsak 13 yeni ülke katılıyor. Avrupanın en uzak sınırları çizilmiş oluyor. Adeta tarih yazılıyor. 
     Tam 28 ülke'nin Devlet veya Hükümet Başkanları buradalar. Avrupa ilk defa bütünüyle temsil ediliyor. 
     Beni en çok heyecanladıran yönü, Türkiye'nin de burada bulunması. Hem de en üst düzeyde temsil edilmesi. 
     Doğrusunu söyleyeyim, hala hayretler içindeyim. 
     Türk kamuoyunun havalara fırlayıp, beklentilerinin büyük bölümünü elde etmesini kutlaması gerekirken, garip bir kötümserlik havası esiyor. 
     Bizler, galiba gerçekten hastayız. Hayatı hep kötü yönünden alan, iyi taraflarını görmek istemeyen, her gelişmeyi olumsuzlukla karşılayan, adeta mutluluğu kendine yakıştıramayan bir toplumuz. Sanki, mutsuzluk veya kötü gelişmeler bizi daha bir rahatlatıyormuş gibi davranıyoruz. "Zaten belliydi, böyle olacağı. Bizi sevmiyorlar, üstelik bizde adam değiliz ki ..." diyerek dizlerimizi dövmek, sanki kültürümüzün bir parçası. Başarmak, hedefe ulaşabilmek veya istediğimizin büyük bölümünü elde etmek bizi şaşırtıyor. Ne yapacağımızı, ne diyebileceğimizi bilemiyoruz. Başarıları alkışlamamaya, tam aksine lekelemeye, dövünmeye ve hep başkalarını suçlamaya öylesine alışmışız ki, güzellikler sanki canımızı sıkıyor. 
     
     BUGÜN GELİNİLEN NOKTA, TÜRKİYE İÇİN BAŞARIDIR 
     Şu anda hiçbir şey kesinleşmiş değil. 
     Belki Kıbrıs sorunu çözülemeyecek, Türkiye'ye tam üyelik müzakerelerini başlatmak için, bizim istedğimiz kadar yakın bir tarih verilmeyecek... Ancak, şu sırada gelinilen nokta dahi Türkiye açısından inanılmaz bir başarıdır. Zira ister erken, ister geç olsun, Türkiye'ye müzakereler için somut bir tarih verilmektedir... Bir daha geri dönüşü olmayacak veya AB'nin sudan gerekçelerle geri adım atamayacağı bir sürece girilmektedir. 
     Türkiye, AB'ye bir adım daha yakınlaşmaktadır. 
     Biliyorum Türk resmi yetkililerin 2005 tarihine itirazları büyük oranda pazarlık marjını ellerinde tutabilmek ve müzakereleri mümkün olduğu kadar erken başlatabilmek için öne sürüldü. Ancak yine de ortadaki gerçek yani bir tarihin elde edilmesi gözden kaçırılmamalı. 
     Keşke müzakereler 2003 yılında başlamış olsaydı. Keşke koşullu olmasaydı da, tertemiz bir tarih verilseydi. 
     Doğrudur, daha iyi olurdu. 
     Ancak, Uluslararası İlişkiler böyledir. Kimse her istediğini, tümüyle birlikte elde edemez. Mümkün olanını alırsınız, geri kalanını ileri bir tarihe bırakırsınız. Kimi zaman beklenmedik olaylar çıkar ve yine ertelenir. Örneğin, Alman seçimlerini Sosyal Demokratlar değil de, Muhafazakarlar kazanmış olsa veya Türkiye'deki seçimleri yine aralarında MHP'nin bulunduğu bir koalisyon kazansaydı, uyum yasalarındaki eksiklikler tamamlanabilir miydi Kıbrıs'ta ilerlemeden söz edilebilir miydi Bugün "tarih" ten söz edebilir miydik 
     
     GEÇEN YILKİ SÖZLERİ UNUTMAYIN 
     Geçen yılki konuşmaları hatırlasanıza. 
     Mesut Yılmaz ve İsmail Cem, AB ülkelerini dolaşıp kapıları zorlarken neler duyuyorduk 
     " Boş yere çabalıyorsunuz... Tarih verme kavramını nereden çıkardınız... Siz reformları bile tamamlayamazsınız..." demiyorlar mıydı 
     İsmail Cem, " 1 yıl içinde müzakereler başlamalı" dediği zaman ben dahil çoğumuz "artık bu kadarı da fazla" diye eleştirmemiş miydik 
     AB karşıtı cephe televizyonlardaki programlarda olsun, büyük gazete köşelerinde olsun, "Sizinle alay ediyorlar. Bunlar tarih filan vermeyecekler... Ülkeyi rezil duruma düşürüyorsunuz" diye koro halinde şarkı söylemiyorlar mıydı 
     Bugün -belki istediğimiz kadar erken değil, ancak- Türkiye tarih alma noktasında. 
     Kopenhag, Türk dolu. 
     Doruğun her köşesinde Türkiye konuşuluyor. 
     Türkiye'nin Avrupa ile tarihi burada değişiyor. 
     Ne kadarını elde edersek edelim, her Türk vatandaşının mutlu olması, gelişmeleri keyifle izlemesi gereken bir doruk toplantısı yaşıyoruz. 
     Keşke imkan olsaydı da, sizler de burada olabilseydiniz... Gelin artık gülelim, sevinelim. 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







Türkiye nereye 


Kopenhag zirvesini, kovboy filmine dönüştürdük... 


Mekteb-i Mülkiye 


İbn-i Sina köprüsü 


AB’den olumsuz karar çıktı 


AB, ketçap, yalan doğru 


AB iyi güzel de ya diğer konular 


Hangi Avrupa 15’ten 25’e 


Yeni bir yolun başlangıç noktasındayız 


Fıkra gibi KDV 


2004’te ısrar 


"Ülkeler ancak refah için rekabet eder" 


Fazıl Beyler ve Orhan Beyler 


Üyelik başka Avrupalı olmak başka 


</TEXT>
</DOC>
