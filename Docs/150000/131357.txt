<DOC>
<DOCNO> 131357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/guncel/gun08.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İmamlar müzik eğitimi almalı mı 
</HEADLINE>
<TEXT>

ÇAPRAZ ATEŞ 
     NESLİHAN CUYAR 

     Çukurova Üniversitesi İlahiyat Fakültesi’nden Ali Osman Ateş, müftülere lisanüstü eğitim zorunluluğu getirilmesi gerektiğini söyledi. Ateş, ayrıca "İmamlara konservatuvar eğitimi aldırılmalı, cami dernekleri feshedilmeli" dedi. İmamlar konservatuvar eğitimi almalı mı 
     
Prof. Dr.Hüseyin Algül Uludağ Ü. İlahiyat Fak. İsteğe bağlı olabilir      İlahiyat fakültelerinden mezun olanların bir kısmı din görevlisi olarak yetişiyor. Dini musiki alanında sesi iyi, ahenkli, ölçülü ve uygun kullanmak çok önemli. Bunu yakalayabilmenin bir yolu da konservatuvar eğitimi gibi bilimsel bir eğitimden geçmek. Bu isteğe bağlı olabilir. Güzel konuşmayı öğrenmek ne kadar önemliyse, insanlara hitap eden yaygın din hizmetlerinde sesin güzel kullanılması da büyük önem taşıyor. Ancak bu zorunlu olmamalı. YÖK’ün ders belgelerinde her üniversitenin fakültesinin haftalık kredileri var. Mezun olmak için asgari limitler var. YÖK üst kurul olarak bunu yeniden düzenlerse, istisnai olarak ek krediler alınma zorunluluğu getirirse bu olabilir. 
     
Doç. Dr. Ali Erbaş Sakarya Ü. İlahiyat Fak. Ders saatleri artırılsın      İlahiyat fakültelerinde Türk din musikisi diye seçmeli ders var. Kabiliyetli olan öğrenciler bunu seçiyorlar ve okuyorlar. Yeterli değil tabii. Ama zorunlu olmamalı çünkü sanat bir kabiliyet işidir. Zaten kabiliyeti olan öğrenciler seçiyor. Hiç kabiliyeti olmayan öğrencileri zorlamak doğru olmaz. Türk din musikisi derslerinin sayısı artırılırsa, ilahiyat fakültelerinde konservatuvara gerek kalmaz. İlahiyat fakültelerinde din görevlisi olacak öğrenciler için makam çok önemlidir. Din görevlileri beş vakit ezanı, beş ayrı makama göre okurlar. Konservatuvarların Türk müziği bölümleri bu konuda ihtisas sahibi hocalar tarafından idare ediliyor. Klasik Türk müziği, Türk Sanat Müziği, hatta Tasavvuf Müziği ilahiyat fakültelerine yabancı değildir. 
     
Orhan Çeker Selçuk Ü. İlahiyat Fak. Dersler zorunlu olsun      Dini musiki dersleri öğrenciler için zorunlu olmalı. Zorunlu olmalı çünkü bazen öğrenci, kabiliyetin kendinde olduğunu fark etmez. Ancak musiki derslerini zorunlu olarak alınca kendindeki kabiliyeti fark eder. Belli bir seviyede, belli bir yere kadar her ilahiyat fakültesi öğrencisi için dini musiki dersleri olmalı. Konservatuvar dediğimiz zaman, batı müziği, her tür giriyor. Buna ancak mesleğimize uygun olan Klasik Türk musikisidir. Ezan okumak makam ister. Ayrıca namaz kıldırma var. Mevlüt dini musikidir. Mesleğimizi icra etmek için zaman zaman dini musikiye ihtiyaç duyduğumuzu düşünüyorum. 
     
Prof. Dr. Salih Tuğ Marmara Ü. İlahiyat Fak. Makam bilmiyorlar      Öğrencilere, Türk musikisi ve dini musiki dersleri seçmeli olarak gösteriliyor ama bunun zorunlu olması gerektiğini düşünüyorum. Bazı insanların musikiye ya da daha başka sanat dallarına ilgisi vardır ya da yoktur, o ayrı ama çocuk bunu tanımalı. İcra ayrı bir şey, kabiliyetle ilgili. Ancak ezan tartışılıyor, Kuran yanlış okunuyor’ deniyor. Mecburi olması halinde kulak, boğaz alıştırılır. Öğretmen olmak üzere bölüm seçenler de, Diyanet’teki kadrolara geçmeyi tercih edenler de Türk musikisi ve dini musiki dersleri almalı. Kulak dolgunluğu olsun, büyük bestekarları, makamları tanısın. Bugün ezanlar "Allah kabul etsin" diye okunuyor, hiçbir makam yok. Keşke mecbur olsa, herkes makamlarla güzel seslerle güzel ezanlar dinlese ve böylece hoşnut olsa. 
     



 GÜNCEL 





















</TEXT>
</DOC>
