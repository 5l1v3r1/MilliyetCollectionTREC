<DOC>
<DOCNO> 111134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sondun11.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz ''Spekülasyon ve dezenformasyona dikkat '' 
</HEADLINE>
<TEXT>

     Avrupa Konvansiyonu toplantılarına katılmak üzere Brüksel'de bulunan Devlet Bakanı ve Başbakan Yardımcısı Mesut Yılmaz, düzenlediği basın toplantısında, Türkiye-AB ilişkilerinin net tablosunun, Kasım sonuna doğru ortaya çıkacağını söyledi. 
     Türk ve yabancı basında yer alan bazı haber ve değerlendirmeleri eleştiren Yılmaz, şunları söyledi 
     ''Gerek Türk, gerekse uluslararası basında, Kopenhag zirvesinde Türkiye'ye ilişkin olarak alınacak kararlar konusunda bazı değerlendirmeler yer almaktadır. Oysa, zirveye kadar, çeşitli etaplardan oluşan oldukça uzun bir süreç söz konusudur. Bu süreç sanki tamamlanmış gibi, bugünden yapılan haberler spekülasyon niteliğindedir. İlk aşama, 9 Ekim'de açıklanması beklenen Türkiye'ye ilişkin ilerleme rapordur. Bu rapor, teknik bir değerlendirme içerecektir. Dolayısıyla bu raporda, Türkiye'ye müzakerelere başlama tarihi verilmesi gibi, siyasi bir karar gerektirecek herhangi bir husus yer almayacaktır. Anlaşılan, bu raporda, özellikle siyasi reformlar bakımından Türkiye'nin son 1,5 yılda attığı adımlara geniş yer verilecek, bazı alanlarda görülen eksiklikler de vurgulanacaktır. Bu aşamada çabamız, raporun, Türkiye'nin attığı adımları iyi değerlendirmesine yardımcı olmak, münferit olayları karıştırmamalarını sağlamaktır. Raporun objektif veri ve olgulara dayandırılmasını istiyoruz.'' 
     
     BEKLE-GÖR TAVRI 

     ''Türkiye'nin, Kopenhag'da kararlaştırılacak genişleme dalgası dışında kalmaması ve bunun için, mutlaka bir müzakere tarihi verilmesi gerektiği konusunda görüşlerimizi, jeostratejik, politik ve ekonomik gerekçeleriyle birlikte anlatıyoruz'' diyen Yılmaz, şöyle konuştu 
     ''AB'de bir bekle-gör tavrı müşahede ettim. Türkiye'de, 3 Kasım'da yapılacak seçimleri çok dikkatle izliyorlar. Seçim sonrası ortaya çıkacak yapının, Kopenhag zirvesinde alınacak kararda önemli ölçüde etkili olabileceği görülmektedir. Kıbrıs dahil diğer gelişmelerin de zirveyi etkilemesi gerekebilir. Türkiye'nin AB'ye üyelik sürecinin daha net bir yol haritasına kavuşması, bütün bu gelişmeler ışığında, Kasım sonunda yapılacak değerlendirmelerle ortaya çıkacaktır. Şu kesin ki, Türkiye AB'ye üyelik hakkına sahiptir ve bu sürecin tersine çevrilmesi mümkün değildir. Türkiye açısından önemli olan, bu sürecin en kısa zamanda tamamlanmasıdır. Gecikme veya ertelemeler, ne Türkiye'ye, ne de AB'ye yarar sağlamayacaktır.'' Yılmaz, AB'nin, seçim sürecinde, Türkiye'deki seçmen tercihlerini etkileyebilecek girişimlerden kaçınmaya özen gösterdiğini belirterek, şunları kaydetti 
     ''Seçim sonrası ortaya çıkacak olan tablonun, AB'nin değerlendirmesinde önemli bir faktör olacağını dile getiriyorlar. Bu seçimleri, Türk halkının AB'ye üyeliği gerçek anlamda destekleyip desteklemediğinin ölçüsü olarak görmek eğilimindeler.'' 
     
     KARAR SİYASİ 

     AB bürokrasisinin hazırladığı raporun teknik olduğunu, Kopenhag'da verilecek kararın ise siyasi olacağını hatırlatan Yılmaz, Türkiye'nin bazı konulardaki tutumunu yönlendirmeye yönelik dezenformasyon ve baskı gayretleri olduğuna dikkati çekti. 
     Türkiye'de gerçekleştirilen son siyasi reformların AB'yi çok şaşırttığını belirten Yılmaz, ''Bizim iddiamız, Türkiye'nin Kopenhag siyasi kriterlerini büyük ölçüde yerine getirmiş olduğudur'' dedi ve müzakere tarihi verilmemesi için haklı hiçbir neden bulunmadığını kaydetti. 
     Yılmaz, ABD'den AB'ye gelen baskılar konusunda bir soruyu yanıtlarken, ''Elbette ki Türkiye, Kopenhag zirvesinde AB'den hakettiği sonucu alabilmek için siyasi ve diplomatik bütün gücünü kullanacaktır. AB bunu baskı olarak görebilir ama bu Türkiye'nin meşru hakkıdır'' diye konuştu. 
     Temaslarında, Kıbrıs sorunun bir çözüme kavuşmasının, genişleme dalgasında Türkiye'yi rahatsız etmeyecek bir formülle çözüme bağlanmasının önemini vurguladığını bildiren Yılmaz, şunları söyledi 
     ''Türkiye'nin üyeliğiyle Kıbrıs'ın üyeliği arasında dolaylı bir bağlantı olduğu gerçektir. Bizim açımızdan önem taşıyan husus, Kıbrıs sorunun çözümü çabalarında Türkiye'nin katkılarının doğru değerlendirilmesidir. Soruna çözüm bulunmadan Kıbrıs'ın AB'ye üyeliğinin, hem bölgede, hem Türkiye-AB işiklierinde yaratacağı olumsuz sonuçlara AB'nin dikkatini çekiyoruz. AB'nin bazı ülkelerinin, zaman içinde, bu konuda ortaya çıkabilecek olumsuzlukların bilincine vardıkları, gerekli hassasiyete ulaştıkları anlaşılıyor. Sanıyorum, zirvede AB'nin en fazla dikkat göstereceği konu, Kıbrıs'ın üyeliği konusu olacaktır. Burada hem AB'nin, hem de üye ülkelerin çıkarlarını gözeten bir formül arayışı içindeler.'' Yılmaz, AB Dış Politika ve Ortak Savunma Yüksek Temsilcisi Javier Solana'nın kendisine, ''Türkiye'nin AB açısından vazgeçilmez bir ülke olduğunu, Helsinki kararından geri dönüş olmadığını, bunun Kopenhag'da Türkiye'ye müzakere tarihi verileceğinin kesin olduğu anlamına gelmediğini, Kopenhag kararı ne olursa olsun, Türkiye'nin AB entegrasyonunu geri dönülmez bir süreç olduğunu'' söylediğini bildirdi. 
     
     FENER PATRİĞİ 

     Fener Rum Patriği Bartolomeos'un, dün Brüksel'deki AB temaslarından sonra yaptığı açıklamalarda, Türkiye'ye tarih verilmeyeceğini söylediği ve Türkiye'deki reformları yetersiz bulduğunu AB'ye ilettiği yönündeki haberler hakkında görüşü sorulan Yılmaz, şunları söyledi 
     ''Azınlık cemaat vakıflarıyla ilgili reformlar çok olumlu değerlendirildi. Meclis'te tecelli eden bu iradeyi uygulamaya geçirmek, hükümet olarak yükümlülüğümüzdür. Fener Patriği'nin ifadelerini bilmiyorum. Bunları söylemişse, yanlıştır. Türkiye'de yaşayan ve koşulları bilen bir insan, atılan adımların önemini takdir etmek durumundadır.'' Devlet Bakanı ve Başbakan Yardımcısı Mesut Yılmaz, bugün Türkiye'ye dönmek üzere Brüksel'den ayrılacak. 
     





</TEXT>
</DOC>
