<DOC>
<DOCNO> 121451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/dunya/tur.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

Atatürk en iyi on liderden biri      Rusya’da kısa bir süre önce piyasaya çıkan "Atatürk Fenomeni" adlı kitapta, Atatürk "yeryüzünde bütün zamanların ve gelmiş geçmiş bütün halkların çıkardığı on liderden biri" olarak nitelendirildi. Aleksandır Uşakov’un kaleme aldığı kitapta modern Türkiye’nin kuruluşu için gösterdiği kişisel gayretlerin, özellikle de insani yanının Rus halkına anlatılması amaçlanıyor. Kitabın, Moskova Devlet Üniversitesi öğretim üyelerinden Prof. Dr. Mihail Meyer tarafından yazılan önsözünde, "Böyle bir kişi olan Atatürk’ün, dünyanın her yanında tarihçilerin, siyaset bilimcilerin ve filozofların günümüzde bile hala ilgisini çekmeye devam etmesi tesadüf değil" deniliyor. 
     
Berlusconi mafya tanığı      İtalya Başbakanı Silvio Berlusconi, yakın arkadaşı Marcello Dell’Utri’nin kara para aklama davasında tanık olarak mahkemeye çıktı. İtalyan basınının tepkisine rağmen Roma’da kapalı kapılar ardında yapılan duruşmada Berlusconi, "yasaların kendisine verdiği hakkı kullanarak" konuşmayı reddetti. Berlusconi’nin partisinden senötör olan Marcello Dell’Utri, Berlusconi’nin Fininvest şirketiyle ilgili bir reklam kampanyasını kara para aklamak için kullanmakla suçlanıyor. Duruşmayla ilgili ayrıntılı açıklama yapılmadı, ancak Silvio Berlusconi’nin Fininvest’e bağlı 20 firmanın kuruluşuyla ilgili olarak kısmi soruşturmayla karşı karşıya kalabileceği belirtiliyor. 
     
Meclis’te porno skandalı      İspanya’da iktidardaki Halk Partisi’nin Madrid Bölge Meclisi’ndeki üç milletvekili, meclis toplantısı sırasında bir bilgisayardan pornografik fotoğraflara baktıkları gerekçesiyle para cezasına çarptırıldı. 
     Halk Partisi Sözcüsü Miguel Angel Villanueva, üç milletvekilinin, geçen haftaki toplantıda, bu milletvekillerinden Miguel Angel PerezHuysmans’ın bilgisayarında pornografik fotoğraflara baktıklarının gazetecilerce tespit edildiğini söyledi. Villanueva, e - posta aracılığıyla kendisine fotoğraf gönderilen Perez Huysmans’a 901 euro, diğer milletvekilleri Manuel Troitino ve Coloman Trabado’ya 450’şer euro para cezası verildiğini açıkladı. 
     



 DÜNYA 














</TEXT>
</DOC>
