<DOC>
<DOCNO> 149345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sondun51.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
100 bin kişi barış için Roma sokaklarında... 
</HEADLINE>
<TEXT>

     İtalya'nın başkenti Roma'da bugün yaklaşık 100 bin kişi barış için yürüdü. 
     Irak savaşının başlamasından sonra kurulan ''Savaşı Durduralım Komitesi'' tarafından organize edilen yürüyüşe, işçi sendikaları, küreselleşme karşıtı gruplar, Katolik dernekleri, öğrenciler, çevreciler ve muhalefet milletvekilleri katıldı. 
     Yürüyüş için, otobüs ve trenlerle Roma dışından da birçok kişinin geldiği açıklandı. 
     Bazı gençlerin, Amerikan bankalarının şubelerine taş attıkları görülürken, göstericilerin, ABD ve İngiltere konsoloslukları önüne gitmesine izin verilmedi. 
     Irak savaşı ve ABD Başkanı George Bush karşıtı sloganlar atan barış yandaşları, ''Irak, Iraklıların'', ''Savaşa dur'', ''BM'ye evet, Amerikan himayesine hayır'' yazılı pankartlar taşıdı. 
     Öte yandan, kendilerine ''itaatsizler'' adını veren küreselleşme karşıtı gruplar, Amerikan petrol şirketi Esso'yu protesto amacıyla, bu şirketin bayiliğini yapan bazı benzin istasyonlarının çıkışlarını kapattı ve sembolik işgal eylemleri yaptı. 
     





</TEXT>
</DOC>
