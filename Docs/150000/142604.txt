<DOC>
<DOCNO> 142604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/spor/spo06.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezalara pas 
</HEADLINE>
<TEXT>

Galatasaray ve Trabzon’a çıkması olası cezalar PFDK’ya savunmaları yetişmediği için bir sonraki toplantıya kaldı 
     CEMAL ERSEN 

     Gündeme gelmediler 
     FUTBOL Federasyonu Disiplin Kurulu, Galatasaray ve Trabzonspor’a verilmesi gündemde olan cezaları, iki kulübün savunmaları ulaşmadığı gerekçesiyle bir sonraki toplantıya bıraktı. Hakem ve gözlemci raporlarının incelenmesi ve iki kulübün PFDK’ya sevk edilmeleri ancak salı günü gerçekleştiği için, dün yapılan toplantıda dosyalar gündeme gelmedi. 
     
     Seyircisiz iddiası 
     İKİ kulüp için öngörülen 3’er günlük savunma süresi dolmadığı için verilecek cezalar bir sonraki toplantıya kaldı. Galatasaray’a büyük bir ihtimalle Ali Sami Yen’de seyircisiz oynama cezası verileceği, bu yüzden çarşamba günü Sarı - Kırmızılı ekibin Denizlispor ile oynayacağı erteleme maçında tribünlere seyirci alınmayacağı iddia edildi. 
     
     Sakınca görülmedi 
     TRABZON’UN ise hakem ve gözlemci raporları doğrultusunda asgari saha kapatma cezası alacağı bildirilirken, cezasının salı günü çıkmasının herhangi bir sakınca doğurmayacağı vurgulandı. Öte yandan Başkent derbisinde çıkan olaylar nedeniyle tedbirli olarak PFDK’ya sevk edilen Hüseyin ve Deniz ile menejer Abdullah Aktuğ’un cezaları da ertelendi. 
     



 SPOR 




























</TEXT>
</DOC>
