<DOC>
<DOCNO> 128627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sontur26.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli maaşlarına zam yapıldı... 
</HEADLINE>
<TEXT>

     Başbakan Abdullah Gül, SSK emekli aylıklarına 75 milyon, 1-12 basamak arasındaki Bağ-Kur emekli aylıklarına 100 milyon, 12'nin üzerindeki Bağ-Kur emekli aylıklarına 75 milyon, Bağ-Kur tarım sigortası emekli aylıklarına 100 milyon TL seyyanen zam yapılacağını 65 yaş üzerindekilere ödenen Yaşlılık Aylığı'nın da yüzde 100 oranında artırılarak 24 milyon TL'den 48 milyon TL'ye yükseltileceğini açıkladı. 
     Başbakan Gül, Başbakanlık Merkez Binası'nda düzenlediği basın toplantısında, Bakanlar Kurulu'nun emekli aylıklarıyla ilgili aldığı kararları açıkladı. 
     Seçim öncesinde, ''ekonomik programın sosyal boyutlarda çok zayıf olduğunu, nüfusun önemli bir kısmının açlık sınırının altında yaşadığını, emeklilerin ihmal edildiğini, bunların bir sosyal yara haline geldiğini'' söylediklerini kaydeden Başbakan Gül, şöyle konuştu 
     ''Hep bunları söyledik. Şimdi iktidar olduğumuza göre, bunları biraraya getirmek zorundayız. Özellikle açlık sınırının altındaki vatandaşlarımız için Sosyal Yardımlaşma ve Dayanışma Fonu'nu SYDF etkin şekilde kullanmaya başladık. Önümüzdeki aylarda fonun imkanları daha fazla artacak, biz de daha iyi değerlendireceğiz. 
     
     SOSYAL DESTEK ÖDEMELERİ 

     Ekonomik krizden en fazla etkilenenlerin SSK, Bağ-Kur emeklileri ve tarım sigortalıları ile Yaşlılık Aylığı alan vatandaşlarımız olduğunu bir kez daha belirledik. Bu yönde yaptığımız çalışmaları, sosyal destek ödemeleri şeklinde düşünüyoruz. Çünkü bunları yaparken aktüaryal dengeleri bozmamak gerekir. 
     Bu çerçevede, madem ki imkanlar kıt, kullanırken dikkatli olmalıyız ve en çok ihtiyacı olan kesimlere, maaş ve ücretleri en düşük vatandaşlarımıza öncelik vermeliyiz.'' 
     
     SSK VE BAĞ-KUR EMEKLİ AYLIKLARI- 

     Başbakan Gül, bu çerçevede, 3,5 milyon emekli, dul ve yetimin yararlandığı SSK emekli aylıklarına Ocak 2003'ten geçerli olmak üzere, 'sosyal destek ödemesi' adı altında 75 milyon TL seyyanen zam yapılmasının kararlaştırıldığını bildirdi. 
     Böylece, SSK'da en düşük maaşın 257 milyon TL'den 332 milyon TL'ye çıkarıldığını belirten Başbakan Gül, şöyle devam etti 
     ''Enflasyon oranında zam yapılmış olsaydı, SSK emeklilerinin aylıklarında 7-13 milyon arasında bir değişiklik söz konusu oluyordu. Yani eski usul devam etseydi, en düşük 257 milyon TL ocak ayında 264 milyon TL olacaktı. Bunu kabullenmek tabii ki mümkün değil. 2003 yılının sonuna kadar böyle bir ödemeyi sürekli olarak yapmayı kararlaştırdık. 
     İkinci olarak, Bağ-Kur emeklilerine ki bunlar 1 milyon 75 bin kişidir. Toplam 24 basamağın en büyük yoğunluğu, 1-12 arasında ve bir milyon 55 bini bu aradadır. Burada da en düşük maaş 150 milyon TL'dir. 
     Burada da 100 milyon TL seyyanen bir sosyal destek ödemesi yapmayı kararlaştırdık. En düşük maaş 150 milyondan 250 milyona, 12. basamağın maaşı da 362 milyona çıkmış oldu. 
     Burada da eski usul devam etseydi, 5 ila 10 milyon TL arasında bir zam yapmış olacaktık. Bu da 2003 sonuna kadar devam edecektir. 
     13-24 arasındaki 20 bin kişiye ise 75 milyon TL seyyanen ödeme yapmaya karar verdik. 
     Üçüncü kesim, Bağ-Kur tarım sigortalıları. Bunlar da 145 bin kişidir. Bunların maaşları da en düşük 66 milyon, en yüksek 164 milyon TL'dir. Bunun da bu şekilde devam etmesi mümkün değildi. Bunlara da 100 milyon TL sosyal ödeme kararlaştırdık. Tarım sigortalıları da böylece en düşük 166 milyon, en yüksek ise 264 milyon TL maaş alacaktır.'' 
     
     YAŞLILIK AYLIĞI 

     65 yaşın üzerindekilere verilen Yaşlılık Aylığı'na da yüzde 100 oranında zam yapılmasını kararlaştırdıklarını bildiren Abdullah Gül, ''Böylece, 1 milyon civarında kişinin yararlandığı Yaşlılık Aylığı'nı, 24 milyon liradan 48 milyon liraya yükselttik'' dedi. 
     Bu rakamları daha fazla artırmak istediklerini ancak kaynağını da bulmak gerektiğini ifade eden Başbakan Gül, ''Bunları verirken, hepsinin kaynağını tespit ettik. Mali disipline ve faiz dışı fazlaya önem veriyoruz. Hepimizin görevi, halkımızı mutlu etmektir'' diye konuştu. 
     Kaynak bulunmadan yapılacak artışların bir taraftan verirken öbür taraftan almak anlamına geleceğini anlatan Başbakan Gül, yapılan artışların son derecede önemli olduğunu ifade etti. 
     





</TEXT>
</DOC>
