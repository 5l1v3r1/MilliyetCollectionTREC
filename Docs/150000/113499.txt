<DOC>
<DOCNO> 113499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sonspo25.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli Yunanistan'dan döndü... 
</HEADLINE>
<TEXT>

     Fenerbahçe'nin eski teknik direktörü Mustafa Denizli, Yunanistan'ın Olympiakos Kulübü'nden transfer teklifi aldığı yönündeki haberleri yalanlayarak, ''Teklif gelirse kamuoyu onu benim ağzımdan duyar'' dedi. 
     THY'na ait uçakla Atina'dan dönen Denizli, Atatürk Havalimanı'nda yaptığı açıklamada, bu konudaki haberlerin gerçek olmadığını söyledi. 
     Denizli, ''Teklif gelirse kamuoyu onu benim ağzımdan duyar. Bu tür haberler beni rahatsız ediyor. Çünkü ben her yurtdışı gezimde bu tür yakıştırmalarla karşı karşıya kalıyorum. Bu yanlış'' diye konuştu. 
     Yunanistan'a gezmeye ve özel işleri için gittiğini ifade eden Denizli, ''Haftaya da İtalya'ya gideceğim. Bakalım orada neler olacak Bekliyorum'' dedi. 
     Amacının yurtdışında çalışmak olduğunu belirten Mustafa Denizli, uygun bir teklif alması durumunda gideceğini, aksi halde çalışmayacağını söyledi. 
     





</TEXT>
</DOC>
