<DOC>
<DOCNO> 103931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/siyaset/siy02.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayali siyaset değil 
</HEADLINE>
<TEXT>
Oya Ünlü, çocuk istiyor 
Derviş adına konuşabilen tek kişi olan Ünlü, siyasetten önce, bir çocuk sahibi olmayı düşündüğünü söyledi 
     Ankara'da bunlar konuşuluyor 
Serpl Çevikcan 

     Siyaseti izleyenler Oya Ünlü’yü dikkatle takip ediyor. Kemal Derviş’e bağlı Devlet Bakanlığı’ndaki görevinden istifa eden yardımcısı Oya Ünlü’nün, önümüzdeki haftalarda ne yapacağı, ne söyleyeceği siyaseti izleyenlerin merak konusu. Bunda Derviş’in "Bir tek Oya Ünlü benim adıma konuşabilir" açıklamasının da etkisi büyük. Ancak siyasi kulislere sızan bilgiler Oya Ünlü’nün siyasete sanıldığı kadar yoğun istek duymadığı yönünde. 
     
     Milletvekili olacak mı 
     Herkes Oya Ünlü’nün Kemal Derviş’le birlikte milletvekili olacağını sanıyor, ama yakın çevresine yansıttığı şu sözler son dönemde pek çok haksız saldırılara da göğüs germek zorunda kalan Oya Ünlü’nün gerçek isteklerini gözler önüne seriyor "Daha çok gencim. Elbette siyasetle çok ilgiliyim. Zaten siyasetle yıllardır içiçe olmuş bir ailede büyüdüm. Siyaset yapmak için milletvekili olmak şart değil. Ben siyaseti aslında 40’lı yaşlarda düşünüyorum. O zamana kadar deneyim kazanmayı, düzenimi tam olarak kurmayı hedefliyorum. Daha çocuğumuz yok. Eşimle önce bebeğimiz olsun istiyoruz. Siyasete girmeden Kemal Bey’le çalışmayı sürdürmeyi istiyorum. 1 - 2 sene sonra İstanbul’a gidip özel sektörde çalışmak da hedeflerim arasında. Ondan sonra siyaseti düşünürüm. Kemal Bey siyasete girmemi istiyor. Buna ikna etmeye çalışıyor. Ama ben şimdilik düşünme aşamasındayım." 
     
     Baykal, bana karşı değil 
     Oya Ünlü, CHP Genel Başkanı Deniz Baykal’ın kendisini partide istemedeği yolundaki haberlere de şu tepkiyi göstermiş "Bunlar doğru değil. Tam tersine Babasıyla birlikte aynı yerde siyaset yapmasının bizim açımızdan olumsuz bir tarafı yok’ görüşünde olduğunu biliyorum." 
     
Derviş lojman bekliyor      Kemal Derviş’in CHP’ye resmen üye olmasının ardından her siyasetçi gibi artık neden Ankara’da sabit bir eve taşınmadığı, bir ev satın almadığı ya da kiralamadığı merak ediliyor. Kulislere sızan bilgilere göre Devlet Bakanlığı’ndan istifa ettikten sonra Pembe Köşk sitesindeki lojmanından da ayrılmak zorunda kalan ve Hilton Oteli’ne yerleşen Derviş iki ay için başka bir ev daha tutmak istemiyor. Hafta sonlarını İstanbul’da satın aldıkları evde geçiren Derviş’in yakın çevresi Kemal Bey’in iki ay sonra yeniden "lojmana geçeceğinden" emin. Hatta bu lojmanın "milletvekili lojmanı" olmadığını bir bakanlık lojmanı olacağını belirtiyorlar. Kemal Derviş de aynı düşüncede olacak ki "Ankara’da ev tutma" girişimini 3 Kasım sonrasına bırakmış görünüyor. 
     
Derviş Türkiye’yi iyi tanımıyordu’      Kemal Derviş’den boşalan bakanlık koltuğuna Masum Türker’i oturtan Başbakan Bülent Ecevit’in bu seçiminden çok hoşnut olduğu belirtiliyor. Ecevit’in Türker’in "halkın ekonomisini" daha iyi bildiği görüşünde olduğu ve "Kemal Bey IMF ile ilişkiler ve makro dengeler konusunda büyük katkıda bulundu. Ancak Masum Türker reel ekonomi konusunda çok iyi. Bunu gördük. Kemal Derviş Türkiye’yi iyi tanımıyordu. Masum Bey ise her kesimi tanıyor" dediği kaydediliyor. 
     
Mumcu’nun karar günü      ANAP Genel Başkanı Mesut Yılmaz’la son dönemde yıldızı bir türlü barışmayan ve partiden ne zaman kopacağı merak edilen Isparta Milletvekili Erkan Mumcu, bugün gerçekleştirilecek MKYK toplantısına katılacak. Toplantıda eleştirilerini sürdürmesi beklenen Mumcu’nun partinin izlemesi gereken politikaları dile getireceği, ters bir tepki görmesi halinde de istifa kararını açıklayabileceği konuşuluyor. Mumcu’nun istifa etmesi halinde adresinin ne olacağı konusunda da işaretler muhtelif. Mumcu’nun iki danışmanının AKP’ye gitmesi soru işaretlerini azaltsa da, son karar muhtemelen birkaç gün içinde ortaya çıkacak. 
     



 SİYASET 















</TEXT>
</DOC>
