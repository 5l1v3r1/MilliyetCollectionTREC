<DOC>
<DOCNO> 121319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sondun16.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Prodi "Avrupa Parlamentosu Türkiye'nin üyeliğini kabul etmez" 
</HEADLINE>
<TEXT>

     Avrupa Birliği Komisyonu Başkanı Romano Prodi, Türkiye'nin Avrupa Birliği'ne tam üyeliğini şu anda ne Avrupa Parlamentosu'nun, ne de AB ülkeleri ulusal parlamentolarının kabul edeceğini iddia etti. 
     Prodi, Le Figaro gazetesine yaptığı açıklamada, ''Şu anda Türkiye AB'ye üye olsa Avrupa Parlamentosu'nun onayı pozitif olmaz. AB'de kaç ülkenin ulusal parlamentosunun yeşil ışık yakacağı da tartışmalı'' dedi. 
     AB Komisyonu'nun Türkiye ile ilgili tavrında değişiklik olmadığını belirten Prodi, AB Komisyonu temsilcilerinin Türkiye'nin Kopenhag kriterlerine yerine getirmediği yolundaki raporunu oybirliğiyle kabul ettiklerini söyledi. 
     Bir soru üzerine verdiği yanıtta, Avrupa'nın sınırlarıyla ilgili tartışmanın çok daha önce başlaması gerektiğini ifade eden Prodi, ''Gelecek genişlemeden sonra, bu tartışmadan kaçamayız. Nasıl bir Avrupa istediğimizi vatandaşlarımıza önermemiz gerekir. Bunu sonsuza kadar belirsiz bırakamayız'' diye konuştu. 
     AB Komisyonu Başkanı Prodi, Balkan ülkelerinin er geç AB üyesi olacaklarını belirtirken, Rusya, Fas, Mısır, İsrail gibi ülkelerle ekonomik açıdan yakınlaşma olabileceğini, ancak bu ülkelerin kararların belirlendiği AB Komisyonu, parlamentosu ve konseyi gibi kurumlara katılamayacaklarını söyledi. 
     





</TEXT>
</DOC>
