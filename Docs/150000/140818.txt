<DOC>
<DOCNO> 140818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sonspo12.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ligdeki derbi heyecanı "Devrek Bastonu'na" yansıdı... 
</HEADLINE>
<TEXT>

     Zonguldak'ın Devrek İlçesi'nde yapılan ve Fenerbahçe ile Galatasaray futbol takımlarının renklerini taşıyan bastonların, il merkezinde satışı yapılmaya başlandı. 
     Kentte 1 yıldır kırtasiyecilik yapan emekli öğretmen Muharrem Akdemir, derbi maçı öncesinde Devrekli ustalara yaptırdıkları sarı-kırmızı ve sarı-lacivert renkli bastonlara, müşterilerinin ilgi gösterdiğini söyledi. 
     Bastonların adedini 30 milyon liraya sattıklarını, hafta sonunda Galatasaray ile Fenerbahçe'nin yapacağı maç öncesinde ürünlere gösterilen talebin de kendilerini sevindirdiğini anlatan Akdemir, şöyle konuştu 
     ''Türkiye'de birçok kişi, sabırsızlıkla hafta sonunda yapılacak maçı bekliyor. Sattığımız bastonların, 2 rakip takımın taraftarı arasında şiddete değil, dostluğa yol açmasını umut ediyoruz. Dünyaca ünlü Devrek bastonu, takımların renklerini taşıyan figürleriyle taraftarın beğenisini kazanıyor. Vatandaşlar sporun dostluk içinde yapılması gerektiğini unutmamalılar. Fenerbahçeli olmama rağmen, Galatasaray'ın renklerini taşıyan bastonun satışını da yapıyorum. Her derbi maç öncesinde, rakip takımların renklerinin yer aldığı bastonlar yaptırarak satışa sunmayı düşünüyorum.'' 
     





</TEXT>
</DOC>
