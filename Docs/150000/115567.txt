<DOC>
<DOCNO> 115567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/yasam/yas02.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahaliye idam eğlencesi 
</HEADLINE>
<TEXT>

     DIŞ HABERLER 

     İran’ın başkenti Tahran, dün yine ülkeye özgü görüntülerden birine sahne oldu. Cinayetten suçlu bulunan iki kişi kentin iki farklı meydanında çok sayıda insanın gözü önünde boyunlarından vince çekilerek asıldı. İran’ın resmi haber ajansı İRNA’nın haberine göre, Haşim Anbarniya adlı kişi, başkentin kuzeyinde polis memuru Melik Hüseyin Amiri’yi öldürdüğü yer olan Cemşidiye Parkı’nda asılarak idam edildi. Anbarniya’nın idamı Reuters muhabirinin objektifinden tüm dünyaya kare kare yansıdı. Amcasının evini soyduğu sırada amcasının eşi ile 8 yaşındaki oğlu ve yeni doğmuş kız bebeğini öldüren Ferhad Rahmanipur da başkentin güneyinde aynı yöntemle idam edildi. Son zamanlarda sık sık idam cezası infazlarının gündeme geldiği İran’da, cinayet, silahlı soygun, tecavüz ve uyuşturucu kaçakçılığı suçlarına idam cezası uygulanıyor. 
     



 YAŞAM 
















</TEXT>
</DOC>
