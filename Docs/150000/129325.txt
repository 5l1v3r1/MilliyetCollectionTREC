<DOC>
<DOCNO> 129325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sonspo13.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen, Avrupa'daki 278. maçına çıkıyor... 
</HEADLINE>
<TEXT>

     Avrupa Basketbol Ligleri Birliği'nin organizasyonu Avrupa Ligi'nde A Grubu'nda mücadele eden ve yarın Cibona Zagreb ile karşılaşacak Efes Pilsen'in kendi sahasında Hırvat takımlarına üstünlüğü bulunuyor. 
     Efes Pilsen, Hırvat takımlarıyla evinde 10 kez karşılaşırken, 8 galibiyet ve 2 yenilgi alarak Hırvat takımlarına İstanbul'da büyük üstünlük sağladı. 
     1986-87 sezonunda Avrupa Kupa Galipleri Kupası'nda Cibona Zagreb ile kendi sahasında yaptığı ilk maçta rakibine 86-70 yenilen Efes Pilsen, 1993-94'de Avrupa Şampiyon Kulüpler Kupası'nda yine Cibona Zagreb'e 75-69 mağlup olduktan sonra İstanbul'daki 8 maçı kazanmasını bildi. 
     Lacivert-beyazlılar, Hırvat takımlarıyla İstanbul'da Cibona Zagreb ile 6 kez, Crotia Split ile ise 4 kez karşı karşıya geldi. 
     Efes Pilsen, 2000-2001 sezonunda Suprolig'de sahasında Crotia Split'i 26 sayı farkla 95-69 mağlup ederek İstanbul'da Hırvat takımları karşısında en farklı galibiyetini aldı. 
     AVRUPA KUPALARINDA 278. MAÇ Efes Pilsen, yarın KK Cibona Zagreb ile yapacağı maçla Avrupa kupalarında 278. maçına çıkacak. 
     Avrupa kupalarında bugüne dek 277 maç yapan Efes Pilsen, bu karşılaşmalarda 175 galibiyet, 102 yenilgi aldı. 
     NOT 1986-87 sezonunda Cibona Zagreb Yugoslav takımı olarak mücadele ediyordu. 
     





</TEXT>
</DOC>
