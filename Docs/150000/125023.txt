<DOC>
<DOCNO> 125023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sonspo21.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İnter, Fenerbahçeli Tuncay'ın peşinde 
</HEADLINE>
<TEXT>

     Kadrosunda Emre Belözoğlu ile Okan Buruk'u da bulunduran İtalya'nın FC İnter Kulübü'nün, Türkiye'ye gözlemci göndererek Fenerbahçe'den Tuncay Şanlı'yı izlettiği bildirildi. 
     La Gazzetta dello Sport'un "Yeni Türk yıldız Tuncay'a kuşatma" başlığı altında verdiği haberde, İnter'de gözlemci menajer olarak çalışan eski orta saha oyuncularından Gianfranco Bedin'in görev için İstanbul'a gittiği ve Fenerbahçe-Göztepe maçını izlediği belirtildi. 
     İnter Kulübü Başkanı Massimo Moratti'nin kararıyla Fenerbahçe Kulübü ile görüşmelerin başlatıldığı belirtilirken, Tuncay'ın bu kulüpten ayrılması halinde seçimini İnter'den yana kullanması için anlaşma sağlandığı öne sürüldü. Moratti'nin, Emre ve Okan'ın İnter'de gösterdiği başarıdan dolayı Tuncay konusunda çok ilgili olduğu ifade edildi. 
     Bu arada Tuncay'ın geçen 19 Kasım'da Giulianova'da yapılan İtalya-Türkiye Ümit Milli Takımları maçında attığı gol ve sergilediği performansı anımsatan La Gazzetta dello Sport, genç futbolcudan, "yeni olağanüstü Türk yetenek" diye söz etti. 
     





</TEXT>
</DOC>
