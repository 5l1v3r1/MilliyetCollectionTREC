<DOC>
<DOCNO> 106499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sondun06.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
The Washington Post "Türkler Irak'ta isteksiz müttefik" 
</HEADLINE>
<TEXT>

     ABD'de yayımlanan The Washington Post gazetesinde Türkiye'nin Irak konusuna yaklaşımına ilişkin çıkan haber-yorumda, Ankara'nın, Bağdat'a müdahale konusunda ABD yönetiminin baskısıyla kendi kaygı ve menfaatleri arasında kaldığı yazıldı. 
     Gazetenin İstanbul çıkışlı ve ''Türkler, Irak'ta ABD'nin isteksiz müttefiki'' başlıklı yazıda, bir diplomata dayanılarak, ABD'nin Irak konusunda ''şahin'' yaklaşımıyla tanına Savunma Bakan Yardımcısı Paul Wolfowitz'in, Türk yetkililerine ''Tren kalkıyor, trene binerseniz siz de idaresine katılırsınız'' mesajını verdiği savunuldu. 
     Karl Vick imzalı haber-yorumda, ABD'nin, harekatı sonrası Irak'ın bölünmeyeceği ve bağımsız bir Kürt devleti korulmayacağına ilişkin güvencelerinin Türkiye'yi pek ikna edemediği kaydedilerek, bu konuda bir Türk diplomatının, ''Irak'ın parçalanması, imkansız bir senaryo değil'' sözüne yer verildi. 
     Gazete, 1991'deki Körfez savaşı öncesinde Türkiye'nin zararlarının telafi edileceği yönünde Amerikalı yetkililerin söz verdiğini, ancak savaşın ardından Türkiye için koalisyon üyelerince yılda bir milyar dolar olarak öngörülen yardımın gerçekleşmediğini belirtti. 
     Bütün bu unsurlar bir araya geldiğinde Türkiye'nin, ABD'nin Irak'a olası harekatına çok kuşkuyla yaklaştığı, ancak yine de Ankara'nın ABD'ye destek vermesinin olası görüldüğü vurgulandı. 
     The Washington Post, Türk ve Amerikalı yetkililer arasındaki görüşmelerde, Türkiye'nin 5 milyar dolarlık askeri borçlarının bir kısmının silinmesi, Türkiye'ye silah satışları ve savunma sanayiinde teknoloji transferi konularında kolaylık gösterilmesi meselelerinin ele alındığını, ancak Türk tarafının bunun bir pazarlık gibi algılanmasını istemediğini yazdı. 
     





</TEXT>
</DOC>
