<DOC>
<DOCNO> 144198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun46.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Blix "Irak, Scud kullanıyorsa BM ile anlaşmasını ihlal etmiş olur" 
</HEADLINE>
<TEXT>

     BM Silah Denetim Komisyonu'nun UNMOVIC Başkanı Hans Blix, Irak'ın, Amerikan birliklerine Scud füzesi atmasının, BM ile vardığı anlaşmayı ihlal etmesi anlamına geldiğini söyledi. 
     Blix, Fox News kanalına yaptığı açıklamada, ''Irak'ın Scud füzesi kullanıp kullanmadığını çok merak ediyorum, eğer bu füzelerden attılarsa doğal olarak BM anlaşmasını ihlal etmiş olurlar'' dedi. 
     Savaşa gidilmeyip denetimlere devam edilmesi halinde bile Irak'ın Scud füzelerini saklayıp saklamadığından emin olmalarının mümkün görünmediğini savunan Blix, ''Aylarca denetime devam etseydik dahi, Irak'ın elinde bu füzelerden olmadığı konusunda güvence veremezdim'' diye konuştu. 
     Blix ayrıca, Irak'ın elinde kimyasal ya da biyolojik silah bulunması halinde dahi Amerikan askerlerine karşı kullanacağını sanmadığını belirterek, bunları kullanırsa dünya kamuoyunun derhal aleyhinde düşünmeye başlayacağını söyledi. 
     UNMOVIC Başkanı Blix, bu ay BM Güvenlik Konseyi'ne verdiği raporda, Irak'ın elindeki Scud füzelerini ve 50 Scud savaş başlığını imha ettiğinin ''kuşkulu'' olduğunu bildirmişti. 
     





</TEXT>
</DOC>
