<DOC>
<DOCNO> 105908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/soneko17.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Türker, emeklilerin maaşına repo faizi işletileceğini söyledi 
</HEADLINE>
<TEXT>

     Devlet Bakanı Masum Türker, IMF'ye yeni taahhütlerin verilmeyeceğini söyledi. 
     Türker, DSP İzmir İl Başkanlığı'nı ziyareti sırasında yaptığı açıklamada, iki gün önce IMF ve Dünya Bankası yetkilileriyle görüştüğünü, Türkiye'nin verilmiş taahhütler dışında yeni taahhütler vermesinin söz konusu olmayacağını söyledi. 
     Bakan Türker, şunları kaydetti 
     ''Programın mevcut taahhütlerle tamamlanacağını açık olarak ortaya koyduk. Bu bir farklılıktır. IMF ile anlaşılırken o enkazın kaldırılması için destek istenirken borç miktarı belliydi. Borçlarda alınacak imkanlarda bir artış olmayacağına göre yer alan taahhütler dışında hiçbir taahhüt olmayacağını söyledik. İlk yaptığım işlerden biri IMF geldiği gün hazırlanan gözden geçirme programını bir ay öne almak oldu. Biz hazırız dedik'' Türker, Dünya Bankası yetkilileriyle yaptığı görüşmede ise özellikle programın ve dünyadaki küreselleşmenin neden olduğu sosyal riskin azaltılması için gelecek dönem programındaki sosyal politikaları ele aldıklarını kaydetti. 
     Bir gazetecinin, ''IMF sizden yeni taahhüt istedi mi '' şeklindeki sorusu üzerine Bakan Türker, şunları söyledi 
     ''Yeni taahhüt istemelerine gerek yok. Bu bir görüş meselesidir. Mevcut sistemi daha biz toplumumuzun tüm kesimlerine sindirerek uygulayacak noktaya getirmiş değiliz. Yasalar çıkmış, reformlar çıkmış. Bu reformları bilmediğimiz için belirli kesimler beklentilere girebiliyor. Biz dedik ki yeni reformları konuşmak ve bunları programlamak yerine mevcut olan reformların uygulanmalarını sağlayalım'' Bakan Türker, gelecek hükümetlerin bu ekonomik programı devam ettireceğini ve herhangi bir sapmanın olmayacağını savunarak, ''Kim gelirse gelsin seçim harcaması adı altında hatta seçimden sonra mevcut bütçenin dışına çıkamaz. Çünkü biz yaptığımız reformlarla bunu sağladık'' dedi. 
     
     EMEKLİ MAAŞINA FAİZ 

     Bakan Türker, bugüne kadar bankalara yatan emekli maaşına hiçbir faizin uygulanmadığını belirterek, şunları kaydetti 
     ''Aldığımız kararla bir emeklinin hesabına maaşın yattığı gün repo faizine yakın bir faiz yatacak. Böylelikle maaşını çekemeyen, kuyruklara giremeyen emeklilerimizin paraları bankada kaldığı sürece repo faizine yakın bir faizle değerlendirilmesi imkanı tanınacak. Emeklilere, bankaya başvurup elektrik ve telefon faturalarını otomatik ödeme talimatı ile ödeme imkanı da tanınmıştır.'' Esnaf ve küçük sanayicinin bütçede yer alan yardımları ve onlara tanınan kredi haklarını kullandırmak için ciddi bir gayret gösterdiklerini kaydeden Türker, şunları söyledi 
     ''Esnaf ve sanatkarın kredilerinin donma noktasını ortadan kaldırmaya çalıştık. Krizden bu yana esnaf, ayrılmış olan 420 trilyon liralık kredi haklarından ancak 143 trilyonu kullanabilmektedir. Bu geriye kalan 277 trilyon liranın esnaf aracılığıyla piyasada dolaşmaması demektir.'' İhracat yapan imalatçı firmalara da 100 trilyon liraya yakın bir paranın kullandırılması kararı alındığını belirten Türker, tarımın da desteklenmesi gerektiğini, bu nedenle bu zorunluluğu dikkate alarak program içinde çiftçiyi koruyacak gerekli yardımların yapılacağını dile getirdi. 
     Bakan Türker, tarım birliklerinin desteklenerek onlara bir pay aktarılmasının mümkün olmadığını söyledi. 
     





</TEXT>
</DOC>
