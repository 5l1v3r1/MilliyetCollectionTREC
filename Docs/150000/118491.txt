<DOC>
<DOCNO> 118491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sontur05.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Genlerle ilgili araştırmada Atatürk Üniversitesi de yeralacak 
</HEADLINE>
<TEXT>

     İnsanlık tarihi için önemli bir çalışma olduğu belirtilen, birçok amansız hastalığın teşhis ve tedavisinde gelişmeler sağlayacak genler ile ilgili uluslararası bilimsel çalışmaya, Atatürk Üniversitesi'nden de bilim adamları katılıyor. 
     Atatürk Üniversitesi Fen-Edebiyat Fakültesi Kimya Bölümü Öğretim Üyesi Prof. Dr. İrfan Küfrevioğlu ve ekibi, insanlık tarihi için çok önemli olan genlerle ilgili araştırmada, yabancı bilim adamlarıyla birlikte çalışıyorlar. 
     Prof. Dr. Küfrevioğlu, 2000 yılında gen haritasının bulunmasının dünyayı ayağı kaldırdığını anımsatarak, her insanda 30 bin kadar gen bulunduğunu belirttti. Küfrevioğlu, ''İnsanın birçok özelliği bu genlerde gizli. 2000'de dünyayı ayağa kaldıran çalışmada, hangi genin hangi proteini şifrelediği anlaşılmıştı'' diye konuştu. 
     Küfrevioğlu, Almanya'nın Hannover Max-Planck Enstitüsü Deneysel Endokrinoloji Bölümü'nün başlattığı, Fransa, İtalya, İspanya ve İngiltere'den bilim adamlarının katıldığı çalışmada, ''Hangi gen nerede, hangi dokuda şifreleniyor Genler nerede açılıyor Genlerin fonksiyonları nasıldır '' gibi sorulara yanıt arandığını kaydetti. 
     ABD tarafından da desteklenen bilimsel çalışmada, fizyolojik olarak çok önemli olan 7 bin genin inceleneceğini anlatan Küfrevioğlu, ''En sonunda tüm çalışmalar Almanya'nın Max-Planck Enstitüsü'nde bir araya gelecek. Bu çalışmanın sonunda birçok hastalığın teşhis ve tedavisinde önemli aşamalar kazanılacak'' diye konuştu. 
     
     FARELER ÜZERİNDE ÇALIŞILIYOR 
     Genlerin bin adedinin incelenmesinin Atatürk Üniversitesi'ndeki ekip tarafından yapılacağını ve bu çalışmanın 2005 yılına kadar bitirilmesinin hedeflendiğini ifade eden Prof. Küfrevioğlu, bu genlerin cDNA'larını üreteceklerini, klonladıktan sonra da Max-Planck Enstitüsü'ne göndereceklerini kaydederek, çalışmalarını fareler üzerinde sürdürdüklerini söyledi. 
     Farelerin genleri ile insan genlerinin fonksiyonel olarak birbirlerine çok benzediklerini anlatan Küfrevioğlu, şöyle devam etti 
     ''İnsanlık için gen haritasının bulunmasından bile çok önemli olan bu çalışmada Türk bilim adamlarının bulunması ülkemiz adına sevindiricidir. Çalışma ile insanlardaki genlerin çözülmesine yardımcı olacak ve hastalıkların neden kaynaklandığı ortaya çıkacak. Çalışma sonunda genlerin hangi dokularda şifrelendiğini ortaya çıkaracağız. Bu çalışma insanlık için kilit nokta oluşturuyor. Her türlü hastalık için ışık tutacak.'' 
     
     MALİ DESTEĞE İHTİYAÇ VAR 
     İnsanlık için çok önemli bir çalışmada yer aldıkları için mutlu olduklarını kaydeden Küfrevioğlu, mali desteğe ihtiyaç duyduklarını söyledi. 
     Bilimsel çalışma için DPT'ye ve TÜBİTAK'a projeler sunulduğunu sözlerine ekleyen Küfrevioğlu, ''300 milyar liralık bir destek sağlanırsa daha sağlıklı bir ortamda bu çalışmayı yürütürüz'' diye konuştu. 
     





</TEXT>
</DOC>
