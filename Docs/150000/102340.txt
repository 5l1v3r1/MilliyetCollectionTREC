<DOC>
<DOCNO> 102340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/guncel/gunz1.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Öğretmenlik için başvurular başlıyor 
     Milli Eğitim Bakanlığı’nın 30 bin kişilik öğretmen kadrosu için başvurular, 19 Ağustos Pazartesi günü başlıyor. Başvurular, 31 Ağustos’a kadar sürecek. Öğretmen adayları, başvuru belgelerini, Adana, Afyon, Ankara, Antalya, Bolu, Bursa, Çanakkale, Çorum, Denizli, Diyarbakır, Edirne, Elazığ, Erzincan, Erzurum, Gaziantep, İstanbul, İzmir, Kayseri, Kırklareli, Kocaeli, Konya, Malatya, Samsun, Siirt, Sivas, Trabzon, Şanlıurfa, Van ve Zonguldak illerinde kurulan bürolardan, bankaya 6 milyon lira yatırarak alabilecek. 
     
     Kamyonda sıkışıp yanarak öldüler 
     Ümraniye’de, önündeki kamyona çarpan kamyonda sıkışan 2 kişi yanarak öldü. İnegöl’den yüklediği mobilyaları İstanbul’a getiren ve sürücüsünün uyuduğu tahmin edilen kamyon, dün saat 05.00 sıralarında TEM Otoyolu Ümraniye Mevkii’ne geldi. Aynı yöne giden Hüseyin Parlatır yönetimindeki kamyona arkadan çarpan mobilya kamyonu alev alarak yanmaya başladı. Şoför Sebahattin Baştürk ile Sıtkı Sağlam’ın yanmış cesetleri araçtan çıkarılarak hastaneye gönderildi. 
     
     TIR parkında arkadaşını öldürdü 
     Kartal’da bir TIR şoförü, tartıştığı meslektaşını öldürdü. Samandıra’da meydana gelen olayda, Sabri Semiz ile Adem Bıçakçı, aynı TIR parkında karşılaştı. Birlikte yemek yiyip alkol alan Semiz ile Bıçakçı arasında tartışma çıktı. Tartışmanın kavgaya dönüşmesi üzerine içki şişesini kıran Semiz, Bıçakçı’yı karnından ve sırtından yaraladı ve kaçtı. Hastaneye kaldırılan Bıçakçı, kurtarılamadı. Kavganın, Bıçakçı’nın, Semiz’in Kırgız uyruklu sevgilisiyle kendisinin de birlikte olduğunu söylemesi üzerine çıktığının belirlendiği bildirildi. 
     
     1 milyon dolarlık tarih operasyonu 
     Bakırköy ve Esenler’de piyasa değeri 1 milyon dolar olan 5 parça tarihi eser ele geçirildi. Bir istihbarat üzerine harekete geçen mali polis, bazı kişilerin Roma ve Bizans dönemlerine ait tarihi eserleri satmaya çalıştıklarını belirledi. Alıcı gibi davranarak önceki gün bu kişilerle temasa geçen polis, 3 başsız giysili kadın heykeli, mermer çanak ve mermer halka ele geçirdi. Gözaltına alınan Sabri G., Veysel K., Ali K. ve Abdullah K. sevk edildikleri Bakırköy Adliyesi’nde tutuksuz yargılanmak üzere serbest bırakıldı. 
     
     Aspendos’ta Sandal konserine sıkı önlem 
     Aspendos Antik Tiyatrosu’nda, Mustafa Sandal’ın vereceği konsere 5000 kişiden fazla izleyici alınmayacağı ve ses cihazlarının kontrol altında tutulacağı bildirildi. Kültür Bakanlığı’ndan yapılan açıklamada, koruma kurulu kararında istenilen, tiyatroya 5 bin kişilik ziyaretçiden fazla kişinin alınmaması ve antik tiyatronun yıpranmaması için yüksek frekanslı ses cihazlarının kullanılmaması şartlarının yerine getirildiği kaydedildi. 
     
     Başkan Çapan’ın eniştesine tahliye 
     Çıkar amaçlı şuç örgütü kurarak, başkanı olduğu Esenyurt Belediyesi’nde yolsuzluktan yargılanan Gürbüz Çapan’ın hakkında yeni bir dava açılan eniştesi Muzaffer Bulut da tahliye oldu. İstanbul 1 No’lu DGM’deki duruşmada tutuklu yargılanan Muzaffer Bulut ile 13 tutuksuz sanık bulundu. Mahkeme Bulut’un tahliyesine, dosyanın Gürbüz Çapan’ın sanık olduğu ana dava dosyasıyla birleştirilmesine karar verdi. 
     
     Samsun’da sağanak yağış can aldı 
     Samsun’da dün akşam etkili olan sağanak yağış nedeniyle çok sayıda ev ve işyerinin zemin katını su bastı. 100. Yıl Bulvarı Saitbey Köprüsü altında sele kapılan, kimliği henüz belirlenemeyen bir kişi yaşamını yitirdi. Kent merkezinde başlayan ve yaklaşık bir saat süren şiddetli yağış, özellikle İstasyon, Zafer, Kale, Sait Bey, 19 Mayıs, Kılıç Dede, Çiftlik mahalleleri, Cumhuriyet ve Fuar caddeleri ile eski ve yeni sanayi sitelerinde etkili oldu. 
     



 GÜNCEL 




















</TEXT>
</DOC>
