<DOC>
<DOCNO> 101706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sontur21.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İl olma kuyruğu uzuyor... Salihli de il olmak istiyor... 
</HEADLINE>
<TEXT>

     ANAP Manisa Milletvekili Ekrem Pakdemirli, Salihli'nin il, Adala Bucağının da ilçe olması için yasa teklifi verdi. 
     Teklifte, Selendi, Kula, Alaşehir, Adala ve Sarıgöl ilçelerinin de Salihli'ye bağlanması öngörülüyor. 
     Sözkonusu teklifin gerekçesinde, 100 binin üzerindeki nüfusu ile Salihli'nin birçok ilden daha fazla nüfusa sahip bulunduğu belirtilerek, coğrafi, ekonomik, sanayi ve kamu hizmetlerinin gerekleri bakımından il olmaya hazır olduğu savunuluyor. 
     
     12 İL İSTEĞİ 
     Bu teklif ile birlikte son 10 günde 12 ilçenin il olması için yasa teklifi verilmiş oldu. 
     Şebinkarahisar'ın il yapılacağına ilişkin haberlerin ardından, milletvekilleri seçim çevrelerindeki büyük ilçelerin il yapılması için yasa teklifi vermeye başladılar. Değişik partilere mensup milletvekilleri Şebinkarahisar, İnegöl, Suşehri, Siverek, Dinar, İskenderun, Merzifon, Alanya, Manavgat, Doğubayazıt, Gebze ve Salihli'nin il yapılması amacıyla hazırladıkları yasa tekliflerini TBMM Başkanlığı'na sundular. 
     





</TEXT>
</DOC>
