<DOC>
<DOCNO> 148013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/spor/aspo.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
UZAK DİYARLARIN ASLANI 1-3 
</HEADLINE>
<TEXT>

Galatasaray, Diyarbakır’da üç puanı üç golle aldı, üst üste 7. deplasman zaferine imza attı, Kartal’ın peşini bırakmadı 
90 dakika      MEHMET DEMİRKOL 

     İlk yarı sonundaki uzatmanın 4. dakikasında Murat Hacıoğlu farkı bire indirmiş, Diyarbakırlılar umutlanmıştı. Ancak seyirci, devre sonunda tünele giden takımına tepki gösterdi. Özellikle de kaleci Şenol’a. Şenol, Diyarbakır’ın kendini imha gösterisinin baş aktörüydü. Uzatmanın ilk dakikasında hiç lüzum yokken ayağındaki topu Volkan’a kaptırdığı, bununla kalmayıp kalesine dönmek yerine genç oyuncunun peşinden korner bayrağına doğru koştuğu pozisyonda yediği ikinci gol inanılmazdı. Öyle ki Volkan’ın sıfırdan, çok uzaktan vurduğu harika şutu bile gölgeledi. Kendini imha gösterisi aslında 15 dakika kadar önce başlamıştı. 26’da Hasan Şaş’ın Murat Hacıoğlu’nu, hakemin bir metre önünde tokatlamasıyla gördüğü kırmızı kart sonrası zaten daha iyi oynadıkları rakipleri karşısında avantajı iyice ele almışlardı. Ama bu pozisyondan sekiz dakika sonra Evren, hakemin lehine verdiği bir faul sonrası Cihan’ın boğazına sarılınca oyundan atılmış ve bu avantajı elinin tersiyle itmişti. Ne düşünüyordu, bilinmez. Ancak Diyarbakır ne kadar kendini imha etmeye çalışsa da Galatasaray çok kötü bir oyunla buna direndi. Konsantrasyonsuz ve organizasyonsuzdular. Buldukları iki gol dışında ilk yarıda sadece bir kez gole yaklaştılar. 19’da Ümit Karan’ın üst direkte uzak şutuyla... Savunmanın kanatlarında sürekli açık veriyorlardı. Önce Cengizhan’ın sakatlığı, sonra Evren’in atılmasıyla yara alan Diyarbakır orta sahasına üstünlük sağlayamıyorlardı. Ev sahibi hep daha etkindi. Öyle ki Murat’ın bulduğu gol aslında beşinci gol olmalıydı. 2’de, 6’da ve 17’de Mondragon ile karşı karşıya kaldığı üç pozisyonda son vuruşu çok kötü yaptı. Saymakla bitmez. Galatasaray ise sadece rakibin savunma hatalalarında varolabiliyordu. Bu çok az oldu. Ama her oluşunda da gol... 6’da bir taçtan gelen topta Diyarbakır savunması 10 saniye kadar paralize kalınca Ümit Karan golü buldu. Sonra uzatmadaki Şenol’un hatası. Aslında bunlar bir yana, bir pozisyon daha çok şeyi anlatıyor. 20’de Galatasaray’ın gol aradığı bir serbest vuruşta Hasan, Hakan’ın önüne topu yuvarladı. Ama şut atmak için koşan Hakan’dan önce Saffet gelip topu aldı ve kontraya çıktı. Konsantrasyonsuzluğu bundan daha iyi anlatan bir pozisyon olamaz. 
     İkinci yarı, Diyarbakır’ın pozisyon üretmeyen baskısıyla, Galatasaray’ın şans yaratmayan kontralarıyla başladı. 48’de Ümit Davala’nın direği sıyırıp kornere giden kafası ilk bölümdeki tek heyecan verici andı. Sonra Diyarbakır’ın özellikle hücum alanında yorgun ve konsantrasyonsuz hali artarak baskın bir hal aldı. 67’de Cihan’ın karşı karşıya Şenol’a nişanladığı top da ev sahibinin konsantrasyon bozukluğunun, sahanın her yerine yayılmaya başladığının göstergesi oldu. İki dakika sonra Cihan’ın, Ümit Karan ile paslaşmasında sağ çaprazdan vurduğu şut ise maçı bitiren golü yarattı 1 - 3. Bundan sonra kimse oyunun kaderini değiştirmek için birşey yapmadı. 
     
     Maçın adamı 
     Harika gol 
     GALATASARAY’DA formayı sırtına geçirdikten sonra en istikrarlı oyuncuların başında geliyor. Volkan, dünkü kötü futbola rağmen, sahada parlayan yıldızdı. Kaleci Şenol’dan söküp aldığı top, fırsatçılığının ve takipçiliğinin ürünüydü, ancak vuruşu da en az bu kadar kaliteliydi. İkinci 45 dakikada da ayakta kalan isimlerden biri oldu. 
     
     Maçın hakemi 
     Talihsiz gün 
     HAKEM Mustafa Çulcu için talihsiz bir gündü. Hasan Şaş’ı, Murat Hacıoğlu’nu eliyle itmesini görmemesine rağmen yardımcı hakemin uyarısıyla atması ağırdı. Zaten bu yanlışını telafi etmek amacıyla, Cihan’ın numarasını yutmak zorunda kaldı ve Evren’i haksız kartla soyunma odalarına gönderdi. Volkan’ın düşürülmesinden önce de ofsayt vardı. 
     
     Göze çarpanlar 
     HASAN ŞAŞ Anlamsız gerginlik içindeydi. Herkesle didişti, haklı kırmızı kart gördü. Sanki oyundan çıkmak ister gibiydi. 
     ÜMİT DAVALA Galatasaray’ın en kötüsüydü. Hiçbirşey yapmadı. Ataklar onun kanadından geldi. Kötü futbolu şaşırtmadı. 
     ÜMİT KARAN Çok çabaladı, istekliydi. Şık gol attı. Bir topu direkten döndü. Galatasaray’ın az sayıdaki iyileri arasındaydı. 
     LUKUNKU Ümit Karan’ı çok yalnız bıraktı. Tek bir pozisyona bile giremedi. Hava topu almakta zorluk çekti. Hayalet gibiydi. 
     EVREN İbrenin Diyarbakır’a döndüğü anda gördüğü kırmızı kart takımını yaktı. Kaybedilen üç puanın en büyük sorumlularındandı. 
     ŞENOL Yediği ikinci gol bir kaleci komedisiydi. Adeta golü Volkan’a hediye etti. Şoku üstünden atamadı. Çok kötü günündeydi. 
     
     Maçtan notlar 
     İtiraflar 
     HAKEM Mustafa Çulcu’nun Murat Hacıoğlu’na tokat attığı gerekçesiyle kırmızı kart gösterdiği Hasan Şaş, maç sonrasında Diyarbakırsporlu futbolcuyla biraraya geldi, "Hareketim maksadını aştıysa özür dilerim" dedi. Murat ise Galatasaraylı oyuncunun tokat atmadığını söyleyip, "Yaptığı hareket aramızdaki samimiyetten dolayıydı. Ancak hakem bunu bilmediği için kırmızı kart gösterdi" diye konuştu. 
     
     Herkes sevindi ’ 
     SAFFET Akyüz, Galatasaray Kaptanı Bülent’e ağır ithamda bulundu. Diyarbakırsporlu oyuncu, "Hep bizi aşağılıyor. Ancak şunu bilmeli ki, futbol belli bir yaşa kadar oynanıyor" dedi. Dirseğinin pozisyondan dolayı Bülent’e geldiğini vurgulayan Saffet, "Fakat birçok kişi tebrik etti 70 milyon insandan bir kişinin bile üzüldüğünü zannetmiyorum" ifadesini kullandı. 
     
     Tek hakem Aydın’ 
     MAÇ öncesinde seyircisini selamlayan, Galatasaray taraftarına kol hareketi yapan Diyarbakırspor kalecisi Şenol, "Türkiye’de bir hakem tanıyorum, o da Ali Aydın. Kırmızı kartlar bana pek doğru gelmedi. Biz büyüklerin figüranı olduğumuz için böyle oluyor" dedi. 
     
     Hakan son anda 
     DOKTORLARIN iyileştirmek için alarma geçtiği Hakan Ünsal, maçtan 40 dakika önce sahaya çıkarak kendini denedi. Sarı - Kırmızılı oyuncu, "İyiyim" deyince ilk 11’deki yerini aldı. 
     
     PAF’lar berabere 
     DİYARBAKIRSPOR ile Galatasaray PAF takımları arasındaki mücadele 1-1 sonuçlandı. Bu arada Bolu’da yapılan Türkiye Yıldızlar Şampiyonası grup maçlarına katılan Cim-Bom, finalde Karabük’ü 4-0 yenerek ilk 12 takım arasına girdi. 
     
Sonuna kadar sürerDiyarbakırspor deplasmanından mutlu ayrılan Terim, yarışın son haftaya kadar devam edeceğini ifade etti 
     Sahayı eleştirdi 
     GALATASARAY Teknik Direktörü Fatih Terim, Diyarbakırspor karşısında takımın oyuna ağırlığını koyarak kazandığını söyledi, "Rakibimiz de kazanabilirdi" dedi. Sarı - Kırmızılı ekibin çalıştırıcısı, şampiyonluk yarışının son güne kadar devam edeceğini ifade etti. Sahayı da eleştiren Terim, zeminde yer yer oyukların bulunduğunu belirtip, pas yapmaya uygun olmadığına dikkat çekti. 
     
     Volkan’a övgü 
     TERİM, Volkan ve Ümit’in son haftalarda iyiye gittiğini söyleyip, "Volkan’ın golü sahalarda zor göreceğimiz muhteşem gollerden biriydi" dedi. Fatih hoca olaylar konusunda da şunları söyledi "Görev bölgemizde başımıza gelmeyen kalmadı. Ne anamız, ne avradımız kaldı. Hakemler insandır hata yapar, futbolcular hata yapar ama bize niye küfürler anlamıyorum." 
     
Hatalıyım’      CİHAN ile girdiği mücadele sonrasında kırmızı kart gören Evren, hata yaptığını söyledi. Galatasaraylı futbolcunun kendisini yere attığını belirten Diyarbakırsporu oyuncu, "Hakem, Hasan’ı attıktan sonra zaten fırsat kolluyordu. Bunu yapmamalıydım" dedi. 
     


SPOR 





























</TEXT>
</DOC>
