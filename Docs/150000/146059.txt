<DOC>
<DOCNO> 146059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sontur27.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanlığı "3 Amerikan uçağı zorunlu iniş yaptı" 
</HEADLINE>
<TEXT>

     Dışişleri Bakanlığı Sözcü Vekili Hüseyin Diriöz, ABD Silahlı Kuvvetleri'ne ait 3 savaş uçağının dün Türkiye'ye zorunlu iniş yaptığını bildirdi. 
     Diriöz, basını bilgilendirme toplantısında, bir soru üzerine, 3 Amerikan savaş uçağının dün İncirlik'e mecburi iniş yaptıklarını doğruladı. 
     İncirlik'e 25 Mart Salı günü 3 savaş uçağı daha mecburi iniş yapmıştı. 
     
     ''ABD, TÜRKİYE ÜZERİNDEN FÜZE ATIŞINI DURDURDU'' 
     Bu arada, Diriöz, bir başka soruya yanıt olarak, ABD'nin, Türk topraklarına yeni bir füzenin daha yanlışlıkla düşmesi üzerine, füzenin düşmesinin nedenlerinin araştırılması için Türkiye üzerinden füze atışını durdurduğunu söyledi. 
     Türk topraklarına daha önce düşen iki füze sonrasında da aynı prosedürün uygulandığını ifade eden Diriöz, Türk hava sahasının açık olduğunun altını çizdi. 
     Diriöz, bazı Amerikalı yetkililerin ABD askerlerinin Kuzey Irak'ta bulunmalarının Türkiye'ye güven verdiği yönündeki açıklamalarının hatırlatılması üzerine, şunları kaydetti 
     ''Zaten Irak'ın toprak bütünlüğü konusunda aramızda mutabakat vardı, Amerika'nın bu taahhütleri yolunda askerlerinin gayret göstermelerinden sadece memnun oluruz.'' 
     




</TEXT>
</DOC>
