<DOC>
<DOCNO> 104152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/spor/yurundul.html </URL>
<DATE> 2002/08/27/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Çok zor gece 
</HEADLINE>
<TEXT>

     Fenerbahçe bu gece zorluklarla dolu bir rövanşa çıkıyor. Rakip son UEFA Kupası şampiyonu. İlk maçta gol atamadan alınan tek farklı yenilginin dezavantajı var. Ayrıca medya yüzünden Teknik Direktör Lorant büyük stres içinde. Daha sezon başında öyle bir hava oluşturuldu ki, Lorant, Fenerbahçe’ye çok hafif. Eğer Şampiyonlar Ligi’ne kalınamazsa, Alman hocanın görevine hemen son verilecek. Biz de Lorant’ı eleştiriyoruz. Ama bu tip zamansız yaklaşımlar Fenerbahçe’ye zarar veriyor. 
     Fenerbahçe’nin günümüz futbolunun istediği ilkelerin önemli bölümüne ters düşen hassas kadro yapısı var. Kolektif uyum oturmamış. Üstelik senelerdir Avrupa kulvarında başarısız. Feyenoord, Hollanda ekolünün temsilcisi. Geçen sezon UEFA Kupası’nda arka arkaya PSV Eindhoven ve İnter’i eledi. Finalde de Alman Bundesliga Şampiyonu Dortmund’u yenerek kupayı kazandı. Böyle bir tabloda mantık der ki, Fenerbahçe turu geçerse, önemli başarıdır. Elenirse de, ayıp değildir. 2002 Dünya Kupası’nın en büyük favorisi Arjantin, bizdeki çoğu kişinin köy takımı dediği İsveç’e takılıp, gruptan çıkamadı. Hem de Ortega’nın dışında birçok Dünya yıldızlarına sahip olduğu halde... 
     
     Feyenoord’un bilhassa deplasman oyunlarında iki önemli artısı var. Birincisi kolektif uyumla topa fazla sahip olması... İkincisi de geniş alanı affetmeyen hücum girişimleri... 
     Fenerbahçe öncelikle kontrollü oynamak mecburiyetinde. Takım presi yetersiz olduğundan erken riskli ofansif anlayış rakibin kontratak planlarını işlerliğe koymasına olanak verir. İlerde kaybedilen toplardan sonra ilk preste başarı sağlanamazsa, çok çabuk geriye dönüp, alan daraltmak gerekir. Rakibin sol kanat organizasyonlarına ve duran toplarına dikkat edilmelidir. Hücumda Feyenoord’un çizgi defansının arkasına sızma girişimleri ısrarla denenmelidir. Duran toplar da Fenerbahçe’nin önemli silahı olacaktır. Yandan kavisli ortalarda Johnson her an sahneye çıkabilir. Ayrıca 12. adam seyirciye de büyük görev düşüyor. Sürekli destek, ama sabırla. 
     Bu zor sınavda yüksek motivasyon, oyun disiplini, yürekli mücadele, savunma güvencesi turu geçmenin anahtarlarıdır. Futbolculara ve teknik heyete başarılar dileriz. 
     



 SPOR 

























</TEXT>
</DOC>
