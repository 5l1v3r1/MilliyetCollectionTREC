<DOC>
<DOCNO> 126444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sontur28.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsız, polisin elini ısırarak kaçtı... 
</HEADLINE>
<TEXT>

     Edirne'de hırsızlık suçundan yakalanan bir kişi, kendisini yakalayan polis memurunun elini ısırarak kaçtı. 
     Edirne Emniyet Müdürlüğü'ne bağlı Asayiş Şubesi'ne bağlı sivil polis ekipleri, Menzilahır Mahallesi'ne giderek çeşitli hırsızlık suçlarından aranan İsmail Mermi ile Tahir Baltadan'ı aramaya başladılar. 
     Polis ekipleri, mahallede bir kahvede yaptıkları kontrol sırasında Mermi'yi yakaladılar. O sırada kahvede bulunan Mermi'nin yakınlarından oluşan 6 kişilik bir grup, polis ekiplerinin otomobiline taşlı ve sopalı saldırıda bulundu. Polis ekiplerinin dikkatini dağıtan ve fırsattan istifade eden Mermi, kendisini tutan polis memuru Fevzi Güfer'in elini ısırarak kaçtı. 
     Olayın ardından mahalleye çok sayıda polis ekibi sevk edilirken, Mermi ve Baltandan'ın yakalanmasına çalışılıyor. 
     Eli ısırılan polis memuru Güfer, tedavi edilmek üzere Edirne Devlet Hastanesi'ne sevk edildi. 
     





</TEXT>
</DOC>
