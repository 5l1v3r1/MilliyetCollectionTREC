<DOC>
<DOCNO> 123975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sonspo03.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Kiev'e umutlu gitti... 
</HEADLINE>
<TEXT>

     Beşiktaş, Ukrayna'nın Dinamo Kiev takımıyla yarın yapacağı UEFA Kupası 3. tur rövanş maçı için bu sabah özel uçakla Kiev'e gitti. 
     Siyah-beyazlılarda sakatlığı geçen Ahmet Dursun da kafileyle birlikte Kiev'e giderken, kart cezaları nedeniyle bu maçta forma giyemeyecek olan İlhan Mansız ve Pancu, sakatlığı bulunan Zafer ve genç kaleci Yasin Yıldız kadroya alınmadı. 
     Beşiktaş Kulübü Başkanı Serdar Bilgili ve yönetim kurulu üyelerinin büyük bölümü ile Divan Kurulu Başkanı Şeref Nasır da takımla birlikte Ukrayna'ya gitti. 
     
     TARAFTAR DESTEĞİ 

     Siyah-beyazlı taraftarlar da Dinamo Kiev maçına büyük ilgili gösteriyor. 
     Takımın uçağında yer alan taraftarların yanı sıra, çeşitli tur şirketleriyle giden 500'e yakın taraftarın Beşiktaş'ı Kiev'de destekleyeceği bildirildi. 
     Diğer yandan, Atatürk Havalimanı'nda pasaport kontrolünün ardından havalimanı personeli tarafından futbolculara ve teknik heyete çiçek verildi. 
     Bu arada, Beşiktaş kafilesinin havalimanına gelişiyle birlikte hoparlörlerden Beşiktaş marşları çalındı. 
     
     OKTAY ''TURU GEÇECEĞİZ'' 

     Beşiktaş Kulübü Asbaşkanı Kıvanç Oktay, hedeflerinin İstanbul'da olduğu gibi, Kiev'de de maçı kazanarak, turu geçmek olduğunu söyledi. 
     Kiev'deki kötü hava şartlarının kendileri için dezavantaj olduğunu kaydeden Oktay, ''Ancak takımımız son haftalarda yakaladığı form grafiği ile turu geçecek güçtedir. Buna yürekten inanıyorum. Özellikle Galatasaray galibiyeti bizim için büyük moral oldu'' diye konuştu. 
     Kıvanç Oktay, kart cezalıları İlhan Mansız ve Pancu'nun oynayamayacaklarının hatırlatılması üzerine de ''Onlar yoksa Nouma var. Ayrıca Ahmet Dursun da iyileşti. Eksikleri kapatacak gücümüz var'' dedi. 
     Oktay ayrıca, kendisinden skor tahmini isteyen muhabirlere, ''2-1 kazanırız'' diye yanıt verdi. 

     
</TEXT>
</DOC>
