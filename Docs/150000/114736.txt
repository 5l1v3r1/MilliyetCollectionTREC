<DOC>
<DOCNO> 114736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/ekonomi/aeko.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bürokrasi ve yolsuzluk Türkiye imajını bozuyor 
</HEADLINE>
<TEXT>

Ünlü gelecek bilimci Fukuyama, Türkiye global bir marka olmak için demokrat-laik yönünü güçlendirmeli, bürokrasi ve yolsuzluk sorununu acilen çözmeli’ dedi 
     ŞULE YÜCEBIYIK - BARIŞ ERGİN 

     Tarihin Sonu ve Son İnsan adlı kitabı dünyada büyük yankı uyandıran, ünlü gelecek bilimci Prof. Francis Fukuyama, Türkiye’nin bir dünya markası olma yolunda "laik ve demokratik" değerlerini ön plana çıkarması gerektiğini söyledi. 11. Ulusal Kalite Kongresi’ne katılan Fukuyama, bürokrasi ve kamu kesimindeki yolsuzlukların Türkiye’nin imajını olumsuz etkilediğini belirterek, "Global bir marka olabilmeniz için öncelikle bürokrasi ve yolsuzluk sorununun çözülmesi gerekiyor" diye konuştu. 
     Seçimlerle ilgili de değerlendirme yapan Fukuyama, "AKP gibi İslami bir partinin iktidara geldikten sonra sisteme uyum sağlaması halinde, Türkiye Avrupa’ya gerçekten demokrat olduğunu ispat eder" dedi. 
     Fukuyama, Türkiye’nin Avrupa Birliği AB ile uyum konusunda önemli yasal değişiklikler yaptığına işaret ederek, AB’nin Türkiye’nin neden birlik dışında kalması gerektiğini izah etmekte zorlanacağını söyledi. 
     Türkiye’nin çok uzun zaman önce Batı’ya katılım kararını verdiğini ve toplumdaki AB konusundaki konsensüsün takdir edilecek bir konu olduğunu bildiren Fukuyama, "AB’nin genişleme sürecinde gruba yeni üyeleri dahil etmesi, grubu Fransız ve Alman apartmanı olmaktan çıkaracak. Daha geniş bir grup olacak. Ancak bu genişleme sürecinde, daha fazla genişlemeye karşı bariyerler oluşacak ve Türkiye gibi başka ülkelerin katılması zorlaşacak" şeklinde konuştu. 
     
     AB, Bizans entrikacısı 
     Avrupa Birliği ile ABD arasındaki çeşitli anlaşmazlıklara da örnekler veren Francis Fukuyama, AB’nin çeşitli kural düzenlemelerinin de Bizans entrikalarını hatırlattığını kaydetti. Olası Irak operasyonu konusuna da değinen Fukuyama, "Bu aşamada savaş olasılıklı" diye konuştu. Fukuyama, savaş sonrasının sadece Türkiye için değil, ABD için de bir endişe konusu olduğunu ifade etti. 
     
Babası Kayseri’de İngilizce öğretmiş      Siyaset bilimcisi Francis Fukuyama, konuşmasında babasının görevi nedeniyle üç yıl Türkiye’de kaldığını, bu nedenle Türkçe öğrendiğini söyledi. 
     Toplantıdan sonra Fukuyama’dan babası Joshishio Fukuyama’nın Kayseri’nin Talas ilçesinde İngilizce öğretmenliği yaptığını öğrendik. Fukuyama, Türkiye’ye ve Türk kültürüne ait merakını ve bilgilerini babasına borçlu olduğunu ifade etti. Fukuyama’nın, konuşmasında Washington’da 12 kişiyi vuran sır tetikçiyi ima ederek "Türkiye’de bulunmaktan çok memnunum. Washington’da olmaktan daha iyi ,en azından bir tetikçinin hedefi olmaktan korunuyorsunuz" sözleri dinleyicileri güldürdü. 
     



 EKONOMİ 



















</TEXT>
</DOC>
