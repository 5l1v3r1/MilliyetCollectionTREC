<DOC>
<DOCNO> 147964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sontur29.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İran ve Irak'tan göç eden kartal ve şahinler Erciş'e geldi... 
</HEADLINE>
<TEXT>

     İran ve Irak sınırından göç eden kartal ve şahinler Van'ın Erciş İlçesi'ne sığındı. 
     Alınan bilgiye göre, akşam saatlerinden bu yana Van'ın Erciş ilçesindeki Şeker Fabrikası ile Altındere Harası arasındaki 60 kilometrelik alana yüzlerce kartal ve şahin geldi. 
     Kartal ve şahinlerin Irak savaşındaki bombardıman nedeniyle İran ve Irak sınırından göç ederek yöreye geldiği belirtildi. 
     Yaban Hayatı Koruma Derneği Fahri Müfettişi Müslüm Dursun, yırtıcı kuş göçünün normalde Şubat ve Mart sonunda gerçekleştiğine işaret ederek, şunları söyledi 
     ''Van Gölü havzası bu mevsimde yaban kuşlarının barınma alanıdır. Ama kartal ve şahinlerin bu kadar fazla gelmesi şaşırtıcı. Irak'taki bombardıman kuşları da olumsuz yönde etkilemiştir. Zaten Van Gölü havzasına gelen kuşlarda da bir anormallik söz konusudur. Kışın uzun sürmesi de yaban hayvanlarını büyük oranda etkiledi. Bu durumda kuşları hem savaş hem de kış vurdu.'' Dursun, göç ederek gelen kuşların avlanmaması için gerekli çalışmayı yaptıklarını da sözlerine ekledi. 
     





</TEXT>
</DOC>
