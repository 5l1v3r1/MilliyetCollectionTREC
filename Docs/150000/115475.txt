<DOC>
<DOCNO> 115475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sontur02.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhuriyetimiz 79 yaşında... 
</HEADLINE>
<TEXT>

     79 yılı geride bırakan Cumhuriyet, Türk milletinin doğulusu batılısı, kuzeylisi güneylisi ile tek yürek, tek vücut olmasıyla kazanıldı. Ulu Önder Mustafa Kemal'in ateşlediği milli mücadele meşalesi, zaferlerle bezendi. O yıkıntıdan bağımsız bir devlet, Cumhuriyet yeşerdi. 
     Bozkırın ortasındaki Ankara'nın sokaklarında 79 yıl önce 29 Ekim'de yaşanan coşku, Cumhuriyet Bayramı kutlamalarında yeniden hayat bulacak. Türkiye Cumhuriyeti'nin kuruluşunun 79. yıldönümü, tüm yurtta, KKTC ve dış temsilciliklerde törenlerle kutlanacak. 
     
     YURTTA CUMHURİYET COŞKUSU... 

     Cumhuriyet Bayramı kutlamaları, yarın saat 13.00'te Kara Harp Okulu eğitim arazisinden 21 pare top atışının yapılması ile başlayacak. Bu arada, Ulus, TBMM, Sıhhiye ve Atatürk Orman Çiftliği'ndeki Atatürk anıtlarına, Valilik, Türk Silahlı Kuvvetleri TSK ve diğer kuruluşlar adına çelenkler konulacak. 
     Bayramın başlangıcından itibaren, kamu kurum ve kuruluşlarına ait binalar, bayrak ve Atatürk portreleriyle donatılacak. 
     Ankara'da, 29 Ekim Salı günü ilk tören Anıtkabir'de düzenlenecek. Buradaki tören, saat 08.45'de devlet protokolünün kortej yürüyüşü ile başlayacak. Cumhurbaşkanı Ahmet Necdet Sezer, Atatürk'ün kabrine çelenk konulması, saygı duruşunda bulunulması ve İstiklal Marşı'nın ardından Anıtkabir Özel Defteri'ni imzalayacak. Tören meydanında bulunan sivil ve askeri personel ile öğrenciler de Ulu Önder'in kabrinin önünden saygı geçişinde bulunacak. 
     Anıtkabir ziyaretinin ardından, Cumhurbaşkanı Ahmet Necdet Sezer, TBMM'de tebrikleri kabul edecek. 
     Daha sonra, davetliler, Atatürk Kültür Merkezi tören alanında yerlerini alacak ve Cumhurbaşkanı Sezer, birlikleri denetleyerek halkın bayramını kutlayacak. İstiklal Marşı'nın okunmasından sonra okul ve birlikler, tören geçişi yapacaklar. 
     
     KONSERLER 

     29 Ekim Cumhuriyet Bayramı kutlamalarına askeri ve sivil bandolar da renk katacak. 
     Türk Silahlı Kuvvetleri Armoni Mızıkası Karum önünde, Cumhurbaşkanlığı Muhafız Alay Komutanlığı Bandosu Atakule önünde, Kara Harp Okulu Komutanlığı Bandosu Dikmen Vadisi Parkı'nda, Mehteran Bölüğü Güvenpark'ta, Deniz Kuvvetleri Komutanlığı Bandosu TBMM Parkı'nda, Hava Kuvvetleri Komutanlığı Bandosu Migros Alışveriş Merkezi önünde, Jandarma Genel Komutanlığı Bandosu Altınpark'ta, Zırhlı Birlik Okulu ve Eğitim Tümeni Komutanlığı Bandosu Sincan Lale Meydanı'nda, Polis Bandosu ise Demetevler Cemre Parkı'nda konser verecek. 
     
     BAŞKENT'TE ''CUMHURİYET YÜRÜYÜŞÜ'' 

     Çankaya Belediyesi tarafından 29 Ekim Cumhuriyet Bayramı'nda, ''Yürüyoruz, kutluyoruz'' sloganı ile ''Cumhuriyet Yürüyüşü'' düzenlenecek. 
     Milli Savunma Bakanlığı önünden başlayarak, Maltepe, Tandoğan güzergahını izleyecek yürüyüş, Anıtpark'ta sona erecek. Anıtpark'ta, Mazhar-Fuat-Özkan, Candan Erçetin ve Servet Kocakaya'nın yer alacağı bir konser de gerçekleştirilecek. 
     Devlet Tiyatroları, Opera ve Balesi Çalışanları Yardımlaşma Vakfı'nca TOBAV düzenlenen etkinlik de kutlamalara renk katacak. 
     
     CEZAEVLERİNDE AÇIK GÖRÜŞ 

     Ceza infaz kurumları ile tutukevlerinde 29 Ekim Cumhuriyet Bayramı dolayısıyla bugünden itibaren 3 gün süreyle açık görüş yaptırılacak. 
     Kınama cezası dışında disiplin cezası almış ve cezaları kaldırılmamış olan hükümlü ve tutuklular, açık görüşten yararlanamayacak. 
     





</TEXT>
</DOC>
