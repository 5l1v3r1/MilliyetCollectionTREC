<DOC>
<DOCNO> 118856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/soneko20.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül Kısa vadeli değil uzun vadeli çıkarların peşindeyiz 
</HEADLINE>
<TEXT>

     AK Parti Genel Başkan Yardımcısı Abdullah Gül, birinci önceliklerinin kararlı olmak, yapısal reformlara devam etmek ve gerçekçi politika takip etmek olduğunu söyledi. 
     Gül, Merkez Bankası Başkanı Süreyya Serdengeçti ve Hazine Müsteşarı Faik Öztrak tarafından AK Parti Genel Merkezi'nde Genel Başkan Recep Tayyip Erdoğan ve MYK üyelerine verilen ve yaklaşık 2.5 saat süren brifingden sonra basın toplantısı düzenledi. 
     AK Parti'nin tek başına hükümet kurmasının belli olmasından sonra zaman kaybetmeden bürokratlar ile görüşerek bilgi almaya başladıklarını anımsatan Gül, bu çerçevede bugün de Merkez Bankası ve Hazine Müsteşarlığı yetkilileri ile biraraya geldiklerini söyledi. Serdengeçti ve Öztrak'a bugün verdikleri brifingden dolayı teşekkür eden Gül, şöyle konuştu 
     ''Tek parti iktidarı Türkiye'nin bir şansıdır. Yapılması gereken şeyleri, cesur bir şekilde yapılacağına inanıyorum. Yapısal reformlar devam edecektir. Piyasalara güven gelmiştir. Bu güvenin işaretlerini hep beraber görüyoruz. Reel faizlerdeki düşüşler devam etmektedir. Bu, borç trendinde de iyileşmelere neden olmaktadır. 
     Ekonomide birinci önceliğimiz kararlı olmak, yapısal reformlara devam etmek ve gerçekçi politikalar takip etmektir. AK Parti, kısa vadede kazançlar peşinde değildir. AK Parti, Türkiye'de büyük dönüşümler gerçekleştirecek ve Türkiye'nin sorunlarını çözecek, Türkiye'nin dünya ile rekabet edecek kararları cesaretle alacaktır.'' 
     
     ''BİZİMLE KİMSE YARIŞAMAZ'' 

     Gül,bir soru üzerine Genel Başkan Recep Tayyip Erdoğan'ın önümüzdeki günlerde İspanya, İngiltere, Almanya ve Yunanistan seyahatlerinin olacağını kaydetti. 
     Dışişleri Bakanı Şükrü Sina Gürel'in, Kıbrıs ile ilgili sözlerinin anımsatılması üzerine ise Gül, ''Önünüzde Kıbrıs diye bir sorun vardır, bunu görmezlikten gelmek mümkün değildir. Önemli olan bu sorunun çözülmesi ve bu sorunun çözülürken ülke çıkarlarının feda edilmemesidir. Bu konuda, vatanseverlik söz konusu ise bu konuda bizimle kimse yarışamaz'' diye konuştu. 
     
     SORULARI YANITLADI 

     AK Parti Genel Başkan Yardımcısı Abdullah Gül, brifinginden sonra, gazetecilere açıklamalarda bulundu ve soruları yanıtladı. 
     Gül, seçim nedeniyle tamamlanmayan IMF ile 4. gözden geçirmenin, hükümet kurulduktan sonra Ocak ayı içersinde yapılacağını tahmin ettiğini söyledi. 
     Gül, bir soru üzerine, yapısal reformlara devam edeceklerini, kısa vadeli değil uzun vadeli çıkarların peşinde olduklarını vurguladı. 
     Genel Başkan Yardımcısı Gül, ''biz, kendi evimizi kendimiz düzelteceğiz'' dedi. 
     
     KARARLILIĞIMIZ GÖRÜLDÜKÇE FAİZDEKİ İNİŞ HIZLANACAK 

     ''Faizlerin düşmesinden sağlanan kazancın miktarının'' sorulması üzerine Gül, reel faizlerdeki düşüşün, Türkiye'ye ciddi kazançlar sağladığını, bu düşüşün önümüzdeki günlerde devam edeceğini kaydetti. 
     Gül, ''bizim kararlılığımız görüldükçe, bu inişin daha da hızlı olacağını düşünüyoruz'' dedi. 
     Mevcut bürokratlarla çalışıp çalışmayacaklarının sorulması üzerine de Gül, ''kamuda objektif olacağız. İşini bilen, bizimle beraber aynı heyecanı duyan arkadaşlarla çalışmaya devam edeceğiz. Herhangi bir subjektif yaklaşım söz konusu değildir'' şeklinde konuştu. 
     Türkiye ekonomisinin içinde bulunduğu durumu zaten bildiklerini, yabancı oldukları bir konu olmadığını ifade eden Gül, şöyle devam etti 
     ''Ama yetkili arkadaşlardan 'şu an neler yapılıyor, neler planlanıyor' bunlarla ilgili resmi ağızlardan bilgi aldık. Karşılıklı iyi niyet söz konusudur. Herkes, Türkiye'ye katkı yapmaya uğraşıyor. İçinde bulunduğumu durumdan Türkiye'yi nasıl çıkartırız, bunun gayreti içindeyiz.'' Bir başka soruya karşılık, seçim beyannamelerini bir nevi hükümet programı şeklinde hazırladıklarını anlatan Gül, kadük duruma düşen kanunları yeniden ele alacaklarını ve geçmesi gerekenleri süratle Meclis'ten geçireceklerini bildirdi. 
     
     KAMU REFORMU 

     Gül, Kamu reformlarını yapmaya devam edeceklerini, yeniden yapılandırmayı, şeffaflaşmayı, harcama reformunu ele almakta kararlı olduklarını da bildirdi. 
     ''Kendi evimizi, kendimiz düzene sokmakta kararlıyız'' diyen Gül, onun için şeffaflığın etkinliğini artırmaktan bahsettiklerini ve ne yapacaklarını çok iyi bildiklerini, bunda da kararlı olduklarını söyledi. 
     Gül, milletin kendilerini tek başına iktidar yaparak, bu kararlılığı icraata çevirmelerini istediğini de dile getirdi. 
     Şu andaki sorunların farkında olduklarını belirten Gül, ''reform niteliğinde, Türkiye'de köklü değişiklikler yapılması gereğinin farkındayız. Bunları kendi gücünle yapmak başkadır. Bırakıldığında o zaman bunlar yanlış olur'' diye konuştu. 
     Abdullah Gül, brifingte bürokratların yeni bir stand-by anlaşmasının gerekliliği üzerinde durup durmadıklarının sorulması üzerine ise ''hayır'' demekle yetindi. 
     





</TEXT>
</DOC>
