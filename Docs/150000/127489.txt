<DOC>
<DOCNO> 127489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/dunya/adun.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld’den İleri’ emri 
</HEADLINE>
<TEXT>

ABD Savunma Bakanı, Basra Körfezi ülkelerine yapılan yığınağın tamamlanması talimatı verdi. 20 sayfalık emre göre, çok sayıda asker, uçak ve lojistik destek birimleri kısa sürede bölgeye gidecek 
     DIŞ HABERLER SERVİSİ 

     ABD’nin olası Irak harek tında kullanılmak üzere bölgeye yaptığı asker, zırhlı araç ve savaş uçağı sevkiyatı, ABD Savunma Bakanı Donald Rumsfeld’in verdiği emirle kısa süre içinde tamamlanacak. Rumsfeld’in, çok sayıda askeri birlik, savaş uçağı ve lojistik desteğin Basra Körfezi ülkelerine sevki için emir verdiği ileri sürüldü. 
     The Washington Post gazetesinin dünkü sayısında yer alan haberde, Savunma Bakanı Donald Rumsfeld’in askeri birlik ve uçakların gelecek haftalarda Kuveyt, Katar, Bahreyn, Suudi Arabistan, Umman ve diğer Körfez ülkelerine gitmesi için geçen salı günü 20 sayfalık bir gizli emir imzaladığı ileri sürüldü. 
     
     Hastane gemisi gönderiliyor 
     ABD Donanması’ndan yapılan açıklamada ise, kimyasal ve biyolojik silah saldırısına uğrayan askerlerin tedavisine uygun donanıma sahip 272 metre uzunluğundaki hastane gemisi USNS Comfort’un yarın denize açılmasının emredildiği belirtildi. Bu gemi, türünün en büyüğü olarak tanımlanıyor. 
     
     50 bin asker daha 
     ABD Savunma Bakanlığı’nın Pentagon ayrıca, Körfez bölgesindeki 60 bin kadar askerine ek olarak ocak ayı içinde bölgeye gönderilmek üzere 50 bin kadar askere daha hazır olmaları emri vermeyi kararlaştırdığı kaydedildi. 
     Gazete, Körfez’de toplanacak ABD askeri sayısının 1991 Körfez Savaşı’ndakinden biraz daha az olacağını da kaydetti. 1991’de Körfez’de yaklaşık 500 bin ABD askeri bulunuyordu. 
     Bu arada ABD Hava Kuvvetleri yetkilileri, son 24 saat içinde, ABD’deki üslerde bulunan 5 filoya Körfez’e gitmek için hazır olmaları emri verildiğini belirttiler. 
     
     Bölgeye uçak yağacak 
     Emir alan filolarda F - 15, F - 15E savaş uçakları, B1B bombardıman uçakları, F - 117 Stealth savaş uçakları, kurtarma helikopterleri, insansız keşif uçakları, C - 130 kargo uçakları, tanker uçaklar ve nakliye uçakları bulunuyor. 
     



 DÜNYA 













</TEXT>
</DOC>
