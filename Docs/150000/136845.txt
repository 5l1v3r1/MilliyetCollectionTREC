<DOC>
<DOCNO> 136845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/guncel/gun08.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzun tatiller topluma zararlı mı 
</HEADLINE>
<TEXT>

ÇAPRAZ ATEŞ 
     AYŞEGÜL AYDOĞAN 

     Psikiyatrist Erol Göka, tatillerin birleştirilmesini eleştirerek, bu uygulamanın rüşvetçi bir toplum psikolojisine zemin hazırladığını savundu. Göka, iş ve siyasi ahlaka aykırı bulduğu uygulamanın, aynı zamanda tembelleri de ödüllendirdiğini söyledi. Göka’nın açıklamaları, "Uzun tatiller, tembelliğe iterek topluma zarar veriyor mu " sorusunu gündeme getirdi 
     
     Prof. Şebnem Korur Fincancı Tabip Odası 
Hak edilmeyen bir tatil      Uzun tatillerde nöbet sistemi devreye giriyor. Böyle bir sorun var sağlık çalışanları açısından. Sağlık sektöründe nöbet biçimine dönüşüyor. Dolayısıyla daha ağır bir iş yükünü beraberinde getiriyor. Daha az sayıda insanın hizmet vermesi nedeniyle az sayıda insanın sırtına yükleniyor sağlık sorunları. Böyle bir sıkıntıyı beraberinde getiriyor bu tatillerin varlığı. Çalışma saatlerinin kısaltılması demokratik hak muhakkakki. Ama bu insanların mücadelesiyle elde edilen bir hak olmalı. İnsanlara bir şekilde, onlara krizi unutturmak için verilen bir tatil rüşveti gibi algılanabilir. Böylelikle haketmediği bir durumu elde etmiş olmaktan dolayı bu toplumsal ahlaka etki edebilir. Dolayısıyla mücadele geleneğini de ortadan kaldıran bir yöntem. İnsanların mücadele etmesinin önüne geçen, onları mücadeleden uzak tutan bir uygulama. 
     
     Dr.Özkan Pektaş Psikiyatr 
Dünyada benzeri yok      Dünyanın hiçbir yerinde böyle bir uygulama yok. Zaten çalışmayı çok sevmeyen bir toplumu çok güzel baskılayan, ikincil bir kazançmış gibi topluma sunulan, insanların daha da bir tembel başlamasına neden olacak bir uygulama. Bu pazartesi günü çok ciddi sorunlar yaşayacak insanlar. Adapte olmaları zor olacak. Böyle bir tatilin, özelllikle şu anda yaşadığımız ekonomik zorluğu da işin içine kattığınızda gerçekten çok sakıncası olduğunu düşünüyorum. 
     
     Doç. Arif Verimli Psikiyatr 
Tatil olumlu etkiliyor      Zaten bu ülkenin insanları ürettikleri değer bakımından refah toplumları kadar rahat etmiyorlar ki. Aldıkları maaş da refah toplumları kadar değil. Refah toplumlarına bakarsanız haftalık çalışma saatlerini mümkün olduğu kadar azaltmaya dönüyorlar. Azaltıyorlar. Biz hala çok çalışan bir ulusuz. Hala çok çalışıyoruz çünkü pekçok insan karnını doyurmak için, geleceğini garantiye almak için mesai saatleri bakımından çok fazla çalışıyorlar. Bu tatillerin olumlu yönleri var. Aile bütünlüğü açısından insanları biraraya getiriyor. Toplum psikolojisi açısından rahatlatıcı etkisi var. İnsanların büyük bir kısmı uzakta olan akrabalarıyla görüşme imkanını buluyor, kültürel duygusal varlığını koruyor. Bu da rahatlatıcı bir etken. Çok olumlu ve yararlı olduğu kanaatindeyim, zarar verici olduğunu düşünmüyorum. 
     
     Prof. Sedat Özkan Psikiyatr 
İnsanları rahatlatıyor      Bayram tatilleri toplumsal psikolojimiz açısından daha bir özel olan bir tatil. Tatilleri birleştirmeler, tatilleri uzatmalar, zaman zaman topluma şirin gözükmek gibi amaçlar gütmüş olabilir. Ama dini bayramlar için bu geçerli değil. Dini bayramlarda insanlar şehir değiştiriyor. İnsanları psikolojik açıdan rahatlatıcı, birleştirici özelliği var bu tatillerin. insanların aylardır, yıllardır görmediği yakınlarıyla paylaştırıcı, destekleyici bir özelliği var. 
     



 GÜNCEL 














</TEXT>
</DOC>
