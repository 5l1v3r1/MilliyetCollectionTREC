<DOC>
<DOCNO> 132497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sontur33.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı, Anayasa Mahkemesi kararını böyle yorumladı 
</HEADLINE>
<TEXT>

     Adalet Bakanı Cemil Çiçek, yapılan yasal değişiklikle AK Parti Genel Başkanı Recep Tayip Erdoğan'ın parti üyesi olmasına engel kalmadığını belirterek, Anayasa Mahkemesi'nin davanın açıldığı tarihteki hukuki şartlara göre karar verdiğini söyledi. Çiçek, ''Bugün bu yasaların yürürlükte olduğu bir tarihte, böyle bir dava açılması mümkün olmaz'' dedi. 
     Çiçek, TBMM Kulisi'nde, Anayasa Mahkemesi'nin ''AK Parti Genel Başkanı Erdoğan'ın kurucu üyelikten çıkarılmasıyla genel başkanlığının otomatikman düştüğü gerekçesiyle herhangi bir karar verilmesine yer olmadığı'' yönündeki kararını değerlendirdi. 
     Anayasa ve yasalara göre Erdoğan'ın bir partiye üye olmasına engel bir durum olmadığını kaydeden Çiçek, Siyasi Partiler Yasası'nın 8, 11 ve 104. maddelerinin şu an görülmekte olan davayla ilgili olduğuna işaret etti. Çiçek, ''Bana göre, kurucu üye olmasına da engel yok. Davanın açıldığı tarihte böyle bir engel vardı ama şu an için engel yok. Bir partiye üye olabilir. 312. Madde'den mahkumiyet sözkonusuydu. Oysa şimdi terör eylemlerinden mahkum olmayı engel sayıyor yeni düzenleme. Sayın Erdoğan'ın da bu anlamda merak edilecek çok fazla bir şeyi yok'' dedi. 
     Anayasa Mahkemesi'nin davanın açıldığı tarihteki hukuki şartlara göre karar verdiğini ifade eden Çiçek, bugün şartların değiştiğini vurguladı. Çiçek, gerekçeli kararın görülmesi gereğini işaret ederek, ''6'ya 5 olduğuna göre muhalefet gerekçesi de önemli. Şimdi tekrar ayrılır, tekrar üye olur, yeniden seçilir. Bu da bir formaliteden ibarettir. Buna engel yok'' görüşünü kaydetti. 
     
     ''GEREKÇELİ KARAR YAYINLANINCAYA KADAR...'' 
     Gerekçeli karar yayınlanıncaya kadar Erdoğan'ın mevcut durumunun devam edeceğini anlatan Çiçek, Anayasa uyarınca yüksek mahkeme kararlarının yayınlandığı tarihte yürürlüğe girdiğini hatırlattı. 
     Çiçek, ''Gerekçeli karar yayınlanıncaya kadar geçecek sürede Erdoğan'ın imza attığı kararlar ne olacak '' sorusunu yanıtlarken, ''Onlar geriye dönük olduğu için hukuken sakat tarafı yok. Çünkü mahkeme kararları geleceğe dönüktür. Bana göre, herhangi bir hukuki sıkıntısı yok. Benim anlayışım bu...'' diye konuştu. 
     
     ''BUGÜN BÖYLE BİR DAVA AÇILMAZDI'' 
     Çiçek, ''Anayasa Mahkemesi'nin yapılan yasa değişikliğini dikkate alması gerekmez miydi ''sorusuna karşılık, şunları kaydetti 
     ''Gerekçeli kararı görürsek bunu değerlendiririz. Ama benim bu kısa karardan anladığım, Anayasa Mahkemesi davanın açıldığı tarihteki şartları dikkate alarak bu kararı vermiş gibi geliyor. O zaman bazı engeller, var kabul edildi, bugün bu engel yok. Dolayısıyla o günkü şartlara göre verilmiş bir karar diye düşünüyorum. Bugün bu yasaların yürürlükte olduğu bir tarihte böyle bir dava açılması mümkün olmaz.'' AK Parti Genel Sekreteri İdris Naim Şahin de ''Kararı değerlendireceğiz. Şu an için yorum yapmak doğru olmaz'' diye konuştu. 
     





</TEXT>
</DOC>
