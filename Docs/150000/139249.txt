<DOC>
<DOCNO> 139249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sontur09.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik üssü hareketli bir gece geçirdi... 
</HEADLINE>
<TEXT>

     Adana'nın merkez Yüreğir İlçesi'ne bağlı İncirlik Beldesi'ndeki İncirlik Üssü ise son dönemin en hareketli gecelerinden birini yaşadı. 
     Günün ilk ışıklarına kadar yoğun bir uçak trafiğinin gerçekleştiği üste, özellikle kargo uçaklarının iniş-kalkışı dikkati çekti. Sabah saatlerinde ise iki tanker uçak, bir kargo uçağı ve bir de Prowlers üsse iniş yaptı. 
     Öte yandan, ABD'li personelden bir bölümünün ailelerinin Üs'ten ayrılmaya başladıkları öğrenildi. 
     Mersin'in Silifke İlçesi'ne bağlı Taşucu Beldesi yakınlarında NATO finansmanıyla yaptırılan limandaki modernizasyon ve tevsi çalışmaları ise tüm hızıyla sürüyor. Liman çevresindeki güvenlik amaçlı paravanların Taşucu ve Anamur yönlerine doğru genişletildiği limanda, yüklenici müteahhitlik firmasından geçici kabul işlemlerinin yarın yapılacağı bildirildi. 
     Bu arada TBMM'nin verdiği izin çerçevesinde askeri üs ve limanlarda gerekli yenileştirme, geliştirme, inşaat ve tevsi çalışmaları ile yerinde hazırlık kapsamındaki faaliyetler sürdürülüyor. 
     Bu kapsamda, İskenderun Limanı'na dün yanaşan, ABD Donanması'na ait ''Cappella'' adlı kargo gemisi bekleyişini sürdürürken, dün akşamdan bu yana kapağı açık haldeki Ro-Ro gemisi ''Rozano''nun yüklerinin indirilmesine başlandı. 
     Limanda görev yapan ABD'li personelin, ''Rozano''nun önünde toplandığı ve yük boşaltma işlemine yardımcı oldukları gözlendi. ''Rozano''dan ilk olarak askeri kamyon gibi ağır nakliye araçlarının indirildiği görüldü. 
     Bu arada, yine askeri araç ve mühimmat taşıdığı bildirilen ''Gute'' adlı gemi körfezde bekletilirken, dün akşam saatlerinde limana yanaşan üçüncü bir geminin ise ticari yük taşıdığı belirtildi. 
     Liman yetkililerinden edinilen bilgiye göre, gemi yanaştırma ve boşaltma işlemleri, Liman Başkanlığı'na verilen ''talep belgesi'' sırasına göre gerçekleştiriliyor. ''Gute''nin de bu kapsamda sırasını beklediği ifade ediliyor. 
     





</TEXT>
</DOC>
