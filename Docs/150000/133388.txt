<DOC>
<DOCNO> 133388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sondun01.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Time ''Türkiye Irak konusunda arada kaldı'' 
</HEADLINE>
<TEXT>

     Amerikan Time dergisi, ''Türk hükümetinin, ABD ile müttefikliğini korumak ile Irak'ta savaşa karşı kendi kamuoyunu memnun etmek arasında kaldığını'' ileri sürdü. 
     Derginin Ankara çıkışlı ve Andrew Purvis kaleme alınan haberinde, ''doğu ile batı, Karadeniz ile Akdeniz, İslam ve Hıristiyanlık'ın ortasındaki Türkiye'nin, ABD'nin Irak'taki niyeti yüzünden sıkıntı yaşadığı'' kaydedildi. 
     Haberde, ''Türk halkının yüzde 85'inden fazlasının, Irak'ta savaşa karşı olmasına karşın, ABD Başkanı George W. Bush hükümetinin, Türkiye'deki 5 hava üssünün kullanımı ve 90 bin askerin geçişi için izin istediği'' yazıldı ve ''Türkiye'nin, bir başka Müslüman ülkenin işgal edilmesine yardım eder görünmek istemediği için, Amerika'ya kesin bir cevap vermeyerek, geçici çözüm bulduğu'' savunuldu. 
     Haberde, ''Türkiye'ye ne kadar Amerikan askerinin gireceğine dair uzlaşmaya varıldığı da'' ileri sürülerek, ''bir Türk yetkilisinin, 'Amerikan taleplerinin yüzde 90'ında anlaştık' dediği'' kaydedildi. 
     ''Anlaşmanın detaylarının halen kesinleşmediği'' belirtilen haberde, ''askeri planlamacıların, 15 bin ile 20 bin askerden oluşan kara birliklerinin ve bunlara ek olarak özel kuvvet birliklerinin söz konusu olduğu'' belirtildi. 
     Dergiye konuşan Amerikalı bir yetkili ise ''Türkiye'den açılacak bir 'kuzey cephesi' ile, Irak'a karşı savaşın daha çabuk ve güvenli' olacağını Türk yetkililere ilettiklerini'' söyledi. Time'a konuşan bir Türk yetkili de, ''ülkenin hassas bir bölümünde 90 bin yabancı askeri desteklemek bizim için imkansız. O zaman kendi birliklerimiz nereye gidecek '' dedi. 
     Time, ''Türkiye'nin, Irak'ta olası savaş durumunda ortaya çıkacak ekonomik kayıplardan da endişe ettiğini ve ABD'nin, 3 ila 15 milyar dolar arasında olması öngörülen bir yardım paketi üzerinde çalıştığını'' da yazdı. 
     





</TEXT>
</DOC>
