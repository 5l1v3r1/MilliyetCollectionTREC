<DOC>
<DOCNO> 113129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/sontur16.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kozakçıoğlu'nun damadına 5 ay hapis 
</HEADLINE>
<TEXT>

     TV programı hostesi Rana Yörük'e tecavüze yeltendiği iddiasıyla yargılanan, DYP Genel Başkan Yardımcısı Hayri Kozakçıoğlu'nun damadı Selçuk Alan, "müessir fiil" suçundan 5 ay hapis cezasına çarptırıldı. 
     İstanbul 3. Ağır Ceza Mahkemesi'ndeki duruşmaya, tutuksuz sanık Selçuk Alan katılmadı. Esas hakkındaki görüşünü açıklayan Savcı, Alan'la Yörük'ün olaydan önce arkadaşlık yaptıkları, Yörük'ün olay günü sanığın evine rızasıyla gittiği, ancak daha sonra geri dönmek istediği, sanığın müştekiyi zorla alıkoyduğu, müştekiyle ilişkiye girmek istediği, bu sırada müştekinin 10 gün iş ve gücünden kalacak şekilde yaralandığının anlaşıldığını kaydetti. 
     Savcı, sanığın "zorla ırza geçmeye teşebbüs", "alıkoymak" ve "müessir fiil" suçlarından 3-14 yıl arasında ağır hapis cezasına çarptırılmasını istedi. 
     Sanığın müştekiye 10 gün iş ve gücünden kalacak derecede etkili eylemde bulunduğunun anlaşıldığını belirten mahkeme heyeti, Alan'ı ''müessir fiil'' suçundan 5 ay hapis cezasına çarptırdı. 
     Sanığın bir daha suç işlemeyeceği yönünde kanaat oluşmadığı'' gerekçesiyle cezanın paraya çevrilmesi ve ertelenmesine yer olmadığına karar veren mahkeme heyeti, Alan'ın, "zorla ırza geçmeye teşebbüs" ve "alıkoymak" suçlarından ise mahkumiyetine yeterli ve inandırıcı delil bulunmadığından beraatını kararlaştırdı. 
     





</TEXT>
</DOC>
