<DOC>
<DOCNO> 110836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sontur31.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Dün milli haysiyet galip geldi" 
</HEADLINE>
<TEXT>

     AK Parti Genel Başkanı Recep Tayyip Erdoğan, ''Meclis'te dün birileri ön kesmek istedi. Sonunda milli haysiyet galip geldi'' dedi. 
     Erdoğan, Edirne'deki mitingten sonra karayolu ile geldiği Kırklareli Cumhuriyet Meydanı'nda halka hitap etti. 
     Kırklareli'nin özellikle de Pınarhisar ilçesinin kendisi için büyük önem taşıdığını ifade eden Erdoğan, bu ilçede aldığı cezadan dolayı mahkum yattığını anımsattı. 
     AK Parti'nin milletle bütünleşmek için dağ-taş demeyip yollara düştüğünü anlatan Erdoğan, uzun soluklu bir hizmet yolculuğuna talip olduklarını dile getirdi. 
     Milletin AK Parti'yi iktidara getirme kararı verdiğini öne süren Erdoğan, ''Birileri millete rağmen iktidar olunur zannediyor. Milletin gönlünde iktidar olursanız, muktedir olursunuz. Milletin gönlünde muktedir olamazsanız, geldiğiniz gibi iadeli taahhütlü zarf gibi geri gidersiniz'' dedi. 
     Seçim sürecinde pek çok siyasinin meydanlarda halka vaatlerde bulunacağını, bir dönem bazı siyasilerin daire ve otomobil anahtarı vaat ettiğini, ancak hiçbirinin verdikleri sözleri tutmadığını savunan Erdoğan, belediye başkanlığı yaptığı dönemde uygun ödeme koşullarıyla vatandaşı ev sahibi yapmak için hazırladıkları projeleri anlattı. 
     Bu dönemde ''dürüst yönetim'' gösterdikleri için bu projeleri hayata geçirmeyi başardıklarını ifade eden Erdoğan, diğer siyasiler gibi vatandaşa, ''sizi bedava ev-araba sahibi yapacağız'' demediklerini, ancak farklı projeleri yaşama geçireceklerini belirtti. 
     Düzlüğe çıkmak için, ''çile ve sıkıntı'' vaat ettiğini, ancak bunları kendisinin de çekeceğini anlatan Erdoğan, AK Parti'nin sessiz yığınların sesi, kimsesizlerin kimi olduğunu iddia etti. 
     
     ''İSTANBUL, TÜRKİYE'NİN ÖZETİDİR'' 
     Erdoğan, dürüst ve güvenilir bir yönetimle ülkedeki kaynakların hararete geçirileceğini ve yatırımların artacağını, bunun da ekonomiye olumlu etki sağlayacağını belirterek, şöyle konuştu 
     ''Belediye başkanlığında, biz bunları yaptık. Şimdi Türkiye'nin sorunlarını nasıl çözecekseniz diyorlar. İstanbul'un sorunların nasıl çözdüysek öyle çözeceğiz. İstanbul, Türkiye'dir. İstanbul, Türkiye'nin özetidir. Takacağız işadamlarımızı kolumuza, dünyayı fellik fellik gezeceğiz. Mallarımız satmaya çalışacağız. Yabancı yatırımcıları da ülkemize getireceğiz. Bir değişim dönemini yaşacağız. 
     Bazı çıkar çevreleri şu anda feryatla, AK Parti gelmesin diyorlar. Milletin önü kesilir mi Meclis'te dün birileri ön kesmek istedi. Sonunda milli haysiyet galip geldi. Çünkü, milletin yüzde 93'ü seçim istiyor. Biz dağ-taş dolaşacağız, halkımıza hizmet için gece-gündüz çalışacağız.'' Bir grubun, ''Pınarhisar'ı unutma'' diye bağırması üzerine de Erdoğan, bu ilçenin kendisi için önemli olduğunu yineleyerek, sözlerini, ''Kimse hapse girmesin. Hürriyetler kısıtlanmasın. Benim ülkemde idam cezası kaldırılıyor. Siyasi yasaklar kaldırılmıyor. Benim ülkem bunları aşmaya mahkum'' diyerek tamamladı. 
     





</TEXT>
</DOC>
