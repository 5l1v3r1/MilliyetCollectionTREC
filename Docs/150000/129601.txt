<DOC>
<DOCNO> 129601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sontur18.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye üsler için "ilke" onayı 
</HEADLINE>
<TEXT>

     Dışişleri Bakanlığı Sözcüsü Büyükelçi Yusuf Buluç, ABD'nin, olası Irak operasyonu hazırlığı çerçevesinde Türkiye'deki üs ve limanlarda keşif yapılması talebinde bulunduğunu belirterek, konuyla ilgili çalışmaların olgun bir aşamaya geldiğini, ancak henüz sonuçlanmadığını söyledi. 
     Buluç, haftalık basın bilgilendirme toplantısında bir soru üzerine, şunları söyledi 
     ''ABD'nin olası Irak operasyonu hazırlığı çerçevesinde Türkiye'ye resmi olarak ilettiği talepler arasında, kullanılması söz konusu olabilecek üs ve limanlarda bir keşif yapılması ihtiyacı talebi yer almıştır. Bununla ilgili bir siyasi karar alınmış ve ilke onayı verilmiştir, ancak bu ilke onayının yaşama geçirilmesi için, bu keşif faaliyetinin tabi olacağı kuralların belirlenmesi gerekmektedir. Bu kuralların belirlenmesi için uygulama esasları dediğimiz bir belgenin oluşturulmasına ihtiyaç vardır.'' Bu ihtiyacın ABD yetkilileri tarafından da paylaşıldığını belirten Buluç, konuya ilişkin çalışmaların başlatıldığını kaydederek, ''Bu çalışma ileri ve olgun bir aşamaya gelmiştir, ancak henüz sonuçlanmamıştır. Sonuçlandırmayla ilgili güçlü gayret ve siyasi irade her iki tarafta da vardır'' diye konuştu. 
     Buluç, keşifin sınırlı bir operasyon olacağını da belirterek, mahiyetinin kısıtlı olacağını sözlerine ekledi. 
     
     U2 UÇAKLARI 
     Sözcü Buluç, ''U2 casus uçaklarının Türk hava sahasını kullanmalarına izin verildiği'' yönünde basında çıkan haberlerin hatırlatılması üzerine de ''doğru değildir'' yanıtını verdi. 
     





</TEXT>
</DOC>
