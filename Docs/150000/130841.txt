<DOC>
<DOCNO> 130841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sontur30.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara kutu dinlendi... Pilot uçağın konumunu bilmiyormuş... 
</HEADLINE>
<TEXT>

     Ulaştırma Bakanı Vekili, Enerji ve Tabii Kaynaklar Bakanı Hilmi Güner, Diyarbakır Havaalanı'nda düşen THY uçağının kara kutusunun ilk dinlemesinde, pilotun uçağın konumu hakkında bilgi sahibi olmadığının ortaya çıktığını bildirdi. 
     TBMM Genel Kurulu, bugünkü çalışmasına Başkanvekili Nevzat Pakdil'in Diyarbakır Havaalanı'ndaki uçak kazasında ölenler ile Malatya'da meydana gelen uçak kazasında şehit olan pilotların yakınlarına başsağlığı dileği ile başladı. 
     Konuya ilişkin gündemdışı söz alan AK Parti Diyarbakır Milletvekili Aziz Akgül, uçak kazasının nedenleri ve yürütülen soruşturma hakkında bilgi verdi. Akgül, Diyarbakır Havaalanı'nda kötü hava şartlarında uçakların güvenli inişini sağlayan ILS sisteminin bulunmamasını eleştirdi. 
     Akgül, milletvekillerine kaza nedenleri ile ilgili ''kılçık diyagram'' da dağıttığını bildirerek, Diyarbakır'a ILS sisteminin de kurulacağı sivil bir havaalanı yapılmasını istedi. 
     Diyarbakır CHP Milletvekili Muhsin Koçyiğit de kazanın nedenlerinin bir an önce araştırılmasını ve sorumlularının cezalandırılmasını talep etti. 
     Koçyiğit, 1.5 trilyon liraya mal olacağı söylenen ILS cihazının bütün havaalanlarına yerleştirilmesi gerektiğini belirterek, ''Bu cihazların toplamı 23 trilyon lira tutuyor. Oysa geçen dönem sadece banka hortumcularının çaldığı para 20 milyar dolar. Buna göz yumanlar niçin havaalanlarını ihmal ettiler Umarım kendileri de bir gün böyle bir kazaya uğramazlar'' diye konuştu. Koçyiğit, Diyarbakır'a yeni bir sivil havaalanı yapılmasını gerektiğini de kaydetti. 
     
     ''KİŞİSEL HATALAR'' 
     Gündemdışı konuşmaları Hükümet adına yanıtlayan Ulaştırma Bakanı Vekili, Enerji ve Tabii Kaynaklar Bakanı Hilmi Güner, ilk araştırmalar sonucunda, Diyarbakır'daki kazanın, kişisel hataların ön plana çıkması sonucu oluştuğun ortaya çıktığını söyledi. Güner, uçağın kara kutusunun ilk dinlemelerinde de pilotun uçağın konumu hakkında bilgi sahibi olmadığının ortaya çıktığını kaydetti. 
     





</TEXT>
</DOC>
