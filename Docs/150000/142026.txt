<DOC>
<DOCNO> 142026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/soneko24.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İSO'nun Ekonomik Durum Tespiti anketinden ''iyimserlik'' çıktı 
</HEADLINE>
<TEXT>

     İstanbul Sanayi Odası'nın İSO Ekonomik Durum Tespit Anketi, savaş olasılığına rağmen sanayi işletmelerinin büyük bölümünün, ekonomi üzerindeki kara bulutların yılın ilk yarısında dağılacağı beklentisini ortaya koydu. 
     Özel sektör imalat sanayinin içinde bulunduğu koşulları, sorunları, beklenti ve öngörülerini tespit edebilmek, çözüm önerileri geliştirebilmek amacıyla İSO üyeleri arasında gerçekleştirilen anketin sonuçları, Yönetim Kurulu Başkanı Tanıl Küçük tarafından basın toplantısı ile kamuoyuna açıklandı. 
     Türkiye'de son yıllarda yaşanan krizlerin temelinde uygulanan enflasyonist ve popülist politikaların yattığı belirtilen çalışmada, krizlerin tüm faaliyet kollarında, özellikle imalat sanayinde büyük kayıplara yol açtığı ve ekonomide yüksek düzeyde daralma yaşandığı, bu süreçte işletmelerin, mali yapılarının bozulduğu, öz varlıkların önemli bir bölümünün yitirildiği ve yüzbinlerce çalışanın işini kaybettiği bildirildi. 
     Ankete göre, krizin neden olduğu daralmanın ardından 2002 nisbi iyileşmelerin görüldüğü bir yıl oldu. Yılın ilk çeyreğinde yaşanan durgunluğun sonrasında, ikinci çeyrekte ihracatta, üçüncü çeyrekte ise ihracatla birlikte iç pazarda başlayan kıpırdanma ile belirli bir büyüme sağlandı. 
     Çalışma, 2002 yılının, önceki yıllarda yaşanan ekonomik krizlerin etkilerinin azalmaya başladığı bir yıl olduğunu gösterdi. Ancak tüm çabalara rağmen ekonomide geçmiş dönemlerde yaşanan kayıplar tam olarak karşılanamadı. Özellikle iç talepte yeterli canlanma sağlanamadığından işletmelerin önemli bir bölümü bu dönemde de sorunlarla karşılaşmaya devam etti. 
     
     İÇ PAZARIN CANLANDIRILMASI ŞART 

     2002 yılında büyümenin itici gücünün imalat sanayi olduğu belirtilen çalışmada, ''ancak sektörün ihracat ağırlıklı alt sektörleri kayıplarını telafi edebilmiş, buna karşılık iç pazara dönük alt sektörler kayıplarını hala karşılayamamışlar, sorunlarını 2003 yılına taşımışlardır. 2003'te öngörülen büyümenin gerçekleşebilmesi için iç pazarın canlanması şarttır'' denildi. 
     Geçen yılın ikinci yarısının genel olarak ilk yarıya göre daha olumlu geçtiği dile getirilen çalışmaya göre, 2002 yılı ikinci yarısında işletmeler üzerindeki kara bulutlar ilk yarıya göre küçülmekle birlikte üyelerin ikinci yarıya yönelik olumlu beklentilerinin tam olarak gerçekleşemediği görüldü. 
     Sevindirici bir unsurun 2002 yılı ikinci yarısında üretim, iç satış, dış satış, yeni siparişler ve istihdamda düşüş yaşayan işletmelerin oranının ilk yarıya göre azalması olduğu kaydedilen çalışmada, ''Ancak bu temel göstergelerde azalış bildirenler oranının yeterince düşmediği de dikkat çekmektedir'' denildi. 
     
     KARA BULUTLARIN DAĞILACAĞI BEKLENTİSİ 

     Bulgulara göre 2001 yılının tümünde kötü olan göstergeler 2002 yılı ilk yarısında bir ölçüde iyileşme kaydetti. Bu dönemde üretimlerinde düşüş yaşadıklarını belirten işletmelerin oranı yüzde 24.2, iç satışlarda yüzde 28.6, dış satışlarda yüzde 24.6, istihdamda yüzde 21.1 ve yeni siparişlerde yüzde 26 düzeyinde oldu. 
     Yeni siparişlerde azalma yaşayan işletmelerin oranı ilk yarıda yüzde 26 düzeyinde iken, ikinci yarıda yüzde 20.6'ya geriledi. Üretimde daralma yaşayan işletmelerin oranı ikinci yarıda yüzde 20.1'e, iç satışta yüzde 23.1'e, dış satışta yüzde 21.9'a ve istihdamda yüzde 18.5'e düştü. 
     Araştırma sonuçları gelecek dönem için daha iyimser bir tablo ortaya koydu. Ele alınan 5 göstergede olumsuz gelişmeler bekleyen işletmelerin oranı yüzde 10'lar düzeyine geriledi. Bu bulgu, işletmelerin çok büyük bölümünün ekonomi üzerindeki kara bulutların 2003'ün ilk yarısında dağılacağı beklentisinde olduklarını gösterdi. 
     Ankete göre 2003 yılı ilk yarısında iç satışlarında daralma olacağını tahmin eden işletmelerin oranı yüzde 12, dış satışlarda yüzde 12.5, üretimde yüzde 10.2, yeni siparişlerde yüzde 11.8 ve istihdamda yüzde 9.9 oldu. 
     Savaş olasılığına karşın işletmelerin 2003 yılının ilk yarısından ümitli olmalarının dikkat çekici olduğu ifade edilen çalışmada, şu görüşlere yer verildi 
     ''Bu durum işletmelerin olası bir savaşın Türk ekonomisini fazla etkilemeyeceği görüşünü paylaştıkları ya da savaş olasılığını planlarında göz önüne almadıkları şeklinde değerlendirilebilir. Bunun yanı sıra bu olumlu beklentide 3 Kasım seçimlerinin tek parti iktidarı ile sonuçlanmasının payı olduğu da düşünülebilir.'' 
     
     SANAYİCİLERİN 2003 YILI TAHMİNLERİ 

     Çalışmada, ''2003 yılındaki belirsizliklere karşın çalışmaya katılan işletmelerin ekonomik göstergeler konsundaki beklentileri oldukça iyimserdir'' denilerek, 2003 yılına ilişkin bazı temel göstergeler ve tahminlere yer verildi. 
     Buna göre GSMH büyüme oranı yüzde 5.3, TEFE yıllık artışı yüzde 26, TÜFE yıllık artışı yüzde 27.5, dolar kuru 2 milyon 175 bin 388 ve Euro kuru da 2 milyon 267 bin 726 lira olarak öngörüldü. 
     Irak'a yönelik askeri müdahale olasılığı son günlerde giderek artarken, Türkiye'nin çıkabilecek bu savaşta taraf olma zorunluluğunun da gündemdeki yerini artırarak koruduğu belirtilen raporda, bu gelişmelerin kriz ortamından henüz çıkamayan Türk ekonomisini ve ekonomik birimlerini büyük ölçüde tehdit ettiği vurgulandı. 
     Ankete göre, işletmelerin sadece yüzde 15.5'i olası Irak savaşına yönelik önlemler aldı. Geriye kalan yüzde 84.5'in bu konuda hiç bir önlem almadığı bildirilen çalışmada, ''İşletmelerin yeni bir kriz ortamına girmemeleri için savaşa yönelik senaryoları gündemlerine almaları ve eylem planlarını hazırlamaları gereği açıktır'' denildi. 
     Ankete cevap veren işletmelerin 2003 yılı ilk yarısına ilişkin beklentileri oldukça iyimser olmakla birlikte, bu yılın Türk ekonomisi açısından zor bir dönem olacağı ifade edildi. 
     Yaşanan ekonomik sorunların yanı sıra AB, Kıbrıs ve hızla gelişen olası Irak harekatının 2003'ü her bakımdan güçlüklerle dolu bir yıl haline getireceğine işaret edilen çalışmada, şöyle denildi 
     ''İşletmelerin 2003 yılının da 2002 gibi iyileşmelerin yaşandığı bir yıl olacağı yönündeki beklentilerinin gerçekleşmesi, ekonomiye birinci önceliğin verilmesine, yapısal reformların hızlandırılarak kararlılıkla sürdürülmesine bağlıdır. Bu çerçevede koşullar ne olursa olsun mali disiplinin korunması, kamuda verimliliği sağlayacak ve kamunun borçlanma ihtiyacını azaltacak yapısal reformlara devam edilmesi, bankacalık sisteminin iyileştirilmesi, kamu gelirlerinin vergi yükünü azaltarak vergi tabanını genişleten ve kayıt dışılığı engelleyen bir yaklaşımla artırılması, özelleştirme, demokratikleşme gibi yıllardır tartışılan konuları sonuçlandıracak adımların vakit kaybedilmeksizin atılması gerekmektedir. Bu koşullar sağlandığında ekonomimiz daha güçlü bir yapıya kavuşacaktır. 
     Sürdürülebilir bir büyümenin yakalandığı, yatırım, üretim ve tasarruf ruhunun yeniden canlandığı, refah seviyesinin yükseldiği Türkiye ekonomisinde, dışımızdaki gelişmelerin taşıyacağı olumsuzluklar çok daha az hasarla atlatılabilecektir.'' 
     
     SATIŞTA ARTIŞ 

     Ankete göre sanayi işletmeleri geçen yıl satış, kapasite kullanım oranı ve istihdamda artış yakaladı. 
     Finansman darboğazındaki işyeri sayısında fazla bir değişiklik olmazken, işletmeler 2002 yılının 2. yarısında faaliyetlerini sürdürebilmek amacıyla dış pazarlara açılmanın yanı sıra istihdam azaltma ve ödemeleri erteleme yoluna gittiler. 
     Anket sonuçlarında beklenti ve değerlendirmeler, işletme ölçeklerine göre önemli farklılıklar gösterdi. İç satışlar açısından küçük ve büyük ölçekli işletmeler yılın ilk yarısına göre biraz daha rahatlarken, orta ölçekli işletmelerde 2002 yılı 2. yarısında iç satışlarında düşüş yaşayan işletmelerin oranı çok küçük oranda da olsa bir önceki döneme göre artış gösterdi ve yüzde 20.8'den yüzde 21.5'e yükseldi. 
     Yeni siparişler açısından 2002 yılı 2. yarısının ilk yarıya göre olumlu bir dönem olduğu vurgulandı. Buna göre, yeni siparişlerinde azalma olduğunu belirten küçük işletmelerin oranı 2002 yılı ilk yarısında yüzde 35.1'den 2. yarıda yüzde 24.6'ya, orta ölçeklilerde yüzde 19.4'den yüzde 16.4'e gerilerken, büyük ölçeklilerde önemli bir değişim olmadı. 
     İç pazar ve yeni siparişlere ilişkin bulgular, geçmiş dönemde krizden büyüklere göre daha yüksek oranda etkilenen küçük ve orta ölçekli işletmelerin, özellikle 2002 yılının 2. yarısında durumlarını ilk döneme göre iyileştirdiklerini ortaya çıkardı. 
     2001 yılında istihdamda yaşanan hızlı daralmanın ardından 2002 yılının ilk yarısında bu olumsuz eğilim üretimde sağlanan gelişmeye bağlı olarak durakladı. 2002 yılının 2. yarısında ise işletmeler istihdam açısından ilk yarıya göre daha olumlu bir gelişme sağladı. 
     İşletmelerin 2003 yılında istihdamda azalış beklentileri de 2002 yılı 1. ve 2. dönemine göre çok daha düşük düzeylerde oldu. Azalış bildirenlerin oranı küçük ölçeklilerde yüzde 10.1, orta ölçeklilerde yüzde 10.9, büyüklerde yüzde 8.4 ve toplam işletmelerde yüzde 9.9 olarak gerçekleşti. 
     
     İSTİHDAMDA İYİLEŞME 

     İstihdamdaki gelişme, çalışan sayısındaki artış verilerine de yansıdı. 2002 yılı ilk 6 ayı sonunda yılbaşına göre çalışanların sayısında küçük ölçekli işletmelerde yüzde 0.2, orta ölçekli işyerlerinde yüzde 3.3 ve büyük ölçekli işyerlerinde yüzde 4 oranında artış gerçekleşti. 
     İstihdamdaki iyileşme ikinci 6 ayda da devam etti. 2002 yılı 2. yarıda ücretliler sayısında küçük ölçekli işyerlerinde yüzde 2.2, orta ölçekli işyerlerinde yüzde 7 ve büyük işyerlerinde de yüzde 1.4 oranında artış oldu. İSO çalışmasında, şöyle denildi 
     ''İstihdamda görülen bu olumlu gelişme, 2001 ve öncesindeki düşüşleri telafi etmekten uzaktır. Son 5 yılda imalat sanayinde üretimde çalışanlarda yaklaşık yüzde 20 oranında küçülme olmuştur. Bu nispi olumlu gelişmelere rağmen istihdam sorununun önümüzdeki dönemlerde de çözülemeyeceği açıktır. 
     2002 yılında istihdamda artış sağlanmasına rağmen, nüfus artışı paralelinde artan işgücü sonucu işsizlik oranı yüzde 11.4 ile son yılların en yüksek düzeyine ulaşmıştır. Bu nedenle istihdamı caydırmaya yönelik uygulama ve cezalandırma yaklaşımlarına son verilmeli ve mevcut istihdamı sürdürmeyi ve yeni istihdamı özendirmeyi teşvik eden uygulamalara acilen geçilmelidir.'' 
     15 Mart'ta yürürlüğe girecek olan İş Güvencesi Yasası'nın zaten çok yüksek olan istihdam yüklerini daha da ağırlaştıran, mevcut istihdamı dahi riske atan bir yapıda olduğu savunulan ankette, popülist yaklaşımlara son verilmesi, işçisiyle, işvereniyle tüm reel sektörün aleyhine olan İş Güvencesi Yasası'nda ısrar edilmemesi istendi. 
     
     KAPASİTE KULLANIM ORANI VE ÜRETİM ARTIŞ GÖSTERDİ 

     Ankete göre, 2001 yılı 2. yarısında küçük ölçekli işyerlerinde kapasite kullanım oranı yüzde 50.2 iken, 2002'nin ilk yarısında yüzde 54.1'e, ikinci yarısında ise yüzde 56.1'e yükseldi. 
     Orta ölçeklilerde ise 2001 yılı 2. yarıda yüzde 61.3 olan ortalama kapasite kullanım oranı, 2002 ilk yarıda yüzde 65.2, 2. yarıda ise yüzde 68.2 oldu. 
     Büyük ölçekli işyerlerinde ise 2001 yılı 2. yarıda yüzde 68.2 olan kapasite kullanım oranı, 2002 yılı ilk yarıda yüzde 71.5 ve 2. yarıda da yüzde 72.4 olarak gerçekleşti. 
     Üretim konusundaki veriler de kapasite kullanımındaki artışla paralellik gösterdi. Çalışmada, bu olumlu tabloya rağmen hala yüzde 50-60 kapasite ile çalışan küçük ve orta ölçekli kuruluşlarda çok büyük boyutta atıl kapasitenin mevcut olduğu belirtilerek, bu yüksek atıl kapasitenin maliyetlerin artmasına neden olduğu dile getirildi. 
     Çalışmaya göre, krizin işletmeleri dış pazar arayışlarına itmesi, 2002 yılında ihracatın program hedefini önemli ölçüde aşmasını sağladı. İhracat yapan işletmeler mevcut ve yeni pazarları zorlarken, ihracat yapmayan işletmeler ise gerek ihracat pazarı arayışına gerekse ihracata yönelik ürün geliştirme çabalarına ağırlık verdi. İhracat yapan işletmelerin oranı toplam işletmelerde yüzde 72.5 oldu. 
     
     TİCARİ KREDİ KULLANIMI DÜŞTÜ 

     Araştırma bulguları, ticari kredi kullanım eğiliminin giderek düştüğünü ortaya koydu. 2002 yılı ilk yarısında yüzde 40.9 olan bu oran, 2. yarıda yüzde 38.7'ye geriledi. Ankete göre bunun temel nedeni, yüksek reel faizler. 
     2002 yılı 2. yarısında işletmelerin faaliyetlerini sürdürebilmek için aldıkları önlemler arasında dış pazarlara açılma yüzde 39.1 ile en çok tercih edilen uygulama oldu. İstihdamın azaltılması ise yüzde 28 ile başvurulan diğer bir önlem olarak ortaya çıktı. Ödemelerin ertelenmesi yüzde 24.7 ile 3. sıraya yerleşti. 
     2002 yılında işletmelerin satış hedeflerini gerçekleştirme oranı geçen dönemlere göre daha yüksek oldu. 2002 yılı ilk yarısında çalışmaya katılan işletmelerin satış hedeflerini gerçekleştirme oranı ortalaması yüzde 67.5 düzeyinde iken, 2. yarıda ortaya çıkan artışla bu oran yılın bütünü için yüzde 71.6'ya yükseldi. 
     Ankete göre, 2002 yılının 2. yarısında ilk yarıya göre finansman darboğazında olan işyerleri sayısında fazla bir değişiklik yaşanmadı. 2002'de finansman sıkıntısı olan firmaların oranı küçüklerde yüzde 64.2, ortalarda yüzde 55.7, büyüklerde yüzde 37.8 ve toplam işletmelerde yüzde 55.5 oldu. 
     Geçen yıl ekonomide olumlu gelişmelere rağmen yeterli oranda düşürülemeyen kredi faizlerinin ağırlığı, üretimi sürdürebilen işletmelerin en büyük sorunu olarak devam etti. 
     Toplam işletmelerin yüzde 38.2'si stoklarında miktar olarak artış bildirirken, ortalama artış oranı yüzde 23 oldu. 2002 yılında oldukça yüksek oranda stok artışı gerçekleşti. 
     Yine geçen yıl işletmelerin yüzde 58.7'sinin maliyetlerini gözden geçirdikleri ve düşürdükleri ortaya çıktı. 
     İşletmelerin yüzde 40.3'ünün AB'nin Türkiye'yi Birliğe almamak için sürekli engeller çıkardığı görüşüne katıldığı, yüzde 32.9'unun da Türkiye'nin üzerine düşen yükümlülükleri yerine getirmediği için AB'ye tam üyelik sürecinin uzadığı düşüncesini taşıdığı bildirildi. 
     





</TEXT>
</DOC>
