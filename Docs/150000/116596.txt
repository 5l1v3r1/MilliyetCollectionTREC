<DOC>
<DOCNO> 116596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/son/sontur14.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Edebiyat Öğretmeninden kaymayı önleyen sprey... 
</HEADLINE>
<TEXT>

     Konya'da özel bir dershanede edebiyat öğretmenliği yapan İbrahim Şeref Kaya, kaygan yüzeylerde sürtünmeyi yaklaşık yüzde 60 artıran bir sprey icat ettiğini söyledi. 
     Kaya, A.A muhabirine yaptığı açıklamada, küçük yaşlardan beri yeni buluşlar yapma merakı içinde olduğunu, zamanla bunun kendisinde bir tutkuya dönüştüğünü, uzun zamandır hayatı kolaylaştıracak çeşitli deneyler üzerinde çalıştığını kaydetti. 
     Evdeki atölyesinde yeni çalışmalar yaparken tesadüfen ürettiği özel bir karışımın parlak yüzeylerde kaymayı önlediğini farkettiğini belirten Kaya, ''Bunu araçların lastiklerinde denemeyi düşündüm. Önce bir kalıp buz satın alarak bir otomobil lastiğini buz üzerinde hareket ettirdim ve ortaya çıkan sonuç gerçekten heyecan vericiydi'' dedi. 
     Atölyesindeki küçük deneyin ardından aynı maddeyi kendi arabasının 4 lastiğine birden tatbik ederek buzda denemeler yaptığını anlatan Kaya, şunları söyledi 
     ''Parlak yüzeylerde sürtünmeyi artıran bu maddeyi, karda donmayan alkolle karıştırıp otomobilimin tekerlerine sürerek bir çok kez denemeler yaptım. Normal şartlarda buz üzerinde 100 metrede ancak durabilen otomobili, bu maddeyi lastiklere sürdükten sonra sadece 40 metrede durdurmayı başardım. Bilimsel gelişmeleri yakından takip eden biri olarak diyebilirim ki, dünyada çivili lastik gibi ekstra unsurlar kullanmadan böyle bir ürünü ilk kez ben icat ettim.'' Otomobillerin silecek sularında uygulanan sistem gibi bir düzeneğin otomobil çamurluklarına yerleştirilerek, sadece bir düğmeye basarak kar ve buzlu yollarda lastiklerinin kaymasının önlenebileceğini kaydeden Kaya, ''Son yıllarda kullanılmaya başlanan karda ve buzda kaydırmayı önleyen sistemlerin, sadece tekerin boşa döndüğünü algılayarak motor devrini düşürdüğü gözönünde bulundurulursa, bu kaymayı yüzde 60 oranında doğrudan azaltan spreyin önemi daha iyi anlaşılır'' dedi. 
     Spreyin, tekerlerin yerle temas eden yüzeylerine fışkırtılarak uygulanması gerektiğini vurgulayan Kaya, aracın kaymasını engelleyen maddenin, aracın sert zemin üzerinde dönmesiyle lastik üzerinden çıkarak kaybolduğunu söyledi. 
     
     BUZDA KAYIP DÜŞMEYE SON 
     Kış aylarında karda ve buzda kayıp düşmeler nedeniyle çok sayıda kişinin beyin kanaması geçirdiğini ya da kırık-çıkık rahatsızlığı ile karşı karşıya kaldığını belirten Kaya, aynı spreyin kış aylarında sokağa çıkmadan önce ayakkabıların altlarına sürülmesi ile güvenli şekilde yürümenin mümkün olacağını kaydetti. 
     Kaymayı önleyen spreyin patent haklarını almak için başvuruda bulunmaya hazırlandığını belirten Kaya, bu yeni ürünün piyasaya sürülmesi halinde çok büyük ilgi göreceğini tahmin ettiğini sözlerine ekledi. 
     





</TEXT>
</DOC>
