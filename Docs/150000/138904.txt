<DOC>
<DOCNO> 138904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sondun11.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kudüs karlar altında... 
</HEADLINE>
<TEXT>

     Yılın ilk karının dün düştüğü Kudüs, bugün tamamen karlar altında kaldı. 
     Polis kaynakları, Tel Aviv ile Kudüs'ü birbirine bağlayan bütün yollarla, kente ana girişi sağlayan diğer yolların kar yüzünden tamamen kapandığını belirtti. 
     Kent merkezinde kar kalınlığı 20 santimetreye ulaşırken, dün geceden bu yana kar temizleme makinelerinin çalışmaları sayesinde bazı ana yolların açık olduğu kaydedildi. 
     Trafiğin akmadığı kentte, toplu taşıma araçları çalışmazken, okullar, idare ve alışveriş merkezleri kapalı bulunuyor. Meteoroloji yetkilileri, dün başlayan ve artarak devam eden kar yağışının gün boyunca etkili olmasını ve gece daha da artmasını bekliyor. 
     Lübnan'da da kar fırtınası hayatı felç etti. 
     Başkent Beyrut ve bazı diğer bölgelerde fırtına nedeniyle elektrikler kesilirken, Lübnan'ın kuzeyinde ve doğudaki Bekaa Vadisi'nde binalarda oluşan çatlaklar nedeniyle bazı evler tahliye edildi. Dağlık bölgelerdeki okullar ise tatil edildi. 
     





</TEXT>
</DOC>
