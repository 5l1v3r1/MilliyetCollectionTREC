<DOC>
<DOCNO> 131101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/ekonomi/eko01.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’den Irak için ek destek sinyali 
</HEADLINE>
<TEXT>

IMF Birinci Başkan Yardımcısı Krueger, Türkiye’ye, Irak’ta uğrayacağı zarar göz önünde bulundurularak destek sağlanabileceği mesajını verdi 
     EVRİM ERGİN 

     Uluslararası Para Fonu IMF Birinci Başkan Yardımcısı Anne Krueger, Türkiye’deki temaslarına İstanbul’dan başladı. 
     Dün Türk Sanayicileri ve İşadamları Derneği TÜSİAD ve Bankalar Birliği yönetimiyle görüşen Krueger bugün Ankara’da Başbakan Abdullah Gül, ekonomi ile ilgili bakanlar, Hazine, Merkez Bankası ve BDDK yetkilileriyle bir araya gelecek. Anne Krueger, Tuncay Özilhan’la görüştükten sonra basın mensuplarına şu açıklamayı yaptı 
     
     İyi hava yakalanmıştı 
     "Bildiğiniz gibi Türkiye’ye bugün öğleden sonra geldim. Burada neler yapılabileceğine dair insanlarla görüşmeler yapıyorum. İlk ziyaretim TÜSİAD’a oldu. Çok başarılı bir görüşme yaptık. Türk ekonomisinin büyümesinin koşullarını ve şu andakinden daha iyi bir duruma nasıl geçilebileceğini konuştuk." Krueger, bu açıklamanın ardından Bankalar Birliği’ne geçti. 
     Tuncay Özilhan da Krueger’le yaptıkları görüşmenin olumlu geçtiğini belirterek, şunları söyledi "Seçimden sonra iyi bir hava yakalandığını fakat bu hükümetin karşısına AB, Kıbrıs, Irak gibi problemlerin çıktığını görüştük. Krueger’e, Irak konusunda Türkiye ekonomisinin zarar göreceğini belirttik. O da bunu göz önünde bulunduracaklarını, hatta bir desteğin de söz konusu olabileceğini söyledi. Dördüncü gözden geçirme olacak. Tabii bu başarılı olarak atlatıldıktan sonra makro dengelerin yerine daha iyi oturacağını konuştuk." 
     
     Tenkit etmemiz normal 
     Özilhan, gazetecilerin "Mali disiplin konusunu görüştünüz mü " sorusuna şu yanıtı verdi 
     "Geçen günkü enflasyon ve büyüme konferansındaki görüşlerimizi kendisine ilettik. Tabii bu hükümetin başarısı, Türkiye’nin başarısı olacaktır. Biz hükümete de bu yönde tenkit ve tavsiyeler yaptık. Hükümetin de bunları yapıcı olarak algıladığını biliyorum. Hepimiz Türkiye’nin bir an evvel büyüme yoluna girmesini ve yüzde 5’lik büyüme ile yüzde 20 enflasyon hedeflerinin tutmasını istiyoruz. Sağlıklı bir 2003 geçirmek istiyoruz." Özilhan, kaynakla ilgili görüşme olup olmadığının sorulması üzerine bunu konuşmadıklarını belirtti ve Krueger’in görüşmede daha çok kendilerini dinlediğini söyledi. 
     Krueger daha sonra Bankalar Birliği ile görüştü. Görüşmeden sonra açıklama yapılmadı. 
     
Valizleri kayboldu      SİNAN TOROS İstanbul 

     IMF Birinci Başkan Yardımcısı Krueger’in İstanbul’a gelişi sırasında valizi kayboldu. Alman Havayolları Lufthansa ile İstanbul’a gelen Krueger, bagaja verdiği valizinin bulunamaması üzerine Atatürk Hava Limanı VIP Salonu’nda yaklaşık bir saat beklemek zorunda kaldı. VIP Salonu’na gelen ve kayıp bagajla ilgili rapor tutan yetkililer, valizin muhtemelen Frankfurt’ta kalmış olabileceğini söyledi. 
     Atatürk Havalimanı’nda IMF Türkiye Temsilcisi Odd Per Brekk tarafından karşılanan Krueger, "Neler olduğunu görmek için, öğrenmek için yeni hükümet üyeleri ile iki görüşme gerçekleştireceğim" dedi. 
     
     



 EKONOMİ 
















</TEXT>
</DOC>
