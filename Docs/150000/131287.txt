<DOC>
<DOCNO> 131287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sonspo10.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, yeni transferlerle ilk kez çift kale maç yaptı... 
</HEADLINE>
<TEXT>

     Fenerbahçe, ikinci yarı hazırlıklarını bugün gerçekleştirdiği antrenmanla sürdürdü. 
     Sarı-lacivertliler, 2 ayrı grup halinde çalışırken, PSV Eindhoven maçında forma giyenler antrenör Nurettin Yıldız eşliğinde kamp yapılan Arcadia Oteli'ne 5 kilometre mesafedeki alanda koşu yaptı. Diğerleri ise teknik sorumlu Oğuz Çetin yönetiminde otelin sahasında çalıştı. 
     Çetin, kondisyon ve pas çalışmasının ardından futbolcularına yarım alanda çift kale maç yaptırdı. 
     Bugüne dek yalnızca kondisyon çalışması yapan yeni transferler Beschastnkyh, Erhan Albayrak ile kampa geç katılan Ortega da bugün ilk kez çift kale maçta oynadı. 
     Rus futbolcu, boş alan yaratma, asistleri ve hava toplarındaki hakimiyetiyle dikkat çekerken, Erhan Albayrak ile Ortega da, etkili bir oyun ortaya koydu. 
     Bu arada sakatlıkları süren Yusuf, Serhat, İsmail Güldüren ve Ogün ise fizyoterapistler eşliğinde özel bir çalışmaya tabi tutuldu. 
     Teknik sorumlu Çetin, akşam antrenmanını iptal ederken, sarı-lacivertli futbolcular öğleden sonra Arcadia Oteli'nin kendileri için düzenleyeceği barbekü partisine katılacak. 

     
</TEXT>
</DOC>
