<DOC>
<DOCNO> 107922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sonspo11.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Torino, Emre'de ısrarlı... 
</HEADLINE>
<TEXT>

     İtalyan Tutto Sport gazetesi, lige kötü başlangıç yapan Torino'nun, Ocak ayında açılacak transfer sezonunda İnter'den Emre Belözoğlu'nu kiralamak için şimdiden girişimlere başladığını iddia etti. 
     ''Boğalardan, Emre'ye baskı'' başlığı altında verilen haberde, Torino Kulübü Başkanı Attilio Romero ve Teknik Sorumlu Sandro Mazzola'nın Emre'yi almak için Torino Kulübü Başkan Yardımcısı olan işadamı Francesco Ciminelli ve FC İnter Başkanı Massimo Moratti'yi ikna etmeye çalıştıkları ifade edildi. 
     Geçen cumartesi günü oynanan maçta İnter'e 1-0 yenilen Torino'nun daha ilk maçta eksiklerinin çok net görüldüğünü kaydeden gazete, Türk futbolcunun ''kapasitesi, kalitesi ve son noktayı getiriciliğiyle doğru adam'' olduğunu savundu. 
     Emre'yi kiralamak için 13 Eylül'e kadar çaba harcayan, ancak gerekli parayı bulamadığı için bunu gerçekleştiremeyen Torino'nun, Ocak ayında ara transfer sezonu açıldığında hemen Emre'yi almak istediği belirtiliyor. Tutto Sport'a göre Emre, ''Torino'nun görünümünü tek başına değiştirecek bir isim''. 
     
     EMRE ROSENBORG KADROSUNDA 

     Şampiyonlar Ligi'nde grubundaki ilk maçını deplasmanda Rosenborg ile oynayacak FC İnter'de Emre Belözoğlu kadroda yer alırken, Okan Buruk teknik direktör tercihi olarak dışarıda bırakıldı. Okan, Torino maçında da kadroda yer bulamamıştı. 
     Teknik direktör Hector Cuper tarafından açıklanan 20 kişilik kadroda bulunan Emre, diğer takım arkadaşlarıyla birlikte bugün yola çıktı. Norveç'in Trondheim kentinde salı akşamı TSİ 21.45'te başlayacak olan maçta Emre'nin yedekler arasında yer alması bekleniyor. 
     





</TEXT>
</DOC>
