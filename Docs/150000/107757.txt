<DOC>
<DOCNO> 107757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/sontur01.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
16 milyon öğrenci, yarın dersbaşı yapacak 
</HEADLINE>
<TEXT>

     İlköğretim okulları, liseler ve yaygın eğitim kurumlarında öğrenim gören yaklaşık 16 milyon öğrenci, yarın dersbaşı yapacak. 
     Yeni eğitim-öğretim yılında 1 milyonun üzerinde çocuk okulla tanışacak. İlköğretim ve liselerde halen görev yapan yaklaşık 540 bin öğretmenin yanı sıra 30 bin yeni öğretmen de bu öğretim yılında eğitim kadrosundaki yerini alacak. 
     Milli Eğitim Bakanlığı'nın MEB daha önce 9 Eylül Pazartesi günü olarak belirlediği okulların açılış tarihi, bir hafta ertelemeyle 16 Eylül 2002 Pazartesi gününe alınmıştı. 
     Bu karar çerçevesinde, ilköğretim ve ortaöğretim kurumlarına kayıtlar, 20 Eylül Cuma gününe kadar uzatıldı. 
     Ancak eğitim-öğretim yılı takviminde başka değişiklik yapılmadı. Birinci yarıyıl daha önce belirlendiği gibi, 31 Ocak 2003'de sona erecek. 3-14 Şubat günleri arasında yapılacak sömestr tatilinin ardından ikinci yarıyıl, 17 Şubat 2003'de başlayıp, 13 Haziran 2003'de noktalanacak. 
     Milli Eğitim Bakanı Necdet Tekin, yeni eğitim-öğretim yılının açılışını İstanbul'da katılacağı törenlerle yapacak. 
     Okulların açıldığı hafta ''İlköğretim Haftası'' olarak kutlanacak. Düzenlenecek etkinliklerde, 8 yıllık eğitimin ve kız-erkek çocukların okula devamlarının önemi vurgulanacak. 
     
     EĞİTİM-ÖĞRETİM YILI VERİLERİ... 
     Milli Eğitim Bakanlığı'nın 2001-2002 eğitim-öğretim yılı verilerine göre, taşımalı ilköğretim uygulaması yapılan okullar hariç ilköğretimde 35 bin 44, ortaöğretimde 6 bin 389 okul bulunuyor ve ilköğretimde 10 milyon 562 bin 426, ortaöğretimde de 2 milyon 855 bin 851 öğrenci öğrenim görüyor. 
     İlköğretimde, 375 bin 620 ve ortaöğretimde 145 bin 461 öğretmen görev yapıyor. Yaygın eğitim kurumlarında ise 3 milyon 211 bin 278 öğrenci, 49 bin 989 öğretmen bulunuyor. 
     Yeni öğretim yılında yoksul öğrencilere 2 milyon 397 bin 796 ders kitabı ''ödünç'' dağıtılacak. Okul bulunmayan veya yeterli sayıda öğrencisi olmayan yerleşim birimlerinde ''taşımalı ilköğretim'' uygulamaları devam edecek. Bu öğretim yılında, yaklaşık 640 bin ilköğretim öğrencisi, taşımalı eğitimden yararlanacak. 
     





</TEXT>
</DOC>
