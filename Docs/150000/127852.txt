<DOC>
<DOCNO> 127852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/ekonomi/eko01.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro’lu hayat başladı 
</HEADLINE>
<TEXT>

Mark, frank, Belçika Frangı, florin, Lüksemburg Frangı, İrlanda Lirası, pezeta, liret, drahmi, Fin Markkası, Avusturya Şilini ve Portekiz Esküdosu’nun yerini bugünden itibaren euro aldı 
     EKONOMİ SERVİSİ 

     Avrupa’nın tek para birimi euro’lu günler başlıyor. Euro, bugünden itibaren tedavüle çıkıyor. Parasal Birliğe dahil 12 ülke ulusal paralarından Hollanda Florini 28 Ocak 2002, İrlanda Lirası 9 Şubat 2002, Fransız Frangı 17 Şubat 2002, Alman Markı, Avusturya Şilini, Belçika Frangı, Fin Markkası, İspanyol Pezetası, İtalyan Lireti, Lüksemburg Frangı, Portekiz Esküdosu ve Yunan Drahmisi 28 Şubat 2002 tarihinde yasal para olma özelliğini kaybederek tedavülden kalkacak. 
     Kaydi para olarak 1 Ocak 1999 tarihinden bu yana uygulamaya konulan euro, üç yıllık bir geçiş döneminden sonra bugün 5, 10, 20, 50, 100, 200 ve 500’lük kupürler halinde banknot, Avrupa Birliğini AB oluşturan 15 ülkenin 12’sinde tek para birimi olarak tedavüle çıkacak. 
     
     Hesaplar da değişti 
     Ellerinde 12 ülkenin para birimi olan hesap sahiplerinin farklı bir talimatları yoksa, bankalar ve özel finans kurumları nezdlerindeki 12 ülke ulusal para birimleri cinsinden açılmış olan döviz tevdiat hesaplarını, cari ve katılım hesaplarını dün akşam euro’ya dönüştürdü. Hesap sahiplerine hesaplarında ne kadar euro olduğunu bildirdi. 
     Hesap sahipleri bugünden itibaren, önceden olduğu gibi, vade ve ihbar süreleri saklı kalmak kaydıyla masraf ve komisyon ödemeden hesaplarından euro banknot çekebilecek. 
     Tek para birimine Almanya, Fransa, Belçika, Hollanda, Lüksemburg, İrlanda, İspanya, Portekiz, İtalya, Yunanistan, Finlandiya, Avusturya dahil bulunuyor. 
     İngiltere, Danimarka ve İsveç’in oluşturduğu diğer üç AB üyesi ülke ise parasal birliğin dışında yer alıyor. 
     
Türkiye’de 30 milyar mark euroya dönüyor      Tüm dünyada 640 milyar euro’luk dönüşüm bekleniyor. Türkiye’de ise yaklaşık 30 milyar markın euro’ya dönmesi bekleniyor. 
     Tedavüldeki 90 milyar markın yüzde 30’luk bölümünün bulunduğu tahmin edilen Türkiye’de 27 milyar marklık dönüşümün yanı sıra, dönüşüm esnasında ekonomiye yastık altından kazandırılacak paranın 2 - 4 milyar mark olması bekleniyor. Böylece Türkiye’de yaklaşık 30 milyar mark euro’ya dönüşmüş olacak. 
     
Bugünden itibaren euro’ya dönüşümde komisyon ödenecek      Bugünden sonra 12 ülke ulusal paraları cinsinden banknotların euro banknot ile değiştirilmek üzere bankalar, özel finans kurumları ve yetkili müesseselere getirilmesi durumunda uygulanacak masraf ve komisyon tutarı bu kuruluşlarca serbestçe belirlenecek. 
     Tedavülden kaldırılacak ulusal paraların ulusal merkez bankaları tarafından kabul edilecek son geçerlilik tarihleri, ülkeden ülkeye farklılık gösteriyor. 
     Finlandiya, Fransa, İtalya ve Yunanistan Merkez Bankaları kendi ulusal paralarının tedavülden kaldırılmasından sonra 10 yıl, Portekiz Merkez Bankası 20 yıl, Hollanda Merkez Bankası 1 Ocak 2032 tarihine kadar, diğer ülkelerin merkez bankaları ise süresiz olarak ulusal paralarını euro ile değiştirecekler. 
     Sözkonusu ulusal paraların tedavülden kalkmasından sonra Merkez Bankası, bankalar, özel finans kurumları ve yetkili müesseselerden gelecek değişim taleplerini 31 Aralık 2003 tarihine kadar karşılayacak. 
     
Bin mark 511 euro oldu Para birimi Dönüşüm kuru Euro karşılığı Alman Markı 1.955830 511.2919 Avusturya Şilini 13.760300 72.67283 Belçika Frangı 40.339900 24.78935 Fin Markkası 5.945730 168.1879 Fransız Frangı 6.559570 152.449 Hollanda Florini 2.203710 453.7802 İrlanda Lirası 0.787564 1269.738 İspanyol Pezetası 166.386000 6.010121 İtalyan Lireti 1936.270000 0.516457 Lüksemburg Frangı 40.339900 24.78935 Portekiz Esküdosu 200.482000 4.987979 Yunan Drahmisi 340.750000 2.934703 1000 birimlik para biriminin kaç euro ettiği verilmiştir.      
     



 EKONOMİ 

















</TEXT>
</DOC>
