<DOC>
<DOCNO> 129546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sonspo01.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Erkek Basketbol takımında sürpriz gelişme... 
</HEADLINE>
<TEXT>

     Türkiye Basketbol Ligi takımlarından Beşiktaş'ta akşam saatlerinde sürpriz bir gelişme yaşandı ve siyah-beyazlı takımın antrenörü Ahmet Kandemir'in görevinden ayrıldığı açıklandı. 
     Ligde son olarak İstanbul Tekelspor'a 97-92 yenilen Beşiktaş'ta uzun süredir antrenör olarak görev yapan Ahmet Kandemir, bu akşam saatlerinde görevini bıraktı. 
     Beşiktaş Menajeri Zeki Can, Ahmet Kandemir ile karşılıklı anlaştıklarını ve Kandemir'in görevinden ayrıldığını söyledi. 
     Can, yaptığı açıklamada, Antrenör Kandemir'in uzun yıllar Beşiktaş'a hizmet verdiğini belirterek, ''Ahmet Kandemir, 6-7 senedir Beşiktaş'ta antrenör olarak görev yapıyordu. Takımla ilgili nedenlerden dolayı ayrılma süreci yaşandı. Beşiktaş, hedefler için geç başlamasına rağmen üst sıraları zorluyor. Yatırımlar yaptık. Ahmet Kandemir ile de aramızda herhangi bir kırgınlık yok. Kendisi, camianın içinde olan biri. Hizmetlerinden dolayı teşekkür ediyoruz. Belki ileride tekrar Beşiktaş'ta çalışır'' diye konuştu. 
     Ahmet Kandemir'in ayrılmasıyla takımın başına Kandemir'in yardımcısı İhsan Bayülken'in getirildiğini kaydeden Can, şunları söyledi 
     ''Artık yolumuza, İhsan Bayülken yönetiminde devam edeceğiz. Bayülken de camiadan gelen biri, yıllarca Beşiktaş'ta basketbol oynadı. Genç Milli Takım'da antrenörlük görevinde bulundu. Beşiktaş altyapısında çalıştı. 2 yıldır da Ahmet Kandemir'in yardımcılığını yapıyor. Kendisine güveniyoruz.'' Zeki Can, kadroda herhangi bir değişiklik yapmayacaklarını, kaliteli oyunculara sahip olduklarını sözlerine ekledi. 
     





</TEXT>
</DOC>
