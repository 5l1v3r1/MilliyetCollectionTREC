<DOC>
<DOCNO> 126849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sonspo36.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor Başarımızı hiçbir Anadolu kulübü yakalayamadı... 
</HEADLINE>
<TEXT>

     Denizlispor Teknik Direktörü Rıza Çalımbay, UEFA Kupası'nda 4. tura dek yükselmelerinin son derece önemli olduğunu kaydederek, ''Bizim elde ettiğimiz başarıyı hiçbir Anadolu kulübü yakalayamadı'' dedi. 
     Denizlispor'un başarılı futbolcusu Servet Çetin ile birlikte İstanbul Özel Oğuz Kaan Koleji'nde, ''Başarının sırrı ve futbolda centilmenlik'' konulu panele katılan başarılı teknik adam, ayrıca öğrencilerin oylarıyla belirlenen ''2002 Yılının En Başarılı Teknik Direktörü'' ödülünü aldı. 
     Sezon başında 6 milyon dolarlık bir takım kurduklarını, UEFA Kupası'ndaki rakiplerinin ise çok yüksek bütçelere sahip olduğunu anlatan Çalımbay, ''Bizim elde ettiğimiz başarıyı hiçbir Anadolu kulübü yakalayamadı. Avrupa kupalarında kendi sahamızda hiç gol yemedik. En büyük başarımız ise Fransa şampiyonu Olympique Lyon'u elememizdi. Dünya Kupası'nda milli takımımız 3. olunca 'tesadüf' dendi. Ama biz Türk futbolunun gücünü herkese ispatladık. Biz bunları başarabiliyorsak, daha iyisini yapmamamız için hiçbir sebep yok'' diye konuştu. 
     Çalımbay, Beşiktaş'ta teknik direktörlük yapmak isteyip istemediğiyle ilgili yöneltilen bir soruya da şöyle yanıt verdi 
     ''Beşiktaş'ta 20 yıl forma giydim. Büyük başarılara ve birçok ilke imza attım. Orayı unutmam ve orada unutulmam mümkün değil. Beşiktaş'ta tabii ki teknik direktörlük yapmak isterim. Ama bir şartlanmam yok. Eğer bu işe soyunmuşsam, Türkiye'nin her yerinde görevimi yapabilirim. Önemli olan layıkıyla işimizi yapabilmek. Bu da zaten kişiyi istediği yerlere getirir. Yurtdışında da takım çalıştırmak isterim. Fatih hoca bu konuda bir çığır açtı. Türk antrenörlerinin başarılı olabileceklerini ispatlayabilmek için herşeyi yaparım.'' 
     
     ''ÇOK CENTİLMEN BİR TARAFTARA SAHİBİZ'' 
     Birinci Süper Futbol Ligi'nde seyirci önünde tel örgü bulundurmayan tek stada sahip olduklarının hatırlatılması üzerine de Çalımbay, şöyle konuştu 
     ''Çok centilmen bir taraftara sahibiz. Beşiktaş maçı da bunun en büyük ispatı. Bu durum bazen bizim için dezavantaj oluyor. Rakip takımlar Denizli'yi deplasman olarak görmüyorlar. Baskısız bir maç oynayıp gidiyorlar. Beşiktaş ile yaptığımız Türkiye Kupası maçında istenmeyen olaylar oldu. Olayların başaktörü hakemdi, 2 kez gol kararı verdikten sonra vazgeçti. Hakkımızı arayacağız. Futbol Federasyonu'na başvurduk. Futbolcularımız, formaları üzerinde maçın tekrarı için bekliyor.'' 
     
     ''TAKVİYEYE İHTİYACIMIZ VAR'' 
     Devre arasında transfer yapmak istediklerini de belirten Çalımbay, hem ligde hem de UEFA Kupası'nda başarılı olabilmek için buna ihtiyaçları olduğunu söyledi. 
     Bazı mevkilerde eksikler hissettiklerini ve bunu gidermek istediklerini dile getiren Çalımbay, ''Avrupa kupalarında performansımızın zirvesinde oynuyoruz. Ama ligimize döndüğümüzde sakatlıklar yaşıyoruz ve bu durum bizi sıkıntıya sokuyor. Kadromuzu genişletmek mecburiyetindeyiz'' derken, transfer söylentileriyle ilgili olarak da şunları söyledi 
     ''Benim ve futbolcularım hakkında çeşitli transfer söylentileri dolanıyor. Futbolcularım sezon sonunda kararlarını verip gidebilirler. Benim de sözleşmem sezon sonunda bitiyor. Takımımla tekrar masaya oturacağım. Eğer yeni hedefler koyabileceğimiz, başarılarımızın üstüne yeni şeyler ekleyebileceğimiz ortam oluşursa görevimi sürdürebilirim. Ama şimdi bunları konuşmak için erken.'' Çalımbay ayrıca, son haftalarda başarılı futboluyla gündeme gelen ve üç büyük kulübün transfer listesinde adı geçen Servet'le ilgili olarak ise, ''Servet sadece Türkiye'de değil, Avrupa'nın tüm takımlarında forma giyebilecek kapasitede. Bunu da performansıyla ispatladı'' dedi. 
     
     SERVET ''TRANSFER KONUŞMAK İÇİN ERKEN'' 
     Transfer gündeminde ismi en çok konuşulan futbolcu olarak dikkati çeken Denizlispor'un başarılı savunma oyuncusu Servet Çetin ise, kendisine bir önerinin gelmediğini söyledi. 
     Transfer konuşmak için erken olduğuna inandığını kaydeden başarılı savunma oyuncusu, ''Her futbolcu tabii ki 3 büyük kulüpten birinin formasını giymek ister. Ben hala Denizlispor'un sözleşmeli futbolcusuyum. Gelen bir teklif de yok'' diye konuştu. 
     UEFA Kupası'ndaki hedefleriyle ilgili yöneltilen bir soruya, ''UEFA Kupası'nı alabilmek güç meselesi. Karşılaştığımız Sparta Prag ve Olympique Lyon ekiplerinin hedefi bu kupayı kazanmaktı. Eğer onları elediysek biz de favori sayılırız'' diyen Servet, finale dek yükselebilmeleri durumunda Beşiktaş ile karşılaşmayı temenni ettiklerini bildirdi. 
     Hedefinin A Milli Takım formasını sürekli giymek olduğunu anlatan Servet, ''Futbol oynadığım sürece başarılı olmak istiyorum. Avrupa'da da futbol oynayabilirim. Tercihlerim Almanya veya İngiltere olacaktır'' dedi. 
     





</TEXT>
</DOC>
