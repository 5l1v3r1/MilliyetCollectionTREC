<DOC>
<DOCNO> 133244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/yazar/uras.html </URL>
<DATE> 2003/01/26/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Eylül şarkıları 
</HEADLINE>
<TEXT>

     Ne oldu da bize kendi müziğimizi unuttuk Önce "arabesk" ardından "aranjman", derken "Türkçe pop" ve nihayet "eller havaya" müziği bizim müziği unutturdu. Buna ek olarak sesleri yerine sekslerine güvenerek şarkıcı olanlar da halkı Türk müziğinden soğuttu. 
     Ağıt yakmaya gerek yok... Bu müzik kirliliğinden bunalanlar nasıl olsa bir gün bizim klasik müziğimizi "keşfedecek"... Ünlü lokanta işletmecisinin keşfi gibi .. 
     
Kalan Müzik eskiyi yaşatıyor      İstanbul’da Hasan Saltık isimli bir müzikseverin Kalan Müzik isminde bir ses kayıt şirketi var. Hasan Saltık, yöresel müzik, etnik müzik yanında Klasik Türk Müziği’ne de büyük ilgi gösteriyor. Taş plaklarda kalan, unutulan Türk Sanat Müziği eserlerinin sesleri temizleyerek CD’ye, kasete geçiriyor. Bu arada yeni sanatçılara da imkan tanıyor. 
     Geçen hafta Kalan Müzik tarafından yayımlanan "İncesaz İki Eylül Şarkıları" ismini taşıyan bir CD satın aldım. CD’nin kitap şeklindeki kutusunun üst kapağını açtım. CD ile kapak arasından kurumuş bir çınar yaprağı çıktı... O yaprağı görmek bile farklı bir titreşim yarattı. Sonra CD’yi çalmaya başladım... Nefis melodiler... İpek gibi bir kadın sesi... Müzik insanı rahatsız etmiyor. Kadın sesi insanı rahatsız etmiyor... 
     Demek ki gümbür gümbür çalmadan avaz avaz bağırmadan da Türk müziği yapılabiliyormuş. CD’de 13 ayrı parça var, hepsi güzel. 
     
Cengiz Onural - Melihat Gülses      Kalan Müzik’ten Hasan Saltık’ı aradım. İpek sesli kadın şarkıcının ve de bu plağın yapımcısının kimler olduğunu öğrendim. Şarkıları söyleyen Melihat Gülses 1980 yılında İstanbul Konservatuvarı’ndan mezun olmuş. İstanbul Radyosu ses sanatçılarından imiş. 
     CD’deki şarkıların çoğunun sözünü yazan, müziğini yapan Cengiz Onural, Boğaziçi Üniversitesi’nden 1984 yılında makine mühendisi olarak mezun olmuş. Aile içinde klasik kemençe çalmayı öğrenmiş. Sonra gitar çalmaya başlamış. 
     Bir süre Yeni Türkü grubunda çaldıktan sonra 1997 yılında "İncesaz" grubunu kurmuş. Ünlü TV dizileri İkinci Bahar’ın, Yörük Köyü’nün, Zamana Direnenler’in, Deli Yürek’in, Süper Baba’nın müziklerini yapmış. Boğaziçi Üniversitesi’nde mühendislik eğitimi alan bir yapımcı ile konservatuvarda müzik eğitimi alan bir ses sanatçısının sözünü yazdığı, bestelediği, icra ettiği müzik farklı oluyor. 
     
     







Bir deli pöstekisi, hep birlikte sayalım mı 


Barış Meclisi... 


MGK’da Irak ve Kıbrıs 


Tayyip Erdoğan’la bir akşam yemeği... 


Kedinin gözleri 


Hap kuşağı 


Gürüz ne yapmak istiyor 


Yahya Kemal’in aşkının sonu... 


ABD’nin kaybettiği savaş 


Tayyip Bey Davos’ta çam devirmedi 


Kırmızı kod’a karşı pembe alarm’ 


Sizin site bir lem 


Meksika’dan Türkiye’ye Irak ilgisi 


Eylül şarkıları 


TÜSİAD Avrupacı mı Amerikancı mı 


</TEXT>
</DOC>
