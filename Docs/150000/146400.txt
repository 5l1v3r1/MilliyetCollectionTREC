<DOC>
<DOCNO> 146400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/son/sonspo02.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş, Ada'da rekor arıyor.. 
</HEADLINE>
<TEXT>

     Milli Takımlar Teknik Direktörü Şenol Güneş, Türk futbol tarihine damga vurmayı sürdürüyor. 
     A Milli Futbol Takımı'nın başında, 17. Dünya Kupası'nda elde edilen üçüncülükle tarihe altın harflerle geçen ve UEFA'nın resmi internet sitesinde düzenlenen ankette 2002'nin en iyi teknik adamı seçilen Şenol Güneş, şimdi de Fatih Terim ile ortak olduğu, milli takımın başında en fazla galibiyet elde eden teknik adam rekorunu tek başına eline geçirmeye hazırlanıyor. 
     Türk Milli Takımı'nın başına 16 Ağustos 2000'de, Saraybosna'da Bosna Hersek ile yapılan özel maçla başlayan Şenol Güneş'in, ay-yıldızlı takımın başında sahaya çıktığı 34 maçta milliler, 17 galibiyet aldı. 
     Türkiye, 2 Nisan Çarşamba günü Sunderland kentinde yapacağı İngiltere maçını da kazanması durumunda, Şenol Güneş, 17 kezle Fatih Terim ile ortak olduğu, milli takımın başında en çok galibiyet alan teknik adam rekorunu tek başına eline geçirecek. 
     





</TEXT>
</DOC>
