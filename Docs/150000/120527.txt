<DOC>
<DOCNO> 120527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/ekonomi/eko12.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan şebekesi Türkiye’ye geliyor 
</HEADLINE>
<TEXT>

Aria’nın İtalyan ortağı TİM, satın aldığı cep telefonu operatörü Blu’nun şebekesini Türkiye’ye getiriyor. Gelecek 830 istasyon ile birlikte Aria’nın toplam baz istasyonu sayısı 3 bini geçecek 
     EKONOMİ SERVİSİ 

     Bir süre önce İtalya’nın dördüncü cep telefonu operatörü Blu’yu satın alan Telecom Italia Mobile TIM Blu’nun baz istasyonlarını Türkiye’ye getiriyor. 
     İtalyan İl Sole 24 Ore gazetesinde yeralan habere göre, TIM kullanıma hazır durumda olan ve yüksek teknoloji ürünü bu isasyonlardan Türkiye’nin yararlanmasını gündemine aldı. 
     TIM bir süre önce Blu’yu satın alıp şirket çalışanlarını istihdam ederken, 830 baz istasyonunu da devralmıştı. UMTS sisteminin kapsama alanının genişletilmesi için çalışan TIM, devraldığı baz istasyonlarını İtalya’daki GSM altyapısını tamamlamış olduğu için kullanma ihtiyacı duymuyor. 
     TIM’in, bu noktadan yola çıkarak söz konusu ekipmanları, ikinci kuşak cep telefonu şebekesini tamamlamak amacıyla yoğun çalışmalarını sürdüren Türkiye’deki iştirakine Aria gönderme konusunu değerlendirdiği ifade edildi. 
     Haberde, "Rekiplerinin ulusal dolaşım hakkını Aria’ya vermemek için direnmelerine karşın, kendi altyapısını hızla kurmaya devam eden Aria’nın kapsama alanını büyük bir süratle genişlettiği" ifadesine de yer verildi. Aria’nın Blu ile aynı yüksek teknolojiyi kullanıyor olmasının, söz konusu ekipmanların TIM’in Brezilya yerine Türkiye’deki iştiraki Aria’ya gönderilmesini daha makul kıldığı da vurgulandı. 
     TIM’in de ekipmanlarını Türkiye’ye göndereceği Blu’nun baz istasyonlarının kurulu olduğu alanlardan faydalanarak, bu alanlara kendi UMTS ekipmanlarını yerleştireceği belirtildi. 
     Aria şu anda 2 bin 500 baz istasyonu ile Türkiye’nin yüzde 65’ini kapsama alanına almış durumda. Blu’nun şebekesinin getirilmesiyle birlikte Aria’nın baz istasyonu sayısı 3 bini geçecek. 
     



 EKONOMİ 
























</TEXT>
</DOC>
