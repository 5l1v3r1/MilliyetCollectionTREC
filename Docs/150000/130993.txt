<DOC>
<DOCNO> 130993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/soneko09.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Devletin kurumsal yapısı gözden geçiriliyor... 
</HEADLINE>
<TEXT>

     Devlette kurumsal yapının gözden geçirilmesi çalışmasıyla, tüm kamu kurum ve kuruluşlarının görev, yetki ve işlevlerinin gözden geçirilerek, kamu yönetiminin belli esaslar dahilinde yeniden yapılandırılması öngörülüyor. 
     Acil Eylem Planı'nda yer alan ve Devlet Planlama Teşkilatı'nın DPT sorumluluğunda olan çalışma kapsamında, ''Devlette Genel Kurumsal Yapının Gözden Geçirilmesi''ne ait ilkeler belirlendi. 
     Edinilen bilgiye göre söz konusu ilkeler, tüm bakanlıklara bağlı ve ilgili kurum ve kuruluşlara gönderilirken, 1 ay içinde kuruluşlardan cevap istendi. 
     Kuruluşlara gönderilen yazıda, kuruluşa verilen görev, kuruluşun organizasyon şeması, hizmet verilen faaliyet alanı, kurumun faaliyet alanındaki temel işlevi, kurumun gelir kaynakları, son üç yıldaki insan kaynağına ilişkin sorular yer alıyor ve etkin çalışma için öneriler isteniyor. 
     Kuruluşlardan gelecek cevaplar DPT'de şekillendirilmesi beklenirken, Acil Eylem Planı'ndaki takvime göre 6 ay içinde rapor hazırlanması, bundan sonraki 6 ay içinde de düzenlemelerin gerçekleştirilmesi öngörülüyor. 
     
     DEVLETİN ROLÜ 
     Bu kapsamda, çalışmayla devletin değişken rolüne uygun tüm kamu kurum ve kuruluşlarının görev, yetki ve işlevlerinin gözden geçirilerek, kamu yönetiminin belli esaslar dahilinde yeniden yapılandırılması hedefleniyor. 
     Bu çerçevede öncelikle devletin, ekonomiye doğrudan müdahale ve üretim yapması yerine, politika oluşturma, alt yapı ve kaynak yaratma, standart koyma ve denetim yapması sağlanacak. 
     Devletin rolü, adalet tesis etmek, iç ve dış güvenliği sağlamak, makro düzeyde, esnek ve katılımcı özelliklere sahip stratejiler geliştirmek, makro ekonomik dengeleri ve istikrarı sağlamak olarak belirlendi. 
     Ayrıca gelir dağılımı başta olmak üzere, sosyal ve bölgesel dengesizlikleri gidermeye yönelik tedbirleri almak, eğitim ve sağlıkla ilgili temel hizmetleri yürütmek, temel altyapı hizmetlerini yapmak ve yaptırmak, koyduğu standartlara göre denetim yapmakla sınırlı kalması da öngörülüyor. 
     
     AŞIRI MERKEZİYETÇİ YAPIDAN UZAKLAŞILIYOR 
     Bu temel esaslar dahilinde kamu yönetiminin yeniden yapılandırılmasında çalışmaların yürütülmesine ışık tutmak üzere ilkeler tespit edildi. Buna göre, kamu yönetiminde hantal ve aşırı merkeziyetçi yapıdan uzaklaşılacak. Kamu hizmetlerinin yerine getirilmesinde vatandaş odaklı yaklaşımlar benimsenecek. Kamu hizmetleri tutumluluk, verimlilik ve etkinlik ilkelerine göre yürütülecek. 
     Kamu hizmetlerinin görülmesinde bilgi ve iletişim teknolojilerinden en üst düzeyde yararlanılacak. 
     
     YEREL YÖNETİMLERE YETKİ VE KAYNAK DEVRİ 
     Kamu hizmetlerinin yerinden karşılanması, temel ilke olarak benimsenecek. Merkezi yönetim tarafından yürütülmesi zorunlu olmayan hizmetler, kaynaklarıyla birlikte yerel yönetimlere devredilecek, merkezi idare ile yerel idareler arasında görev, yetki ve kaynak paylaşımı yeniden belirlenecek. 
     Bakanlıkların taşradaki görev ve yetkileri, valiliklere ve il özel idarelerine devredilecek, sağlık, eğitim, kültür, sosyal yardımlaşma, turizm, çevre, köy hizmetleri, tarım, hayvancılık, imar ve ulaşım hizmetleri yerel tercihler dikkate alınarak il düzeyinde karşılanacak. 
     Sivil toplumun güçlendirilmesi, yönetişim ve katılımcılığın kamu kesimi ile toplum arasında diyaloğu ve işbirliğini besleyecek, etkin bir mekanizma olarak desteklenecek. 
     Kamu kurum ve kuruluşları arasındaki görev ve yetki çalışmaları ile mükerrerlikler önlenecek, hizmetlerin yürütülmesinde bütünlük sağlanacak. 
     





</TEXT>
</DOC>
