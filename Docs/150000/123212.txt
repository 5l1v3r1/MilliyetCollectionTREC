<DOC>
<DOCNO> 123212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sontur27.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıp balıkçıların aranmasına hava muhalefeti nedeniyle ara verildi 
</HEADLINE>
<TEXT>

     Saroz Körfezi'nde batan balıkçı teknesinde kaybolan 2 balıkçının arama çalışmalarına hava muhalefeti nedeniyle son verildi. 
     Alınan bilgiye göre, olay yerine giden jandarma ve Deniz Polisi ile Sahil Güvenlik Botu'nun, kayıp 2 kardeş balıkçı, Tuncay ve Osman Ersöz'ün bulunması için yaptıkları arama girişimleri, şiddetli fırtına nedeniyle sonuçsuz kaldı. 
     Yetkililer, hava koşulları izin verdiği takdirde arama çalışmalarına yarın devam edileceğini bildirdiler. 
     Beşyol köyünden Saroz Körfezi'ne açılan ve içinde 4 balıkçı bulunan tekne, şiddetli fırtına nedeniyle alabora olarak batmış, balıkçılardan Tuncay Ersöz ve Osman Ersöz kaybolmuş, Ergün Ersöz ve Macit Doyuran yüzerek karaya çıkmayı başarmışlardı. 
     
     BALIK AVI MERAKLISIYDI 
     Saroz Körfezi'nde, bindikleri balıkçı teknesinin batması sonucu denizde kaybolan Osman Ersöz'ün, Ramazan Bayramı nedeniyle Beşyol köyündeki kardeşi Tuncay Ersöz ve diğer akrabalarını ailece ziyarete geldiği, balık avı meraklısı olduğu öğrenildi. 
     İstanbul'da internet kafe işletmeciliği yaptığı bildirilen Osman Ersöz'ün yüzerek sahile çıkan oğlu Ergün Ersöz ve tekne sahibi Macit Doyuran, denizde saatlerce dev dalgalarla boğuştuktan sonra karaya çıktıklarını, dağlarda 5 saat yürüyerek köye ulaşabildiklerini anlattılar. Ergün Ersöz, ''Denize açıldığımızda hava kötü değildi. Yaklaşık yarım saat sonra hava aniden patladı. Teknemiz su almaya başlayınca batacağını anlayıp denize atladık. Macit ve ben yüzerek karaya çıkabildik. Babam ve amcam çıkamadı. Saatlerce sahilde bekledik. Donmamak için köye döndük. Yaşadığıma hala inanamıyorum'' dedi. 
     





</TEXT>
</DOC>
