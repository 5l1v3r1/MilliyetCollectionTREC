<DOC>
<DOCNO> 142431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sondun15.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Olası savaşın ilk kurbanları açlık sınırıdaki 400 bin Iraklı çocuk 
</HEADLINE>
<TEXT>

     Yıllardır süregelen ambargo yüzünden kötü beslenen yaklaşık 400 bin Iraklı çocuğun olası bir savaşın ilk kurbanları olmasından korkuluyor. 
     BM Çocuk Fonu UNICEF tarafından yapılan açıklamaya göre, bu çocukların hayatta kalma şanslarını artırmak için Irak'a yüzlerce ton yüksek proteinli bisküvi sevk edildi. Çocukların bu bisküvilerle beslenerek, dirençlerinin arttırılmasına çalışılacağı bildiriliyor. 
     UNICEF'in temin ettiği bisküvilerin, Irak Sağlık Bakanlığı'nın yardımıyla ihtiyaç bölgelerine sevk edilmekte olduğu belirtildi. 
     UNICEF'in proteinli bisküvi dağıtımının yanı sıra Iraklı çocukları olası savaşta kullanılacak biyolojik silahlara karşı korumak amacıyla aşı kampanyası başlattığı kaydedildi. 
     ''Soruna barışçı bir çözüm bulunması yolundaki umudumuzu hala muhafaza ediyoruz'' diyen UNICEF Başkanı Carol Bellamy, Iraklı çocukların çok zayıf olduklarını ve bu durumun bir savaş halinde büsbütün kötüleşeceğini vurguladı. 
     UNICEF'in aşırı derecede kötü beslenen çocuklar için de 155 metrik ton tedavi edici özelliğe sahip sütü, Irak'a sevk ettiği belirtildi. Bu süt özellikle 5 yaşın altındaki çocuklar için kullanılacak. Irak'ta bu durumda en az 10 bin çocuk bulunduğu bildiriliyor. 

     
</TEXT>
</DOC>
