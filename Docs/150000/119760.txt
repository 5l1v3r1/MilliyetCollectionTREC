<DOC>
<DOCNO> 119760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/soneko38.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, Türkiye'ye ön heyet göndermeyi planlıyor 
</HEADLINE>
<TEXT>

     Uluslararası Para Fonu IMF Dış İlişkiler Direktörü Tom Dawson, yeni hükümetin kurulmasının ardından IMF'nin Türkiye'ye bir ön ziyaret düzenlemeyi planladığını bildirerek, programın piyasaların beklentisinden daha iyi performans gösterdiğini ve bunun devamını umduklarını söyledi. 
     Dawson, Washington IMF Merkezi'nde düzenlediği basın toplantısında, yeni hükümeti kutlayarak, hükümetin kurulmasını memnuniyetle karşıladıklarını belirtti. 
     Tom Dawson, Türkiye'ye kısa zaman içinde bir ön heyet göndermeyi planladıklarını, bunun ardından yarım kalan 4. gözden geçirme çalışmaları için heyetin Türkiye'yi ziyaret edeceğini söyledi. 
     Dawson, ''Program son zamanlarnda piyasaların beklediğinden daha iyi bir performans gösterdi. Seçim sonrasında piyasaların tepkisi olumlu oldu. Bunu da programın başarıyla uygulanmaya devam edeceğinin göstergesi olarak değerlendirebiliriz. Bu ilerlemenin devamını umuyoruz'' dedi. 
     IMF heyetinin ön ziyaretinin tam zamanı henüz belli olmazken, ziyaretin Aralık ayı ortasına doğru gerçekleşebileceği belirtiliyor. 
     





</TEXT>
</DOC>
