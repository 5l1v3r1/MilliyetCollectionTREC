<DOC>
<DOCNO> 128287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/soneko12.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılar temerrüt faizini savundu... 
</HEADLINE>
<TEXT>

     Türkiye Bankalar Birliği TBB , borcun ödenmemesini savunmak ve özendirmenin kabul edilemez olduğunu bildirdi. 
     TBB, kredi kartı faizi ve temerrüt faizi konularında bankalara ve bankacılık sistemine yönelik eleştirilere yanıt vermek için yazılı bir açıklama yaptı. 
     Açıklamada, 2001 ylının Şubat ayındaki ekonomik kriz sırasında uygulanan oranlar gerekçe gösterilerek banka sisteminin itibarını zedelemenin doğru ve gerçekçi olmadığı, yasalarla belirlenmiş kurallar çerçevesinde karar vericiler ve piyasaların hür iradeleri sonucunda oluşan ekonomik kararlara müdahale edilmesinin kabul edilemez olduğu kaydedildi. 
     Bu çerçevede bankalar ile müşterileri arasındaki sözleşmelere de müdahale edilemeyeceğinin vurgulandığı açıklamada, bu tür yaklaşımların beklenen sonuçları vermediğinin Türkiye ve birçok ülkede yaşanan tecrübelerden bilindiği kaydedildi. 
     Tasarruf sahiplerinin tercihlerinin sonucu olarak banka sisteminin kaynaklarının çok kısa vadeli olduğuna işaret edilen açıklamada, faiz oranlarında sık sık yaşanan ani ve aşırı dalgalanmaların bankaların borçlanma maliyetini etkilemesi sonucu borç verme faiz oranının da değiştiği ve oranların piyasa koşullarında alıcı ve satıcılar tarafından belirlendiği vurgulandı. 
     Kredi faiz oranları belirlenirken, kamusal yükler, bankaların yapısı ve çok daha önemlisi müşterinin ve işlemlerin özellikleri ve bankanın risk anlayışından kaynaklanan bir risk priminin eklendiği kaydedilen açıklamada, ''Yüksek risk nedeniyle kredi kartına uygulanan faiz oranı ve temerrüt faiz oranı diğer borç verme oranlarına göre daha yüksektir. Dünyadaki uygulamalarda da bu böyledir'' denildi. 
     Açıklamada, temerrüt faizinin işlevinin borcun zamanında ve taraflarca sözleşme ile kabul edilen koşullarda ödenmesini sağlamak ve borçluyu ödemede temerrütten caydırmak olduğu vurgulanarak, bankaların zamanında tahsil edemedikleri alacakları için karşılık ayırmak ve sermaye bulundurmak zorunda olduğu, bunun da bankaların müşterileri ve hissedarları için haksız bir durum yarattığı kaydedildi. 
     Bankaların hem kriz hem de istikrar dönemlerinde iyi niyetli, borcunu ödemek isteyen fakat sıkıntıya düşmüş müşterilerine daima anlayış gösterdiğine işaret edilen açıklamada, ''Bir ekonomide borcun ödenmemesini savunmak ve özendirmek kabul edilemez'' denilerek, aksi durumda hem borcunu zamanında ödeyenlere büyük haksızlık yapılacağına hem de bankaların alacaklarını tahsil etmelerinde yaşayacağı sıkıntılara dikkat çekildi. 
     TBB'nin yasalara, temel bankacılık düzenlemelerine ve ilkelerine, ekonomik gerçeklere aykırı, iyi niyetli olmayan kredi uygulamalarına kesinlikle karşı olduğu belirtilen açıklamada, aynı duyarlılığın banka müşterilerinden de beklendiği ifade edilerek, ''Hukukun ve kuralların geçerli olduğu bir ekonomide tarafların hür iradelerine göre yapılan sözleşmeden kaynaklanan sorunların taraflar arasında, gerektiğinde de hukuk kuralları içinde çözülmesi esastır'' denildi. 
     





</TEXT>
</DOC>
