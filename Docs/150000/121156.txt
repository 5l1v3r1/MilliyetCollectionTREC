<DOC>
<DOCNO> 121156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sonspo06.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Mirsad Türkcan, açtı ağzını, yumdu gözünü... 
</HEADLINE>
<TEXT>

     A Milli Basketbol Takımı'nın hırs küpü Mirsad Türkcan, Bulgaristan ve İsviçre maçlarından hasta olduğu için oynamadığını ifade ederek, ''Hasta olduğum için bu maçlarda oynamadım. Aydın Örs ile problemim yok'' dedi. 
     Mirsad Türkcan, milli maçlar nedeniyle Türkiye'ye gelmeden önce İtalya'da hastalandığını belirterek, ''İtalya'da hasta hasta 2 maç oynadım. Sonra buraya geldim ve 5 gün yattım, istirahat ettim'' diye konuştu. 
     ''Burada acaip acaip spekülasyonlar yapılıyor'' diyen Mirsad, şöyle devam etti 
     ''Türk basketbolunun düşmanları da var. Ben biliyorum. Dünya Şampiyonası'nda Aydın ağabey ile kavga ettiğim, boğazına sarıldığım, Onun bana tokat attığı gibi komik şeyler çıkartmışlardı. Şimdi 'Mirsad ciddi hastaysa neden İtalya'dan apar topar getirildi, bir sorun mu var' şeklinde şeyler yazılıyor. 40 derece ateşle maça mı çıkacaktım. Bu insanlar Türk basketboluna zarar mı vermek istiyorlar. Basketbol camiası içindeki bazı insanlar takımı karıştırmak istiyor. Maalesef başarılı olamayacaklar. Çünkü biz bir takımız ve halk bizi çok seviyor. İnsanlar kendi işlerine baksın. Bunlar yalan dolan haberler.'' 
     
     ''AYDIN AĞABEY'E SAYGIM SONSUZ'' 

     Mirsad Türkcan, Aydın Örs ile uzun senedir beraber çalıştığını ve aralarında hiçbir problem olmadığını ifade ederek, ''Ona saygım sonsuz'' dedi. 
     Aydın Örs ile her zaman konuştuklarını anlatan Mirsad, ''Aydın Örs, bana sadece bir oyuncu olarak değil, bir ağabey olarak, bir baba olarak davranıyor. İnsanlar bunu görünce biraz kıskanıyorlar. Federasyon başkanımız Turgay Demirel, menajerimiz Doğan Hakyemez, bizim için herşeyi yapıyorlar. Aramızda hiçbir problem yok'' diye konuştu. 
     Oyuncular arasında da bir problemin olmadığını vurgulayan Mirsad, şöyle devam etti 
     ''Tabiiki ben egoistim, Hidayet ve İbrahim de egoist. Herkes egoist. Ama ABD'de bunun farkında olamadık. Çünkü Dünya Şampiyonası çok büyük bir olay. İnsan hayatında ya bir, ya iki kez oynayabilir. 9. olduğumuz için üzüldük. Ben daha önce de söyledim. 'Takım olamadık, herkes kendine oynadı' demiştim. Bu doğru bir açıklamaydı. Bunu hiç kimse yalanlayamaz. Ama artık bunları konuşmak istemiyorum, çok yoruldum. Bunlar geride kaldı.'' 
     
     ''İTALYAN BASININ BANA YÜKLENMESİ NORMAL'' 

     Bazı insanların, kendisinin İtalya'da Ergin Ataman ile kavga ettiğini, orada da anlaşamadığını söylediğini dile getiren Mirsad, ''Alakası yok, Ergin hocamla bir sorunum olmadı'' dedi. 
     İtalya'da yenildikleri zaman İtalyan basının kendisine yüklenmesini normal karşıladığını anlatan milli basketbolcu, ''Çünkü ben geçen sene Avrupa Ligi'nde en değerli oyuncu seçildim ve Siena'dan çok iyi para aldım. Bana yatırım yaptılar. Onlar herkesi eleştiriyorlar. Tabiiki eleştiri olacak, bunları normal karşılıyorum. İtalyan basını Türk basınından daha sert. Ama onlar yalan yazmıyorlar.'' 
     
     ''SİENA'DA TAKIMIN ASKERİ OLACAĞIM'' 

     Siena'nın zamana ihtiyacı olduğunu belirten Mirsad, ''Takımda herkes yıldız. İnşallah asker de olacak. Ben de askerlik yapıyorum, olmaya da çalışıyorum. Zor tabii ama takımın askeri de olacağım'' dedi. 
     Mirsad Türkcan, geçen sezon Avrupa Ligi'nde en değerli oyuncu seçildikten sonra bu sezon inişli, çıkışlı bir performans sergilediğini anlatarak, ''Dünya Şampiyonası'ndan hemen sonra İtalya'ya giderek, Siena'da idmanlara başladım. Performansımın böyle olması, biraz da Dünya Şampiyonası'nın yorgunluğundan da kaynaklanıyor. Ama ilerde daha iyi olacağım'' şeklinde konuştu. 
     
     ''TAKIM OLDUĞUMUZ SÜRECE UKRAYNA'YI YENERİZ'' 

     33. Avrupa Basketbol Şampiyonası'nda yarın Ukrayna ile yapacakları maça da değinen Mirsad, sözlerini şöyle tamamladı 
     ''Zor bir maç olacak. Ukrayna iyi bir takım. Onları yenersek, Avrupa Şampiyonası Finallerine gitmeyi garantiliyoruz. Hidayet ve Mehmet'in olmaması, benim oynama süremi etkilemez. Ben zaten bu takımda oynuyorum. Önemli olan takım olmak. Biz takım olduğumuz sürece Ukrayna'yı yeneriz.'' 
     





</TEXT>
</DOC>
