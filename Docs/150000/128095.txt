<DOC>
<DOCNO> 128095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/soneko14.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
THY, yeni uçaklarla filosunu genişletiyor... 
</HEADLINE>
<TEXT>

     Türk Hava Yolları THY , filosunu yeni uçak alımlarıyla büyütmeye hazırlanıyor. 
     Türk Hava Yolları A.O. Yönetim Kurulu'nun dünkü toplantısında, 19 adet yeni uçak ve bölgesel hava taşımacılığı projesini geliştirmek üzere 3 adet opsiyon bölgesel uçak ihtiyacının temin edilmesi için çalışmalar yapmak üzere Özel Alım Satım Kurulu'nun yetkilendirilmesine karar verildi. 
     Borsa'ya bildirilen THY Yönetim Kurulu kararlarına göre, 8 adet B737 400 uçağının kira süreleri, kira bitim tarihinden itibaren belirli sürelerde uzatılacak. 2004 yılında kira süreleri dolacak olan 2 adet B737 500 uçak ise kira bitim tarihlerinde iade edilecek. 
     THY'nin 2006 yılına kadar kira süreleri biten uçaklarının yerine yeni uçak kiralanacak. 
     Ortaklığın teknik bakım ve onarım faaliyetlerinin yürütüldüğü bakım merkezinin yerli ve yabancı özel hava yollarına sağlanan hizmetin artması nedeni ile yetersiz kaldığı dikkate alınarak, Pendik Kurtköy'deki Sabiha Gökçen Havalimanı bölgesinde bulunan Savunma Sanayi Müsteşarlığı SSM İleri Teknoloji ve Endüstri Parkı ITEP Programı Havacılık Bakım, Onarım ve Modifikasyon HABOM Bölgesi'nin, Özelleştirme İdaresi'nden onay almak kaydıyla Savunma Sanayi Müsteşarlığı'ndan kiralanması ve DPT onayına müteakiben çalışmalara başlanması kararlaştırıldı. 
     Honeywell firması ile Authorized Technical Repair Overhaul Center yetkilendirilmesine bağlı olarak karşılıklı iş alışverişine dayalı işbirliğine yönelik görüşmeler başlatılacak. 
     THY Yönetim Kurulu, filodaki Bell 430 VIP helikopterinin satılabilmesini temin için yapılan satış ihalesi sonucunda helikopter için en yüksek fiyat teklifini veren firmaya satılması kararı da aldı. 
     
</TEXT>
</DOC>
