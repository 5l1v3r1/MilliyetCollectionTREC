<DOC>
<DOCNO> 137029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/spor/aspo.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER'E İKİ AĞRI KESİCİ 2-0 
</HEADLINE>
<TEXT>

Ligde üst üste aldığı kötü sonuçlarla zirve yarışından uzaklaşan Sarı - Lacivertliler, Gaziantepspor önünde kara bulutları dağıttı. Golleri Johnson ve Tuncay attı 
90 dakika      Mehmet Demirkol 

     Maç öncesi Aziz Yıldırım’ın şok açıklamaları, ona tribünlerden gelen büyük destek ve eski başkan Ali Şen’e büyük tepki... Bir maçtan çok fazlasıydı dün olup biten... Ortega’nın gidişi sonrası Fenerbahçe üçüncü kez sil baştan yapıyordu. Bunun futbolcuları hırs yönünden çok etkilediği söylenebilir. Sarı - Lacivertliler, Denizli döneminden bu yana bir maça ilk kez bu kadar baskılı başladılar. Ve belki senelerdir ilk kez kanatları bu kadar iyi kullandılar. 3. dakikada önce Alper’in direkte paklayan ters şutu, sonra Johnson’un vuruşuyla gelen gol, bu baskının sonucuydu. İlk dakikalarda Antep’i gerçekten dağıttılar. Sonra konuk ekibin basit planı işlemeye başladı. Orta sahada kalabalık oynayıp, kaptıkları topları uzun paslarla Cesar’ın önüne atıyorlar, Abdullah’ın kanadından kaleye inmeye çalışıyorlardı. 10 ile 20. dakikalar arasında bunu üç kez başardılar ama bir türlü soğukkanlı bir şekilde son pas son şut başarısını sağlayamadılar. 
     Fener’in bilinen sıkıntılarından yararlanıyorlar, ama skoru bir türlü çeviremiyorlardı. Burada ilk yarıda 12 top kaybı yapan Ceyhun, en büyük beslenme kaynaklarıydı. Ama Fenerbahçe’nin sağ kanadında sırıtan Hakan’ı zorlamayı beceremediler. Antep’in bu planının çok fazla şans doğurmamasında, direnç gösteren iki Fenerbahçeli’nin Tuncay ve Johnson’un rolleri büyük. Onların hırsı 30. dakikaya doğru oyun üstünlüğünü Fenerbahçe’ye geçirdi. Bu iki direnç noktasından Tuncay’ın hücum yönü Fenerbahçe için kilit önem de taşıyordu. 32 ve 34’te önce direğe, sonra yan ağlara takılan şutları sonrası genç oyuncu yılmadı. 41’de milli kaleci Ömer ve sezonun iki flaş savunmacısı Alper ve İbrahim’i birbirlerine vurup üstüne bir de çalımlayıp, dar açıdan bulduğu ikinci gol maçın epik olayıydı. Onu seyretmek gerçekten büyük zevk. 
     İkinci yarıya Fenerbahçe, daha geride kurduğu aynı dizilişiyle 4-1-2-1-2 ile başladı. Antep bu kez iki kanadını da kullanıyordu. Ev sahibi orta sahada çok top kaybedince, Fener kalesine daha çok yaklaştılar. Ama panik sıkıntıları devam ediyordu. Bir türlü gol organizasyonunu kuramadılar. Bunda kuşkusuz Ümit Özat ve Mirkoviç’in üstün performanslarının da rolü vardı. 
     60. dakikadan sonra Fenerbahçe yine kanatları kullanmaya başlayınca, Tuncay ve Rebrov oyuna müdahil oldular, tek paslar arttı ve Fenerbahçe yeniden oyuna hakim oldu. Yusuf’un, Ceyhun’un yerine oyuna girmesinin ardından bu etkinlik daha da arttı. Ama topu kale önüne bir türlü doğru şekilde indiremediler. Bunda Vladimir’in yer almada tutuk kalmasının rolü de büyüktü. Ama herşeye rağmen son 15 dakikada Antep’in oyun kontrolüne müdahale etmesine asla izin vermediler. 
     
Takibe devamTeknik Direktör Oğuz Çetin, kalan 14 maçta şampiyonluk ve Şampiyonlar Ligi bileti kovalayacaklarını söyledi 
     FENERBAHÇE Teknik Direktörü Oğuz Çetin, Gaziantepspor maçıyla birlikte yeni sistemde önemli adımlar attıklarını açıkladı. Çetin, "14 maç sonunda hedefimiz şampiyonluk ve Şampiyonlar Ligi. Galibiyet istiyorduk ve bunu aldık. En önemlisi kazanma arzumuzun olmasıydı. 90 dakika içinde artılarımız daha fazlaydı. Daha istediğimiz gibi dört dörtlük olamadık" diye konuştu. 
     OGÜN ve Yusuf’un Ankaragücü maçından sonra soyunma odasında kahkahalarla güldüğü yolundaki iddiaları da yanıtlayan Çetin, "Böyle bir sorun varsa, bunu kendi aramızda hallederiz" yorumunu yaptı. Fenerbahçe Teknik Direktörü sözlerini şöyle noktaladı "Gaziantepspor galibiyeti benim için çok güzel bir doğumgünü hediyesi oldu. Artık Denizlispor maçını düşünüyoruz." 
     
Abdullah ve Kemal cezalı      FENERBAHÇE, Gaziantepspor’dan üç puan kazandı ama Denizlispor ile oynayacağı karşılaşma için Abdullah ile Kemal’i kaybetti. Üçer sarı kartı bulunan iki futbolcu da dün kart görerek cezalı duruma düştü. Sarı - Lacivertliler’de dün de cezalı durumda bulunan Ali Güneş ile Fatih Akyel görev yapamamıştı. 
     
     Maçın hakemi 
     Vasatı aşamadı 
     HAKEM Kuddusi Müftüoğlu, oyunun sonucuna etki edecek önemli bir hata yapmadı. Kondisyonu gözdoldurdu. Belki oyunculardan fazla koştu ancak faul kararlarında ve kart uygulamalarında standartı tutturamadı. Yardımcıları ile iyi anlaştı. 
     
     Göze batanlar 
     Kemal İlk maçında iyi futbol sergileyemeyen genç oyuncu eski takımına karşı sahada kaldığı sürece iyi bir performans gösterdi. 
     Johnson Uzun bir aradan sonra forma giyen Ganalı oyuncu yine fizik gücüyle sahneye çıktı, nefis bir de gol attı. 
     Hakan İlk kez oynadığı savunmanın sağ kanadına çok iyi uyum sağladı. Fenerbahçe’nin en iyi isimlerinden biriydi. 
     Abdullah Beşiktaş maçındaki yüksek temposunu dün gece de gösterdi. Sol tarafta rakip ataklara izin vermedi, sık sık hücuma katıldı. 
     Murat Maç boyunca çok çalıştı. Sürekli takımını sol kanattan atağa kaldırırken, oldukça etkili gözüktü. 
     Cesar Gaziantep’in gol umudu Fenerbahçe karşısında beklenen çizgisinden uzaktı. Fazla pozisyon yakalayamadı. 
     
     Maçtan notlar 
     Arsenal’den Rüştü’ye takip 
     ARSENAL’İN Rüştü ısrarı sürüyor. Sarı-Lacivertli file bekçisiyle bir ön görüşme de yapan İngiliz kulübünün temsilcisi Damiel Comolli daha sonra Gaziantepspor karşısında milli kaleciyi yeniden izledi. Fenerbahçe Yönetimi ise bu oyuncuyu masaya davet edeceğini açıklamasına karşın henüz somut bir adım atmadı. 
     
     Müftüoğlu ile ilk kez kazandı 
     BU sezon hakem Kuddusi Müftüoğlu’nun yönettiği iki karşılaşmadan da üç puan alamayan Fenerbahçe, dün ilk kez galip gelmeyi başardı. Ligin ilk yarısında Müftüoğlu yönetiminde Trabzonspor ile 0-0 berabere kalan Sarı - Lacivertliler, Ankara’daki Gençlerbirliği karşılaşmasından da 1-1 berabere ayrılmıştı. 
     
     Kaptan Ogün’ü yuhaladılar 
     ANKARAGÜCÜ maçı sonrasında soyunma odasında güldüğü yolunda söylentiler çıkarılan Kaptan Ogün, dün taraftarın tepkisini aldı. 73. dakikada oyuna giren tecrübeli futbolcuyu tribünlerin bir kısmı yuhalandı. 
     
     Galibiyet yemini 
     SON günlerde çalkantılı bir dönem yaşayan Fenerbahçe’de futbolcular birbirine kenetlendi. Gaziantepspor maçı öncesinde saha içinde uzun süre biraraya gelip halka oluşturan Sarı-Lacivertliler, galibiyet yemini etti. 
     
     Yeniler sahada 
     DEVRE arasında yapılan yeni transferlerden üçü dün ilk 11’de sahaya çıktı. Kemal, Rebrov, Vladimir forma giyerken, Erhan yedek kulübesinde oturdu. Dörtlü ilk kez Şükrü Saracoğlu Stadı’nda Sarı-Lacivertli taraftarla buluştu. Hafif sakatlığı bulunan Serhat ise son 10 dakika oynadı. 
     
     Aziz Yıldırım’a jest yaptılar 
     SARI - Lacivertli 7 bayan taraftar, son dönemde zor günler yaşayan Başkan Aziz Yıldırım’ın gönlünü aldı. Bayanlar, protokol tribününde bulunan Yıldırım’a çiçek verdi. 
     
     Savaşa hayır’ 
     HAFTA içinde İzmir’de oynanan Ukrayna maçında olduğu gibi, Fenerbahçeli taraftarlar da savaş istemediklerini haykırdı. Sarı-Lacivertliler, uzun süre "Savaşa hayır" diye tezahürat yaptı. 
     
     PAF’lar fark attı 
     FENERBAHÇE PAF Takımı, Gaziantep’in gençleriyle Dereağzı Tesisleri’nde oynadığı maçı 4-0 kazandı. Karşılaşmanın gollerini Erhan 2 ve Kerim 2 attı. Sarı-Lacivertli ekip bu galibiyetle maç fazlasıyla liderliğini korudu. 
     
12. adam sahnedeFenerbahçe taraftarı kötü gidişe rağmen yine tribüne koştu, elinden gelen desteği vererek üç puana katkı sağladı 
     Soğuk havaya rağmen 
     ŞAMPİYONLUK şansını büyük ölçüde yitiren, ikinciliği bile tehlikeye sokan Fenerbahçe’yi taraftarı yalnız bırakmadı. Soğuk havaya rağmen tribünlere koşan Sarı - Lacivertliler’den en büyük desteği Rüştü aldı. Karşılaşmaya gelen taraftar, hiçbir şey olmamışcasına tezahürat yaparak takımına sahip çıktığını gösterdi. 
     
     "Sen bizim herşeyimizsin" 
     TRİBÜNDE "Efsane başkan Aziz baba sen bizim herşeyimizsin" yazılı pankart dikkat çekti. Başkan, Lig TV’ye konuşurken Yıldırım’ı destekleyen tezarühatlar yapıldı, eski başkan Ali Şen de protesto edildi. Bu arada numaralı tribünde bulunan bir grup Sarı - Lacivertli taraftar kendi arasında kavga etti. 
     



 SPOR 





























</TEXT>
</DOC>
