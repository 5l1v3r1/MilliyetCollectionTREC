<DOC>
<DOCNO> 106818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sontur12.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz ''Hükümetin seçim hükümeti olarak devamından şüpheliyiz'' 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, MHP'nin AB uyum yasasının en önemli maddelerinin iptali için Anayasa Mahkemesi'ne başvurmuş olmasını büyük üzüntüyle karşıladıklarını belirterek, ''MHP'nin bu girişiminden sonra bugünkü hükümetin bir seçim hükümeti olarak dahi devam edeceği konusunda ciddi şüphelerimiz vardır'' dedi. 
     Bu sözler üzerine Başkent kulislerinde "ANAP hükümetten çekiliyor mu" sorusu tartışılmaya başladı. Mesut Yılmaz konuşmasının bitiminde Başbakan Bülent Ecevit ile görüşmek üzere Başbakanlığa gitti. MHP lideri Devlet Bahçeli Başbakanlıkta bulunmuyor. Görüşme yaklaşık yarım saat sürdü. Ecevit görüşme sonrasında DSP Genel Merkezi'ne giderken Mesut Yılmaz Başbakanlıkta kaldı. 
     Mesut Yılmaz'ın Bülent Ecevit'e son gelişmelerden sonra "Başbakanlıktan çekil" mesajı verdiği belirtiliyor. 
     Yılmaz, parti genel merkezinde düzenlenen katılım töreninde yaptığı açıklamada, ANAP olarak bugün Türkiye'nin en önemli hedefini AB üyeliği olarak gördüklerini belirtti. 
     Bunu sadece bugünkü nesillerin değil, bundan sonraki nesillerin geleceği bakımından da Türkiye'nin en önemli hedefi olarak benimsediklerini ifade eden Yılmaz, Türkiye'yi bu hedefe ulaştırmak için parti olarak ellerinden gelen her türlü gayreti gösterdiklerini söyledi. 
     Geçen ay başında 3 grup başkanvekilinin verdiği imza ile uyum yasası paketinin Meclis'te diğer partilerin de katılımıyla yasalaştığını anımsatan Yılmaz, şunları kaydetti 
     ''Türkiye, AB üyeliği yolunda çok büyük bir adım attı. Şimdi biz bununla ilgili gerekli alt düzenlemeleri, yönetmelikleri, tüzükleri hazırlama gayreti içindeyken, koalisyon ortağımız MHP'nin bu yasanın en önemli maddelerini iptali için Anayasa Mahkemesi'ne başvurmuş olmasını büyük üzüntüyle karşılıyoruz. 
     Herkes bilmelidir ki bu gayretler beyhudedir, nafiledir. Tarihin çarkını geriye çevirmek Türkiye'nin medeniyete doğru yürüyüşünü tersyüz etmek mümkün olmayacaktır. MHP'nin bu girişiminden sonra bugünkü hükümetin bir seçim hükümeti olarak dahi devam edeceği konusunda ciddi şüphelerimiz vardır. 
     Bu konuyu ilk fırsatta Sayın Başbakan ile de görüşeceğim. Bu konudaki endişelerimizi dile getireceğim. Yapılan bu teşebbüs Türkiye'nin AB'ye katılmasını istemeyen Avrupalıları sevindiren, AB üyeliğini destekleyen vatandaşlarımızı sükutu hayale uğratan, işimizi güçleştiren bir girişim olmuştur. Ama dediğim gibi, bunun sonuç vermeyeceğine, önümüzde yeni bir takım sıkıntılar çıkarsa bile Türkiye'nin bu büyük yürüyüşünü engelleyemeyeceğine inanıyorum.'' 
     
     MHP "SEÇİMDEN KAÇIYORLAR" 

     MHP Genel Başkan Yardımcısı Şevket Bülent Yahnici, Mesut Yılmaz'ın konuşmasını CNN Türk'te değerlendirirken, "Eğer hükümetten çekilip seçimden kaçmak istiyorlarsa bunu açıkça söylesinler. Onların seçime gitmek istemediğini biliyoruz" diye konuştu. 
     
</TEXT>
</DOC>
