<DOC>
<DOCNO> 143265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sontur24.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Doyuran Köyü'nde ölen hayvanlarda zehirlenmeye rastlanmadı 
</HEADLINE>
<TEXT>

     Mardin'in Kızıltepe İlçesi'ne bağlı Doyuran Köyü'nde yapılan incelemede büyük ve küçükbaş hayvanlarda zehirlenmeye rastlanmadığı açıklandı. 
     Doyuran Köyü'ndeki küçük ve büyükbaş hayvanların ''esrarengiz bir şekilde öldüğüne'' dair gazetelerde yer alan haber üzerine, Mardin Valisi M. Temel Koçaklar, Tarım İl Müdürlüğü ekiplerini inceleme yapmak üzere görevlendirdi. 
     Üç veteriner hekimin yer aldığı ekip tarafından yapılan inceleme sonrası, açıklamada bulunan Tarım İl Müdürü A. Kadir Yaşırınlıgöz, şunları kaydetti 
     ''Valimizin talimatıyla oluşturduğumuz 4 kişilik ekip, köyde inceleme yaptı. Köyde hayvan ölümlerine rastlanmadığı gibi, mevcut hayvanlarda da herhangi bir hastalığın söz konusu olmadığını belirledik. Köyün Irak ile sınırı yok. Suriye'ye yakın bir köy. Sabotaj ya da zehirlenme gibi bir durumun bulunmadığını belirledik. Ancak, her ihtimale karşılık köydeki mevcut hayvanların bazılarından kan örnekleri alınarak Elazığ Veteriner Kontrol ve Araştırma Enstitüsü Müdürlüğü'ne gönderdi.'' 
     





</TEXT>
</DOC>
