<DOC>
<DOCNO> 128441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/spor/aspo.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜNİH-ŞAŞ HATTI 
</HEADLINE>
<TEXT>

Hasan Şaş’ın transferi için, Bayern Münih de devreye girdi. Şaş ve menajeri ile ön görüşme yapan Almanlar’ın önümüzdeki günlerde Galatasaray’a 2 milyon Euro önereceği bildirildi 
     CÜNEYT KARAKAYA 

     Yönetim habersiz 
     DÜNYA Kupası’ndaki performansıyla Avrupa’nın ünlü kulüplerinin transfer listesine giren Hasan Şaş için geri sayım başladı. Inter’in ardından Bayern Münih’in, Hasan Şaş ve menajeri ile masaya oturduğu ortaya çıktı. Sarı - Kırmızılı yönetimin bu durumdan haberdar olmadığını açıklamasına rağmen, Franz Beckenbauer’in baskısıyla Alman kulübünün 2 milyon Euro’luk öneri ile birkaç gün içinde resmi teklif yapacağı bildirildi. Cim - Bom’un, böyle bir teklif gelmesi halinde masaya oturmaya hazır olduğu öğrenildi. 
     
     Dengeler korunacak 
     SARI - Kırmızılı yöneticiler, Hasan Şaş’ın kesinlikle kulüpte kalmasını istediklerini belirttiler. Yöneticiler, "Ancak, biz onun için tüm sınırlarımızı zorladık. Kendisi de bizim ne kadar ücret verdiğimizi biliyor. Artık bundan sonra masaya, Hasan Şaş’ın kendi isteği olursa otururuz. Ayrıca teklif ettiğimiz ücretin üzerine çıkmayız. Dengeleri korumak zorundayız" diye konuştular. Teknik Direktör Fatih Terim’in de, Hasan Şaş’ın hiç olmazsa bu sezon takımda kalmasını, istediği belirtildi. 
     
     3 milyon istiyor 
     HASAN Şaş’ın, Galatasaray yönetiminden yıllık 3 milyon Euro istediği bildirildi. Sarı - Kırmızılı oyuncunun, bu paranın verilmemesi halinde Bayern Münih’te karar kılacağı, fiyat yükseltmeyen İnter’den ise vazgeçtiği ifade edildi. Hazırlık döneminde gelişmelerin noktalanması beklenirken, Hasan’ın, Fatih Terim’in "Kal, gereken yapılacak" direktifi yüzünden açıklama yapmadığı belirtiliyor. Ancak Hasan’ın, durumunun giderek belirsizliğe bürünmesi yüzünden gergin olduğu da öğrenildi. 
     



 SPOR 
























</TEXT>
</DOC>
