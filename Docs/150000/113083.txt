<DOC>
<DOCNO> 113083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/soneko17.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türker "Niyet Mektubu'nu ben imzalayacağım" 
</HEADLINE>
<TEXT>

     Devlet Bakanı Masum Türker, Uluslararası Para Fonu'na IMF verilecek Niyet Mektubu'nu kendisinin imzalayacağını söyledi. 
     Bazı çevrelerin önce Türkiye'de, şimdi de İngiltere'de yayınlanan Financial Times'a haber yaptırdıklarını belirten Türker, ''IMF'den bir yetkilinin dediğine göre, yeni bakandan imza alınmayacakmış. Çünkü nasılsa hükümet ve ben değişecekmişim. Halkın yerine karar veriyorlar. Sandıktan Masum Türker çıkmayacakmış. Niye diyorlar biliyor musun Çünkü onurlu, saygın bir mektubun imzasını benden sonraki bir bakana bırakmak istiyorlar'' dedi. 
     Türkiye İşveren Sendikaları Konfederasyonu ile Birleşmiş Milletler Kalkınma Programı Türkiye Temsilciliği'nin ortaklaşa düzenlediği BM Küresel İlkeler Sözleşmesi'nin tanıtımı amacıyla düzenlenen toplantıda konuşan Türker, Türkiye'nin başından beri BM ile yakın ilişkiler içinde olduğunu belirterek, şöyle dedi 
     ''Özellikle bugünlerde sınırlarımızda bir askeri harekat ya da savaş olarak giren Irak olgusunun yaşandığı bugünlerde de Türkiye'nin BM'nin istikrar ve barışı koruma konusundaki tüm girişimlerine aynı desteği sürdüreceği açıktır.'' Küreselleşmenin nimetlerinden tüm ülkelerin ve insanların eşit yararlanması ve getirdiği sorunların çözümü için ortak çabaya ihtiyaç bulunduğunu kaydeden Türker, BM küresel ilkeler sözleşmesi çerçevesinde ortaya konulan fikri insanlığa önemli bir hizmet olarak gördüğünü bildirdi. 
     Türkiye'de son 3 yıldır bir ekonomik program uygulandığını ve bu programla birlikte kendilerinin siyasiler olarak en büyük eleştiriyi ve haksızca yerden yere vurulmayı kabullendiklerini anlatan Türker, ''Popülist olma yerine halk için halk adına dünya nimetlerinden hakça bir şekilde ulusumuzun yararlanabilmesi için bir dönüşümü gerçekleştirmeliydik. Bu dönüşüm, 3.5 yıllık ekonomik program ile bir dereceye kadar uygulamaya konulmuştur'' dedi. 
     ''Bu program IMF ya da herhangi bir uluslararası kuruluşun bize dayattığı program değildir'' diyen Türker, ''Kimi etkin olabilen çevreler ve lobilerin yalnız kendilerine veya dar bir zümreye yararlı olabilecek ve sorumluluktan uzak bazı olguları programa aitmiş gibi kamuoyuna yansıtmak istediklerini de müşahede etmiş bulunmaktayım'' şeklinde konuştu. 
     
     ''TÜRKİYE GÜÇLÜ EKONOMİYE KAVUŞMA YOLUNA GİRDİ'' 
     Tüm sıkıntılara rağmen önemli başarılar sağlandığını anlatan Türker, Türkiye'nin uluslararası konjonktürdeki tüm olumsuz sinyallere rağmen güçlü bir ekonomiye kavuşma yoluna girdiğini vurguladı. 
     Masum Türker, ''Umarız ki önümüzdeki dönemde ekonomimize zarar verecek dış etkenler ortaya çıkmaz ya da dışarıdan içeriye doğru empoze edilen siyaset başta olmak üzere ülkeye elbise dikmek isteyenler amaçlarına ulaşmaz'' dedi. 
     Türker, konuşması sırasında sanayinin enerji maliyetleri ve işgücü üzerindeki yüklere de dikkat çekti. 
     Bakan olduğunda ilk yaptığı işin ulusal kaynaklara dayalı enerji üretim ile ilgili projeleri ele almak olduğunu kaydeden Türker, kendisine bu nedenle ''Türkiye'de elektrik fazlası var'' denilen bir rapor sunulduğunu bildirdi. Türkiye'de tercihlerin yalnızca birinci değil, ikinci adamlar için de ortaya konulmasının zamanının geldiğini vurgulayan Türker, atandığı günden bu yana ekonomik programın insani boyutunu öne çıkarmaya çalıştığını anlattı. 
     Bakan Türker, BM Küresel İlkeler Sözleşmesi'ni kabul ederek uygulamaya çalışacak Türk şirketlerinin Türkiye'nin özellikle insan haklarında yoğunlaşan haksız eleştirilerin yıkılmasına büyük katkı sağlayacağını da söyledi. 
     
     ''FINANCIAL TIMES'E HABER YAPTIRMIŞLAR'' 
     Türkiye'de bazı çevrelerin halkın yerine karar verdiklerini savunan Türker, şunları söyledi. 
     ''Bazı çevreler önce Türkiye'de, şimdi yetmezmiş gibi İngiltere'de yayınlanan Financial Times'a haber yaptırmışlar. IMF'den bir yetkilinin dediğine göre, yeni bakandan imza alınmayacakmış. Çünkü nasılsa hükümet ve ben değişecekmişim. Halkın yerine karar veriyorlar. Sandıktan Masum Türker çıkmayacakmış. Lütfen bugünkü Radikal gazetesinden Financial Times haberini ve orijinalini okuyun. Niye diyorlar biliyor musun Çünkü onurlu, saygın bir mektubun imzasını benden sonraki bir bakana bırakmak istiyorlar.'' Masum Türker, Türkiye'nin haklarını koruyabilecek insanların önünü kimsenin engellemeyeceğine işaret etti. Toplantının ardından soruları da yanıtlayan Türker, ''IMF niyet mektubunu imzalayacak mısınız '' sorusuna, ''Ben imzalayacağım tabii. İmzalarım, gönderirim'' yanıtını verdi. 
     Vergi iadesinin devam edeceğine ilişkin açıklaması hatırlatılan Türker, ''Bu devam edecektir. Bu Türkiye'de sosyal riski azaltma noktasındadır ve bu konu IMF ile niyet mektubunda koşul olarak da konmuştur. Kimi çevreler Türkiye'nin vergi stratejisi altında bunu gündeme getiriyorlar. Konunun gündeme getirilmesinin temel nedeni millet bu konu üzerinde yoğunlaşırken başka konuların daha rahatça geçirilmesidir'' dedi. 
     Türker, ayrıca bazı çevrelerin Türkiye'de Ecevit'siz ve Ecevit'in kadroları olmadan, DSP olmadan oluşacak bir yapıda istedikleri atı koşturabileceklerini zannettiklerini ifade ederek, ''Biz de bunları halkla paylaşmak istiyoruz'' dedi. 
     





</TEXT>
</DOC>
