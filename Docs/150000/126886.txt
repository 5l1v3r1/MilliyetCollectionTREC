<DOC>
<DOCNO> 126886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sontur36.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı "PKK-KADEK'in yerleşmesine izin vermeyiz" 
</HEADLINE>
<TEXT>

     Dışişleri Bakanı Yaşar Yakış, PKK-KADEK terör örgütünün Kuzey Irak'ta yerleşmesine izin verilmeyeceğini belirterek, ''Irak'a operasyon konusundaki görüşümüz, bu doğrultuda alınacak kararın uluslararası yasallık zeminine oturması ve uluslararası uzlaşma ile gerçekleşmesi yönündedir'' dedi. 
     Yakış, Kuzeyden Keşif Harekatının görev süresinin 31 Aralık 2002 tarihinden itibaren 6 ay süre ile uzatılmasına ilişkin Başbakanlık Tezkeresi üzerinde Hükümet'in görüşlerini açıklarken, harekatın ABD ve İngiltere ile birlikte yürütüldüğünü anımsatarak, şunları söyledi 
     ''Bu harekat kapsamındaki uçuşlar, tarafımızdan belirlenen ilke ve kurallar esas alınarak gerçekleştirilmektedir. Görev uçuşlarında bu kurallara uyulmasını ve uçakların silah kullanmasının yalnızca nefsi müdafaa hallerinde gerçekleşip gerçekleşmediğini titizlikle izliyoruz ve izlemeye devam edeceğiz. 
     Harekatın ülkemiz açısından başlıca yararı, ülkemizin sosyal ve ekonomik düzeni ile sınır güvenliğini tehdit eden yeni göç hareketinin önlemekte olmasıdır. Bu bölgede tehdidin tamamen ortadan kalktığını gösteren koşullar maalesef oluşmamıştır.'' Irak'ın temel ihtiyaçlarının karşılanmasına yönelik petrol karşılığı gıda programını da anlatan Bakan Yakış, bu programın 6 ay süre ile yeniden uzatıldığını söyledi. 
     
     IRAK'IN TOPRAK BÜTÜNLÜĞÜ 
     Yakış, BM üyesi ülkelerinin tümünün Irak'ın toprak bütünlüğü ve egemenliğine bağlılıklarını vurguladıklarını hatırlatarak, ''Bu kararlara rağmen Kuzey Irak'taki koşulların ne kadar değişken olduğu ve istikrarsızlık unsurlarının aynen devam ettiği açıkça görülmektedir'' dedi. 
     Irak'ta kitle imha silahlarının bulunmasının veya bu ülkenin silahlar konusunda yanıltıcı bilgi vermesinin ABD'nin askeri müdahalesine yol açacağını hatırlatan Yakış, ''Operasyon konusundaki görüşümüz, bu doğrultu alınacak kararın uluslararası yasallık zeminine oturması ve uluslararası uzlaşma ile gerçekleşmesi yönündedir'' diye konuştu. 
     Gerginliklerin ve belirsizliklerin hüküm sürdüğü Kuzey Irak'ta Kuzeyden Keşif Harekatı'nın devam etmesinin Türkiye'nin dış politika dengeleri açısından gerekli olduğuna işaret eden Yakış, şöyle devam etti 
     ''Kuzey Irak ile ilgili olarak Kuveyt'in işgalinden bu yana ülkemiz açısından sorun yaratan diğer bir konu PKK-KADEK terör örgütünün bu bölgede yuvalanmış olmasıdır. Bu açıdan bakıldığında Kuzeyden Keşif Harekatı'nın terörle mücadelemize de bazı avantajlar sağladığını kaydetmemiz gerekir. 
     Harekata katılan ülkeler PKK-KADEK'in terör örgütü olduğu konusunda bizimle aynı görüşü paylaşmaktadırlar. PKK terör örgütü konusunda harekata katılan ülkelerin, özellikle ABD'nin uluslararası alanda ülkemizden yana açık ve kuvvetli bir tavır takındığı malumunuzdur. PKK-KADEK terör örgütünün bundan böyle de Kuzey Irak'a yerleşmesine izin vermeyeceğiz.'' Yakış, Türkiye'nin Irak'ın toprak bütünlüğüne verdiği önemi yineleyerek, tüm Irak'ta olduğu gibi Arap, Kürt, Türkmen ve Süryanilerin güven ve özgürlük ortamında hayat sürmelerine önem verdiklerini kaydetti. 
     Dışişleri Bakanı Yakış, Türkiye'nin Irak Türkmenleri'nin bu ülkede diğer etnik gruplarla eşit statüde yaşamasını verdiği önemi dile getirerek, geleneksel Türkmen bölgelerinin korunması gerektiğini söyledi. 
     





</TEXT>
</DOC>
