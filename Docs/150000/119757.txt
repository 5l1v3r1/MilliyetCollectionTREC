<DOC>
<DOCNO> 119757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/soneko35.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Babacan IMF ile bazı konuları tekrar görüşeceğiz 
</HEADLINE>
<TEXT>

     Ekonomiden sorumlu Devlet Bakanı Ali Babacan, uygulanan ekonomik programın bazı yönlerini, IMF ile tekrar görüşmeleri gerekeceğini söyledi. 
     Babacan, ''bir kaç hafta içinde, büyük bir ihtimalle ziyarete gelecekler'' dedi. 
     Yeni bakan Babacan, Hazine Müsteşarlığı'nda düzenlenen törende, görevi eski bakan Masum Türker'den devraldı. 
     Bu arada gazetecilerin sorularını da yanıtlayan Babacan, IMF ile yapılacak görüşmelerde, programın aksayan yönleri ile değiştirilmesini düşündükleri konuları ele almaları gerektiğini belirtti. 
     Babacan, 2003 bütçesi ve programa ilişkin soruya karşılık, ''onların hepsi, IMF ile yapılacak görüşmelerden sonra, Aralık sonuna doğru açıklanacaktır'' dedi. 
     Babacan, programın sosyal yönünü mutlaka güçlendirmek gerektiğini, reel sektörle ilgili tedbirlerin uygulanması gerektiğini anlatırken, tarım sektörüyle ilgili projeleri bulunduğunu kaydetti. 
     
     "İŞSİZLİK EN ÖNEMLİ SORUNLARDAN" 

     Devlet Bakanı Babacan törende yaptığı konuşmada, Türkiye'nin çok önemli problemleri bulunduğunu, bu problemlerin çoğunun devam ettiğini, işsizliğin de önemli problemlerden biri olduğunu vurguladı. 
     Türkiye'nin, mutlaka hızlı, güvenilir ve sürdürülebilir bir büyüme ortamına girmesi gerektiğini belirten Babacan, işsizliği önlemenin yolunun, yerli ve yabancı yatırımcıların daha fazla yatırım yapmaları olduğunu kaydetti. Babacan, ''bu, bizim büyüme modelimizin temelidir'' dedi. 
     Sağlıklı büyüme için ekonomik istikrarın temel öncelikleri olduğunu anlatan Babacan, enflasyonun kalıcı bir biçimde düşürülmesi ve borç dinamiklerini güçlendirerek, borç stoklarını mutlaka düşürmeyi amaçladıklarını söyledi. 
     Türkiye'de güven ortamının tekrar oluşmaya başladığnı anlatan Babacan, bu noktada halkın güvendiği, işadamlarının, piyasaların güvendiği bir programın önemine dikkati çekti. 
     Babacan, AK Parti olarak, seçimden önce, bu konuda toplantılar yaptıklarını, seçimden sonra iki hafta içerisinde faizlerin düştüğünü, borsanın yükseldiğini belirtirken, bunun güven unsurunun sonucu oludğunu kaydetti. Babacan, devamla şöyle dedi 
     ''Söz verdiğimizi yaparız. Dediğimiz herşeyi yaptıkça, tek tek uyguladıkça güven ortamı daha da gelişecektir. Türkiye bir daha hiç bir zaman sosyal ve ekonomik krize, inşallah uğramayacaktır.'' 
     
     ÖNEMLİ AYAKLARDAN BİRİ SOSYAL POLİTİKALAR 

     Ekonomi politikalarının en önemli ayaklarından birisinin mutlaka sosyal politikalar olacağını bildiren Babacan, son krizlerin Türkiye'de derin ve sosyal yaralar açtığını söyledi. Babacan, bu yaraların mutlaka tamir edilmesi gerektiğini, bunun, temel önceliklerinden birisi olduğunu söyledi. 
     Babacan, tarım sektörü ve reel sektörle ilgili alınacak bir çok tedbir bulunduğunu ve bu konudaki uygulamalara en kısa sürede başlanması gerektiğini söyledi. 
     
     ENFLASYONUN DÜŞÜRÜLMESİ 

     Devlet Bakanı Babacan, sürekli ve sağlıklı büyüme, istihdam ve ekonomik istikrar için, ''enflasyonu kalıcı biçimde düşürmek, borç dinamiğini güçlendirmek ve kamu borç stokunu düşürmek'' gerektiğini de vurguladı. 
     Babacan, seçim beyannamelerinin hükümet programına paralellik gösterdiğini anlatırken, AK Parti'nin seçimden önce uygulayacağı programları net şekilde açıkladığını ve bu konuda yurtiçi ve yurtdışında toplantılar yaptıklarını hatırlattı. 
     Babacan, Acil Eylem Planı ve Seçim beyannamesinin birbirine örtüştüğünü, Acil Eylem Planı'nda detay olarak tarihler verildiğini kaydetti. Babacan, Hükümet Programı'nın ise cumartesi günü açıklanacağını ifade etti. 
     Devlet Bakanı Babacan, bir soru üzerine, cumartesi günü G-20 ülkeleri ekonomi bakanları toplantısı için Hindistan'ın başkenti Yeni Delhi'de olacağını söyledi. 
     
     MASUM TÜRKER SEÇİM EKONOMİSİ UYGULANMADI 

     Eski Devlet Bakanı Masum Türker de, Türk ekonomisinin geçmiş yıllarda büyük sorunlarla karşılaştığını, son 3.5 yılda ekonomik program uyguladığını, seçime gidilirken seçim ekonomisi uygulanmadığını kaydetti. 
     Enflasyonun hedeflenen rakamın altında, yüzde 33 olarak gerçekleşmesinin beklendiğine işaret eden Türker, doların beklenenin tersine düştüğünü, faizlerin ise Nisan ayı düzeyinde olduğunu kaydetti. 
     Türker, Ali Babacan'ın hem piyasalarla yakından ilgili olduğunu hem de son üç ayda uyguladıklarını reel sektör ve sosyal politikalar konusunda hem fikir olduklarını kaydetti. 
     Türker, Babacan'ın, ülkenin esenliği için gereken çabayı göstereceğine inandığını belirtirken, başta Hazine Müsteşarlığı olmak üzere, SPK ile ilgili kurumlar ve kamu bankaları yöneticileriyle çalışmanın büyük bir şans olduğunu, bu kurumların bürokratlarının, ülkenin ekonomik çıkarlarını, kendi çıkarlarının önünde tuttuklarını söyledi. 
     Türker, aynı kadronun, aynı özveriyle çalışması temennisinde de bulundu. 
     
     NOTLAR... 

     Eski Bakan Türker, yeni bakan Babacan'ı, Hazine binasının kapısında karşıladı. Yeni Bakan Babacan ile birlikte Hazine'ye, AK Parti Ankara milletvekili Reha Denemeç de geldi. 
     Devir teslim töreninde, Hazine Müsteşarı Faik Öztrak, Merkez Bankası Başkanı Süreyya Serdengeçti, SPK Başkanı Doğan Cansızlar, BDDK Başkanı Engin Akçakoca da hazır bulundular. 
     Bürokratları törene, eski Devlet Bakanı Türker'in davet ettiği öğrenildi. 
     Öte yandan Masum Türker, Hazine Müsteşarlığı personeliyle, bugün saat 14 00'te bir veda toplantısı yaptı. 
     Devlet Bakanlığına yeni atanan Babacan, törenin ardından, eski Bakan Türker'i Hazine Müstaşarlığındaki makam kapısına kadar uğurladı. 
     





</TEXT>
</DOC>
