<DOC>
<DOCNO> 108701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sonspo05.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA Kupası'nda düş kırıklığı 
</HEADLINE>
<TEXT>

     A Milli Futbol Takımı 17. Dünya Kupası'nda üçüncü olarak tarihi bir başarıya imza atarken, kulüp takımları, Avrupa kupalarında aynı başarıyı gösteremiyor. 
     FIFA'nın son Dünya klasmanı sıralamasında 7. sıraya yükselen, Avrupa'da ise 4'üncülüğe kadar çıkan Türkiye, kulüpler bazında istenilen başarıyı tekrarlayamıyor. 
     Avrupa Şampiyonlar Ligi'nde Galatasaray, UEFA Kupası'nda ise Fenerbahçe, Beşiktaş, Denizlispor, Kocaelispor ve Ankaragücü olmak üzere, toplam 6 ekiple kupalarda yer alan Türkiye, ilk maçlarında Galatasaray ve Denizlispor dışında başarılı olamadı. 
     Galatasaray, grubundaki ilk maçta deplasmanda Rusya'nın Lokomotiv Moskova takımını 2-0 yenerek, Avrupa'daki başarılı sonuçlarına bir yenisi daha ekledi. 
     Denizlispor da kendi evinde Fransa temsilcisi Lorient'i 2-0 yenerek, tur için büyük avantaj yakaladı. 
     
     DÜŞ KIRIKLIĞI 

     Galatasaray ve Denizlispor dışındaki 4 Türk takımı ise ilk turda tam anlamıyla düş kırıklığı yaşattı. 
     Fenerbahçe, İsveç'te bir ara 3-1 öne geçtiği AIK Solna ile 3-3 berabere kalırken, tur umutlarını İstanbul'a bıraktı. 
     Beşiktaş ise Avrupa kupalarında hiçbir başarısı bulunmayan Bosna Hersek'in Sarajevo takımı karşısında İstanbul'da 2-0 önde götürdüğü maçta 2-2 beraberliğe düşerek, Avrupa kupalarındaki başarısız sonuçlarına bir yenisini daha ekledi. 
     Kocaelispor, deplasmanda Macar ekibi Ferençvaroş'a 4-0 yenilerek, adeta tura ilk maçta veda etti. 
     Ankaragücü de başkentte İspanya'nın Alaves takımına 2-1 yenilerek, avantajını kullanamadı. 

     
</TEXT>
</DOC>
