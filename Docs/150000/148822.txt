<DOC>
<DOCNO> 148822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sondun53.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD vergi dairesi, evsiz bir adamdan 6 milyon dolar vergi istedi 
</HEADLINE>
<TEXT>

     Amerikan Vergi İdaresi IRS sokakta yatan evsiz ve yoksul bir adamdan 6 milyon dolar vergi istedi. 
     Olaydan sonra arkadaşları tarafından ''6 milyon dolarlık adam'' adı takılan John Ramer'in yaptığı itiraz üzerine durumu açıklığa kavuşturan vergi idaresi yetkilileri, ''yanlışlık olduğunu'' belirttiler ve evsiz adamın idareye ''hiçbir borcu bulunmadığını'' bildirdiler. Olayın basına yansıması üzerine gazetecilerin sorularıyla karşılaşan IRS yetkilileri yanlışlığın nereden kaynaklandığı konusunda açıklama yapmadılar. 
     30 yaşındaki evsiz Ramer ise, ''yanlışlığın bir bilgisayar hatası olabileceğini'' söyledi. Ramer ''aylar önce yaptığı küçük bir iş karşılığında 35 dolar kazandığını'' belirtti, ''bunun IRS kayıtlarına 2 milyon dolar olarak geçtiği ve faiziyle birlikte ödenmeyen vergi borcunun 6 milyon dolara ulaştığı'' tahmininde bulundu. 
     
     MEDYATİK OLDUM AMA... 
     Ramer ''medyatik olmasına karşın maddi durumunun düzelmemesinden'' de yakındı ve ''sadece bir TV muhabiri bana yemek ısmarladı birisi de bedava bir tişört verdi'' diye konuştu. 
     





</TEXT>
</DOC>
