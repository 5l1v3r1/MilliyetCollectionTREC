<DOC>
<DOCNO> 101458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/soneko20.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'in istifası Türk tahvil fiyatlarını aşağı çekti 
</HEADLINE>
<TEXT>

     Uluslararası Para Fonu IMF desteğiyle Türkiye'nin uyguladığı programın garantörü olarak görülen Ekonomiden Sorumlu Devlet Bakanı Kemal Derviş'in istifası, Türk tahvil fiyatlarını aşağı çekti. 
     Derviş'in bundan önceki istifa girişimi piyasalarda büyük oynamalara yolaçmıştı, ancak bu kez, IMF'nin 1.1 milyar dolarlık 3. kredi dilimini ödemiş olması ve dikkatlerin erken seçimlere odaklanmış olması hareketleri sınırladı. 
     Türkiye'nin 2030 vadeli dolar tahvili, 0.5 baz puan düşüşle, nominal değerinin yüzde 86.875'i üzerinden kote ediliyordu. 
     EMBI Endeksinin Türkiye Bölümü ise Avrupa'da sabah seansında 15 baz puan yükselerek, benzer vadeli ABD Hazine kağıtlarının 929 baz puan üzerine yükseldi. 
     Dresdner Klienwort Benson'dan Gelişen Piyasalar Stratejisti Sonal Desai, "Seçimler öncesinde kemerlerin gevşetilmesine yönelik endişelerin, Merkez Bankası ve Hazine'nin kalkanı altında çok da fazla temeli bulunduğunu sanmıyorum" dedi. 
     Desai, "Hükümetin, IMF'ye verdiği sözlerin tersine kontrolden çıkması halinde, bu kurumların hiçbirinin sessiz kalacağını sanmıyorum" diye ekledi. 
     Uzmanlar, daha önce Yeni Türkiye Partisi'ni desteklediğini zaten açıklamış olan Derviş'in istifasının bir noktada kaçınılmaz olduğunu biliyorlardı. 
     Desai, "Şu anda Derviş için yapacak çok fazla birşey kalmadı. Artık ekonomiyi oldukça iyi ellere bırakarak gidiyor" dedi. 
     





</TEXT>
</DOC>
