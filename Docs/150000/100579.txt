<DOC>
<DOCNO> 100579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sonspo26.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma, en çok takım arkadaşı Bayram'ı özlemiş... 
</HEADLINE>
<TEXT>

     Beşiktaş'ın yeni transferi Pascal Nouma, Türkiye'de en çok Beşiktaş taraftarlarını ve takım arkadaşı Bayram'ı özlediğini söyledi. 
     Fransız futbolcu, Türkiye'de kendisini en çok etkileyen şeyi de şöyle açıkladı 
     ''En çok aldığım cezalar beni etkiledi. O cezaları hiç unutmadım. Haketmediğim çok şeyin cezasını çektim. 2 yılda o kadar çok maç kaçırdım ki, artık bundan sonra hiçbir maçı kaçırmak istemiyorum ve hepsinde oynamak istiyorum. Hayatta kart görmeyeceğim diye hiçbir zaman yemin etmeyeceksin, ama yapmamaya çalışacaksın.'' 
     
     ''TÜRKİYE'YE GELMEYECEĞİME DAİR YEMİN ETMİŞTİM'' 
     Beşiktaş'tan ayrıldıktan sonra, ''Bu yapılanlar nedeniyle bir daha Türkiye'ye gelmeyeceğim'' diye yemin ettiğini açıklayan Nouma, ''Ancak, bunda yanıldığımı anladım'' dedi. 
     Pascal Nouma, ''Yemin etmeme karşın yine de Beşiktaş'a geldim. Bunun nedeni de Beşiktaş'ı ve siyah-beyazlı renkleri çok sevmemdir. Belki bunlar vesile olmuştur'' diye konuştu. 
     
     ''TARAFTARLAR BENİ ATEŞLİYOR'' 
     ''Taraftarlar beni ateşliyor'' diyen Nouma, taraftarlarla diyaloğunun aynen sürmesini diledi. 
     Nouma, taraftarlarla olan diyaloğunun hoşuna gittiğini de vurgulayarak, bunun böyle sürmesi için herşeyi yapacağını bildirdi. 
     
     ''HEP KUPALAR KAZANDIM, AMA LİG ŞAMPİYONLUĞUM YOK'' 
     Fransız futbolcu, futbol yaşamında hep kupalar kazandığını, ancak şimdiye dek bir lig şampiyonluğunun tadını yaşamadığını söyledi. 
     Kendisinin yaptığı açıklamaların genelde tersinin olduğunu esprili bir biçimde belirten Nouma, ''Ne olmayacak desem, oluyor. Bu kez de 'Bu yıl şampiyon olamayız' diyeyim de tersi çıksın ve ligi kazanalım'' diye konuştu. 
     Nouma, ayrıca Türkçe'yi en kısa sürede öğrenmeyi istediğini sözlerine ekledi. 
     





</TEXT>
</DOC>
