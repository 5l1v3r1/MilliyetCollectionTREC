<DOC>
<DOCNO> 113868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sondun02.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü aktör Sean Penn Bush korku salıyor 
</HEADLINE>
<TEXT>

     Ünlü film yıldızı Sean Penn, Washington Post'a verdiği 56 bin dolarlık ilanda, ABD Başkanı George Bush'u tartışmayı boğmak ve vatandaşlık haklarını tehdit etmekle suçlarken "Bush korku salıyor" dedi. 
     Penn, Bush'a hitaben yazdığı açık mektupta "bombalamanın bombalamayla, tecavüzün tecavüzle, öldürmenin öldürmeyle karşılık bulacağı bir döngüyü durdurmasını" istedi. 
     Mektubunda Irak'a yapılacak müdahale konusuna atıfta bulunan 42 yaşındaki Penn, "Önce Amerika'yı korumanız için yalvarıyorum. Sizinkisi bir utanç ve dehşet mirası" ifadelerini kullandı. 
     Bush'un tüm dünyaya ilan ettiği "Ya bizimle olursunuz ya da bize karşı" sözlerini de eleştiren Penn, "Bush eleştirileri kenara itiyor, medyayı yönlendiriyor ve korku salıyor" dedi. 
     "Bu hareketler ve sizin yönetiminizin vatandaşlık haklarını tahrip etmesi sizin her zaman iddia ettiğiniz vatanperverlik anlayışıyla taban tabana çelişiyor" ifadelerine de yer veren Penn, Amerikan askerlerinin ve masum sivillerin hayatlarını egemen bir ülkeye karşı şimdiye kadar eşine rastlanmamış ölçüde kötüye kullanılan bir saldırıda feda etmenin kalıcı bir çözüm olamayacağını savundu. 
     Eskiden ünlü pop yıldızı Madonna ile evli olan Penn, halen Amerikalı film yıldızı Robin Wright Penn ile evli bulunuyor. Meslek hayatında 40'dan fazla filmde başrolde oynamış olan Penn, "I am Sam" Ben Sam ve "Dead Man Walking" Ölü Adam Yürüyor adlı filmlerindeki başarısı nedeniyle Oscar ödülüne aday gösterilmişti. 
     





</TEXT>
</DOC>
