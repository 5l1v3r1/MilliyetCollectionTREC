<DOC>
<DOCNO> 146775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sondun53.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu tek kabuklu yumurtayı yasaklıyor.. 
</HEADLINE>
<TEXT>

     Avrupa Komisyonu tek kabuklu yumurtanın yasaklanmasını öneriyor, Tokyo körfezinde devasa boyutlarda petrol rezervi bulundu, Avrupa'da çokeşlilik izni... 
     Irak savaşı, medya organları ve bazı kurumların 1 Nisan şakası yapmalarına engel olmadı. 
     Avrupa Komisyonu, nisan şakası niyetine bugün yayımladığı açıklamada, bugünden itibaren tek kabuklu yumurta tüketiminin yasaklanmasını önerdiğini bildirdi. 
     Ciddi bir üslupla kaleme alınan açıklamada, ''Bakkal ya da marketlerden aldığımız yumurtaların birçoğunun kırık ya da çatlak olduğu herkesin malumudur. Uzun ömürlü yumurtalar çift kabuklu olmalıdır. Derhal tüketime yönelik olanların tek kabuklu olması kabul edilebilir'' ifadesi kullanıldı. 
     Tokyo'da yayımlanan Şimbun gazetesi, bugünkü sayısında, Tokyo körfezinde Irak'takine eşit petrol rezervi bulunduğunu yazdı. 
     Gazete, rezervin 110 milyar varil petrolden oluştuğunu kaydetti. 
     Danimarka'da herkesin dilinde ''bugün yürürlüğe giren yeni Avrupa mevzuatı'' vardı. Buna göre, mevzuat uyarınca Müslüman erkekler birkaç kadınla birden evlenebilecekti ve çok sayıda Danimarkalı erkek, bu ''ayrıcalıktan yararlanabilmek için'' İslam Konseyi'ne başvurmuştu. 
     Avustralya'da Daily Telegraph gazetesi, yollarda geçiş ücreti vermemek için otomobilleri görünmez kılan bir teknolojiden söz etti. Rus İzvestia gazetesi, Devlet Başkanı Vladimir Putin'in askerliğini yapmamış şarkıcı Nikolay Rasturguyev'i savunma bakanı yapmak istediğini bildirdi. 
     İzvestia ayrıca, Irak savaşıyla ilgili tuhaf hikayelere de yer verdi. İşte onlardan biri... ''Saddam Hüseyin Zafer, İngiliz uçağı düşürdük... George Bush Yalan, onu biz düşürdük...'' Kenya'da yayımlanan East African Standard gazetesi de, Irak savaşını 1 Nisan şakasına konu etti ve Irak çöllerinde sıkıntı çeken Amerikan ordusunun, sıcağa alışkın Afrikalı erkekleri askere alacağını yazdı. 
     





</TEXT>
</DOC>
