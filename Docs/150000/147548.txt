<DOC>
<DOCNO> 147548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sonspo03.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Land Rover G4 Challenge"a Türk damgası.. 
</HEADLINE>
<TEXT>

     Sıradışı spor aktiviteleri off-road ve maceranın yer aldığı Uluslararası Land Rover G4 Challange Yarışması'nda Türkiye'yi temsil eden Cüneyt Gazioğlu, ABD'de gerçekleştirilen ilk etapta oldukça başarılı bir performans sergiledi. 
     New York-White Mountains etabının son gününde ünlü kayak merkezi Wildcat Milli Parkı sınırları içinde yapılan snowboard kategorisinde Hollandalı takım arkadaşı Erik Den Oudendammer ile birlikte birinci olan Cüneyt Gazioğlu, uluslararası yarışmanın diğer etaplarının gerçekleşeceği Güney Afrika, Avustralya ve ABD'nin kuzeyindeki yarışmalar öncesi iddiasını ortaya koydu. 
     Son gün yarışmasında ilk sıraya adını yazdıran Gazioğlu, yarışmanın içinde yer alan bir bölümde, dağda saklanan Türk Bayrağı'nı bulduktan sonra diğer yarışmacılardan önce bitiş çizgisine vararak bayrağı coşkuyla dalgalandırdı. 
     İlk etaptaki mücadelede üstün bir performans sergileyen Gazioğlu, açıklanan sonuçlara göre ilk 8'e girmeyi başardı. 
     Fiziksel yeterliliğin yanında, çeşitli stratejik hesapların da yapıldığı yarışmaya heyecan katmak amacıyla ilk 8 sırada yer alan sporcular, Güney Afrika'da önümüzdeki günlerde yapılacak yarışma öncesi açıklanacak. 
     Cüneyt Gazioğlu, Güney Afrika etabında ilk etaptaki başarısı nedeniyle takım arkadaşını kendisi seçecek. 
     
     ROADWAY'DE YARIŞMA HEYCANI 
     Uluslararası mücadelenin ilk etabı, New York'un ünlü Broadway caddesinde gerçekleştirilen ve şova yönelik görkemli bir gösteriyle başladı. 
     Yarışmacılar, 6 bloku trafiğe kapatılan caddede özel olarak hazırlanan engelleri, kullandıkları ''Freelander'' ile aşmaya çalıştılar. 
     Bu yarışmada 2. sırada yer alan Gazioğlu ve takım arkadaşı Hollandalı Oudendammer, arazide gerçekleştirilecek yarışmalar öncesi moral buldu. 
     New York kent etabının ardından yarışmanın diğer bölümleri için ülkenin kuzeyine doğru yol alan kafile, 4 geceyi White Mountains'deki dağlarda geçirdi. 
     Toplam 16 yarışmacı ve çok sayıda gazetecinin yer aldığı kafile, doğa koşullarıyla da mücadele ederek, geceleri kar ve buzlu arazide çadırlarda konakladı. 
     Land Rover G4 Challenge'ın ikinci etabı önümüzdeki günlerde Güney Afrika'nın Cape Town kentinde gerçekleştirilecek. Kafile, bugün New York'tan bu ülkeye hareket edecek. 
     





</TEXT>
</DOC>
