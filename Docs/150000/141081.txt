<DOC>
<DOCNO> 141081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sontur17.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Tayyip Erdoğan'ı ziyaret etti, tezkereye destek verdi... 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, hükümeti değerlendirmek için 100 günün az bir süre olduğunu belirterek, ''Problemleri çok büyütmüşüz. Bunların çözümü için daha sabırlı bir zaman ister'' dedi. 
     Sabancı, AK Parti Genel Başkanı Recep Tayyip Erdoğan ile parti genel merkezindeki makamında yaklaşık 1.5 saat süren görüşmesinin ardından gazetecilere açıklamalarda bulundu. 
     Yıllardır, parti liderlerinin anlaşarak, seçim ve siyasi partiler kanunlarını değiştirdiği, istikrarlı ve güçlü bir Türkiye rüyası gördüğünü anlatan Sabancı, bu rüyayı, Erdoğan ve arkadaşlarının gerçekleştirdiğini kaydetti. Sabancı, Türkiye'de güçlü ve istikrarlı bir hükümetin bulunduğunu ifade etti. 
     Sabancı, Erdoğan ile gerçekleştirdikleri görüşmede, enflasyonun nasıl aşağıya çekilebileceği ile yüksek faiz oranları ve Irak konusunu ele aldıklarını söyledi. 
     ''Gazeteci Ertuğrul Özkök'ün, yurtdışına asker gönderme ve Türkiye'de yabancı asker bulundurma tezkeresinin çıkmaması halinde, asıl savaşın o zaman olacağını söylediğini'' ifade eden Sabancı, ''Bir Özkök böyle söyledi. Sayın başka bir Özkök var. O da dün bu yönde bir söz söyledi. Bundan dolayı da çok mutluyum'' dedi. 
     Savaşa karşı olduklarını ve kimsenin bunu tekeline almaması gerektiğini vurgulayan Sabancı, bunun aksini söyleyenin ve savaşı isteyenin bulunmadığını belirtti. 
     Bir gazetecinin, ''Erdoğan'dan tezkerenin meclise ne zaman geleceği konusunda bilgi aldınız mı '' sorusuna Sabancı, Erdoğan ile böyle bir şeyi konuşmadıkları karşılığını verdi. 
     Hükümetin iktidardaki 100 gününü değerlendirmesi de istenen Sabancı, ''Parmağı taşın altında, üreten bir sanayici diyor ki, bu yüz gün az bir zamandı. Bunun için de çok bir şey beklememiz doğru olmazdı. Çünkü, problemleri o kadar büyütmüşüz ki, bunların çözümü için de daha sabırlı bir zaman ister'' diye konuştu. 
     Sakıp Sabancı, ekonomik pakete yönelik düşüncelerinin sorulması üzerine, konunun mecburiyetten dolayı zaman zaman gündemlerine geldiğini ifade ederek, ''Yani, 'şu vergiyi böyle getirme, buna karşın alternatifim şudur' derse biri, ben ona şapka çıkarırım'' dedi. 
     





</TEXT>
</DOC>
