<DOC>
<DOCNO> 148653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sonspo29.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın Borcu borçla kapatarak ayakta duruyoruz 
</HEADLINE>
<TEXT>

     Galatasaray Kulübü Divan Kurulu olağan toplantısında bir konuşma yapan kulüp başkanı Özhan Canaydın, ''Borcumuzu borçla kapatarak ayakta duruyoruz'' dedi. 
     Semih Haznedaroğlu başkanlığında Galatasaray Lisesi Tevfik Firet Salonu'nda gerçekleştirilen toplantıya, yönetim kurulundan başkan Özhan Canaydın'ın yanısıra Refik Arkan, Özkan Olcay ve Orhan Yüzen katıldı. 
     Başkan Canaydın, toplantının başında yaptığı konuşmada, 25 Mayıs tarihine dek gerçekleştirilecekleri bir projeleri bulunduğunu ifade ederek, ''Bu projeyle hem borcumuzu 13 seneye yayacağız, hem de stat projemizi gerçekleştireceğiz. Bu hesap kapatmaya, kronikleşmiş borcumuz da dahildir. Böylece Galatasaray derin bir soluk alacak'' diye konuştu. 
     Galatasaray'ın bütçede her yıl 17-18 milyon dolar açık verdiğini anlatan Canaydın, bunu kapatıp mutlaka kar elde eder duruma gelmeyi istediklerini dile getirdi. 
     
     ARAMA KONFERANSI 

     Canaydın, Galatasaray'ın mali sorunlarına çözüm için proje üretebilmek amacıyla, hafta sonunda arama konferansı yapacaklarını söyledi. 
     Toplantıya, 1979 yılından bu yana kulüp yönetim kuruluna asli ve yedek olarak seçilmiş kişileri çağırdıklarını kaydeden Canaydın, ''Belirlediğimiz 100 eski yöneticiden 87'si konferansa katılacağını bildirdi. Burada kaynakları nasıl harekete geçireceğimizi konuşacağız'' dedi. 
     Canaydın, aynı konferansı 3-4 hafta sonra bu kez mali konuların uzmanı teknik kişilerle gerçekleştireceklerini açıkladı. 
     
     TARAFTAR KARTI 

     Canaydın, ''Taraftar Kartı Projesi'' ile kulübe gelir sağlamayı hedeflediklerini söyledi. 
     Canaydın, bu projeyle yurtiçinde ve dışında taraftarlara Galatasaraylı kartı ve beratı vereceklerini anlattı. 
     Riva'daki arazinin kullanımı için çalışmaların sürdüğünü ifade eden Canaydın, buraya Country Club yapacaklarını, Küçükçekmece Belediyesi'nin de Küçükçekmece Gölü kenarında kendilerine, spor tesisi yapılmak üzere arazi vereceğini kaydetti. 
     Canaydın, Galatasaray Müzesi için yeni bir bina aradıklarını da vurguladı. 
     
     OLCAY ''BAŞKANIMIZ 40 MİLYON DOLARA İMZA ATTI'' 

     Galatasaray Kulübü Yönetim Kurulu Üyesi Özkan Olcay ise başkan Özhan Canaydın'ın, kulübün 40 milyon dolarlık borcunun altına kendi imzasını attığını söyledi. 
     Canaydın'ın hiçbir Galatasaraylı'nın kolay kolay yapamayacağı bir özveride bulunduğunu belirten Olcay, Galatasaray'ın, Avrupa'nın en büyük kulüpleriyle yarışabilmesi için gerekli tüm risklere gireceklerini bildirdi. 
     Olcay, Ali Sami Yen Stadı'nın yapımı için 3 ciddi finans seçeneği üzerinde durduklarını anlatarak, bunlardan birinin gerçekleşmesi durumunda futbol sezonunun sonunda yeni stat için çalışmaların başlayacağını kaydetti. 
     Yeni stadın yıllık 20 milyon dolar gelir getireceğini hesapladıklarını belirten Olcay, ''Bu stadın yapımı sırasında Avrupa kupası maçlarımızı Atatürk Olimpiyat Stadı'nda oynamayı istiyoruz. Bu gerçekleşirse, yalnızca bu maçlardan bilet hasılatı olarak 9 milyon dolar kazanacağız'' dedi. 
     Öte yandan divan kurulu toplantısına katılan üyeler, başkan Canaydın'ın konuşmasının ardından Bursa Galatasaray Lisesi Mezunları Derneği'nin balosuna katılmak üzere ayrılmasına tepki gösterdi. 
     Divan kurulu başkanı Semih Haznedaroğlu, kulübün yıllardır mali açıdan iyi yönetilmediğini savunurken, geçmişte gelirlerin şirketleşme yoluyla ipotek edildiğini, ileride de borç gırtlağa dayandığında taşınmaz malların satılacağı iddiasında bulundu. 
     





</TEXT>
</DOC>
