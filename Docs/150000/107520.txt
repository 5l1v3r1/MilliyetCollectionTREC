<DOC>
<DOCNO> 107520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/siyaset/siy07.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasımpaşalı değil 
</HEADLINE>
<TEXT>

Tayyip Erdoğan, zaten güçlüyüz’ diyerek doğup büyüdüğü Kasımpaşa seçim bölgesi yerine, Kadıköy’ü tercih etti 
     ABDULLAH KARAKUŞ Ankara 

     AKP lideri Tayyip Erdoğan, son dakikada doğduğu yer olan Kasımpaşa’nın da içinde bulunduğu 2. bölge yerine Kadıköy’ün içinde bulunduğu 1. bölgeden aday olmayı tercih etti. Erdoğan’ın, AKP’nin daha güçsüz olduğu Kadıköy bölgesini güçlendirmek için bu tercihi yaptığı ileri sürüldü. Erdoğan, İstanbul’da nasıl oy artırabileceğini kurmaylarıyla tartıştı. Önce Kasımpaşa’nın içinde olduğu 2. bölgeyi seçen Erdoğan, kurmaylarının, "Siz eski Büyükşehir Belediye Başkanısınız. İstanbul’da oy patlaması yapmalıyız. Bunun için en güçlü olduğumuz yerden girmeseniz de olur" tavsiyesi üzerine daha az güçlü oldukları 1. bölgeyi tercih etti. 
     
     SEÇİM ŞARTIYLA DESTEK 
     Eğer seçime girebilirse bu bölgede Başbakan Ecevit ve Kemal Derviş’le yarışacak olan Erdoğan, 57. hükümetin yıkılması halinde kurulacak hiçbir hükümet modelinde yer almayacaklarını, ancak dışarıdan destek vereceklerini belirterek, "Yeter ki 3 Kasım’da bu seçimi yapalım" dedi. 
     



 SİYASET 
















</TEXT>
</DOC>
