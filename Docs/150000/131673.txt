<DOC>
<DOCNO> 131673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/yazar/uras.html </URL>
<DATE> 2003/01/18/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bilgi’den No Logo’ 
</HEADLINE>
<TEXT>

     Ürüne bağlı olarak ortaya çıkan logo ve marka kavramının, üretim sistemindeki gelişime ve değişime ve küreselleşme hareketine bağlı olarak günümüzde ürün ile bağı koptu. Günümüzde logo ve marka şirketleri tanımlıyor. Üretim ile doğrudan ilişkisi olmayan ulusal veya çokuluslu şirketler, emeğin ve diğer üretim girdilerinin en ucuz olduğu yerlerde üretimi başkalarına yaptırarak logo ve marka rantı ile devleşiyor. Günümüzde tüketici ürün yerine logoya ve markaya para ödüyor. Bunun sonucunda logo ve marka sahibi şirketler dünya ekonomisine hakim oluyor. 
     
     "No Logo" bir kitap adı 
     1970 yılında Kanada’da doğan Naomi Klein isimli bir kadın gazeteci 29 yaşında yazdığı "No Logo" isimli kitabında çokuluslu şirketlerin doğrudan üretimden nasıl uzaklaştıklarını, üretimlerini ucuz işçi deposu azgelişmiş ülkelere kaydırarak, çocuk ve kadın işçileri nasıl istismar ettiklerini hikaye etti. Küreselleşme diye adlandırılan bu yeni düzenin, dünya pazarlarına giderek hakim olan logo ve marka sahibi şirketlere karşı bir kamuoyu muhalefet - direniş oluşturduğunu anlattı. 
     2000 yılında yayımlanan kitap kısa sürede 23 dile çevrildi. Seattle, Washington, Quebec, Cenova’da sokak savaşlarına dönüşen küreselleşme karşıtı hareketin bayrak kitabı oldu. 
     Büyük boy 548 sayfalık bu dev yapıtı, Nilgün Uysal’ın çevirisi ile Ankara’daki Bilgi Yayınevi Türkçe olarak yayımladı. No Logo, Türkiye’de de ilgi gördü. Bugüne kadar üçüncü baskısı yapıldı. 
     
     Bilgi Kitabevi’nden yayınevine 
     1955 yılında Ankara’da Sakarya Caddesi’nde gazetecilik deneyimli Ahmet Tevfik Küflü’nün açtığı Bilgi Kitabevi, İstanbul’da basılan, diğer kitabevlerin genelde sipariş üzerine getirttikleri kitapları raflarına dizince, Kızılay ve çevresindeki Tarhan, Berkalp, Akay, Akba, Kültür ve Hachett kitabevlerinin arasında bir fark yaratarak, öne çıktı. Kitapseverler günün her saatinde yeni yayımlanan kitapları görmek, sayfalarını karıştırmak için Bilgi Kitabevi’ne uğrar oldu. Daha sonra Bilgi Kitabevi yanında bir de Bilgi Yayınevi kuruldu. Bilgi Yayınevi, kitabevini aşan bir gelişme gösterdi. Bugüne kadar 4 bin evet dört bin dolayında kitabın baskısını sağladı. Bunların üç bin beş yüzü telif, beş yüzü tercüme... Günümüzün ünlenmiş yazarlarının çoğunun yapıtları ilk defa Bilgi Yayınevi tarafından okuyuculara sunuldu. Bilgi Yayınevi’ni açtığında 25 yaşında olan Ahmet Tevfik Küflü şimdilerde 72 yaşında. Kitap ve yayınevinin yönetimini oğlu Bilgi Küflü’ye devretti. Ahmet Tevfik Küflü’ye yayınevinin geçmişinde en fazla ilgi gören yayınları sordum. 
     "Doğan Avcıoğlu’nun Türkiye’nin Düzeni isimli kitabı o kadar ilgi görmüştü ki, sabah matbaadan gelen kitaplar akşam üzeri tükenir, geç gelenler kitap bulamazdı..." dedi. "Yorgun Savaşçı, Devlet Ana, Tank Sesleri ile Uyanmak" gibi kitapların, Cüneyt Arcayürek’in kitaplarının ilgi gördüğünden söz etti. 
     
DÜZELTME 16 Ocak 2002 tarihinde bu sütundaki yazıda yer alan 30.8 milyon tonluk üretim rakamı ile TMO’nun 876 bin tonluk alım rakamı tüm hububat ile ilgili rakamlardır. 2002 yılı buğday üretimi 19.5 milyon ton, TMO alımı 500 bin tondur. 
     
     







YÖK sultanlığı 


Şen şakrak bir geleceğe doğru... 


Durdurun Bush’u 


Denktaş ve KKTC 


Asker kişi gözüyle Kıbrıs... 


Devletin hafızası 


İlginç flört ABD - PKK görüşmesi 


Öğretmenevleri birilerinin çiftliği mi 


Kısmen "evet", kısmen "hayır"... 


Kadınları anlamaya çalışan daralır teslim olan kazanır ’ 


Zapsu TÜSİAD’ı karıştırdı 


Bir mescid kayboldu... 


AKP’li savaş senaryosu 


Barış için 100’ler Meclisi 


Bu kafayla olmaz 


Bilgi’den No Logo’ 


</TEXT>
</DOC>
