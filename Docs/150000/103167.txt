<DOC>
<DOCNO> 103167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/soneko30.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur zammı için 5 bakandan oluşan komisyon yarın toplanacak 
</HEADLINE>
<TEXT>

     Devlet Bakanı Masum Türker, memurlarla yürütülen toplu görüşmeler için, bugünkü Bakanlar Kurulu'nda Devlet Bakanı Mehmet Keçeciler başkanlığında 5 bakandan oluşturulan komisyonun yarın bir araya geleceğini açıkladı. 
     Mustafa Özyürek başkanlığındaki Türkiye Serbest Muhasebeci Mali Müşavirler ve Yeminli Mali Müşavirler Odaları Birliği TÜRMOB Yönetim Kurulu üyeleri ve oda başkanlarını kabul eden Bakan Türker, basın mensuplarının memur maaş zamlarına ilişkin sorularını yanıtladı. 
     Memurların 250 milyon liralık zam istekleri hatırlatılarak memurların isteklerinin Bakanlar Kurulu'nda gündeme gelip gelmediği yönündeki bir soru üzerine Türker, şöyle cevap verdi 
     ''Toplu görüşmeler gereği bir talep olmuş. Bu taleplerin yerine getirilmesi daha çok gelecek yıl bütçesi ile ilgilidir. Yani mevcut alınacak kararlar bu yılın bütçesinin rakamlarının içinde değildir. Gelecek yılın bütçesinin limitleri ve uygulanmakta olan güçlü ekonomiye geçiş programının kuralları içindedir.'' Bugüne kadar memurlar için uygulanan ücret politikalarının hem memurların en alt ve en üst düzeyi arasında hem de işçilerle memurlar arasında derin uçurumların oluşmasına neden olduğunu hatırlatan Türker, 57. Hükümetin imkanlar elverdiği ölçüde en yüksek düzeyde olanı memura verme düşüncesinde olduğunu kaydetti. 
     
     BAKANLAR KURULU'NDA OLUŞTURULAN KOMİSYON 
     Bakanlar Kurulu'nda Devlet Bakanı Mehmet Keçeciler başkanlığında kendisi, Devlet Bakanları Tayfun İçli ve Tunca Toskay ile Maliye Bakanı Sümer Oral'dan oluşan bir komisyon oluşturulduğunu hatırlatan Türker, bu komisyonun yarın bir araya geleceğini kaydetti. 
     Temel düşüncelerinin geçmiş yıllarda mağdur olmuş ve devletin ayakta kalmasında büyük rol oynayan memurlara en iyi imkanı vermek olduğunu yineleyen Türker, ''Bu imkan verilirken gözetilecek tek şey uluslararası finans çevrelerinde ve Türkiye ekonomisinin kaynaklarını oluşturan çevrelerde gerekli imkanların yaratılması'' diye konuştu. 
     Bunun bir dış borçlanma başvurma anlamına gelip gelmeyeceği sorusunu da Türker, ''Hayır dış borç yoluna değil. Biliyorsunuz önümüzdeki yıl bütçesini birlikte hazırlayacağız'' şeklinde cevapladı. 
     Bu hazırlama anında bütçenin sınırlarının belli olduğunu, ancak kendilerinin kriz döneminde bile memuru ezdirmediklerini anlatan Türker, ''Biz aynı düşüncelerle memurun bütçe hazırlanırken ortaya çıkan enflasyon ve refah payını dikkate almayı düşünüyoruz'' dedi. 
     Kamu çalışanlarının maaş düzenlemesiyle ilgili 631 sayılı kararname konusunda Maliye Bakanı Oral'ın sözleri hatırlatılarak, bunun borçlanma limitlerinde bir artışı getirip getirmeyeceği sorusunu da Türker, bunun memurlar arasında ve memurlarla işçiler arasındaki ücret farklarını ortadan kaldırmaya yönelik olduğuna işaret etti. 
     Bu kararnameyle ilgili olarak ilk etapta yönetici kadrolarda bulunan bürokratların olanaklarının düzeltildiğini hatırlatan Türker, bu kararın verdiği yetkiye dayanarak personelden sorumlu Devlet Bakanı İçli ve Maliye Bakanı Oral'ın gerekli çalışmaları yaptığını kaydetti. 
     
     KALICI DÜZENLEMELER 
     Bu çalışmalarda önemli olanın statüde getirilecek kalıcı düzenlemeler olduğunu vurgulayan Türker, şöyle devam etti 
     ''Bu kalıcı düzenlemelerden uygulanma açısından bu yıla isabet edenleri, bu tür düzenlemeleri dikkate alarak bütçelenmiş kalemler çerçevesinde hareket edilecektir. Bütçe ve ödeneklerin dışına zaten yasal olarak çıkmamız mümkün değildir. Bu konuda daha evvel planlanmış düşünülmüş bütün haklar sonuna kadar verilecektir.'' Maliye Bakanı'nın da açıklamaya çalıştığının bu olduğunu söyleyen Türker, ''Çıkartılmış olan 631 sayılı kararnamede de bazı hakların devreye girişi ile ilgili tarih düzenlemeleri vardır. Şimdi de aynı şekilde bu yıla isabet edenlerle kalıcı hale gelecek ücretlendirmeyle ilgili yapılan olanakların elverdiği, programın uygulanmasına zarar vermeyecek şekilde değerlendirilecektir'' dedi. 
     





</TEXT>
</DOC>
