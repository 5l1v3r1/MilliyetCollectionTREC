<DOC>
<DOCNO> 123571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sonspo15.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ve Galatasaray cephesinden kura ile ilgili yorumlar... 
</HEADLINE>
<TEXT>

     Türkiye Kupası 3. kademede Denizlispor ile eşleşen Beşiktaş'ın yönetim kurulu üyesi Hüseyin Mican, rakiplerini yenerek turu geçeceklerine inandığını söyledi. 
     Futbol Federasyonu'nun Beylerbeyi'deki Atatürk Eğitim ve Araştırma Merkezi'nde gerçekleştirilen kura çekimine katılan Mican, Denizlispor ile eşleşmelerinin ardından yaptığı açıklamada, Birinci Süper Lig, UEFA Kupası ve Türkiye Kupası'nda yollarına başarıyla devam ettiklerini hatırlatarak, ''Bizim hedefimiz belli. Her 3 kulvarda da yolumuza devam etmek istiyoruz'' dedi. 
     Kupada zayıf-güçlü takım ayrımı yapmanın doğru olmadığını ifade eden Mican, rakipleriyle zorlu bir maç oynayacaklarını, kazanan ekip olmak istediklerini söyledi. 
     Denizlispor Kulübü adına kura çekimine katılan İstanbul temsilcisi Kadir Seyrek de kendileri gibi UEFA Kupası'nda mücadele eden Beşiktaş'la çok zorlu bir karşılaşma oynayacaklarını, galip gelerek tur atlayacaklarına inandığını kaydetti. 
     
     GALATASARAY-ANKARAGÜCÜ EŞLEŞMESİ 
     Galatasaray Kulübü Yönetim Kurulu Üyesi Alp Yalman da kurada eşleştikleri Ankaragücü'nü yenerek turu geçmek istediklerini söyledi. 
     Yalman, kupadaki hedeflerinin üst turlara çıkmak olduğunu belirterek, ''Galatasaray'ın kazanmasını istiyorum. Maçı sahamızda oynayacağız ama deplasmanda da olsa fark etmezdi. Turu geçmek için kazanmak gerekiyor. Umarım iyi bir oyun olur'' dedi. 
     Kura çekimine Ankaragücü'nü temsilen katılan kulüp disiplin kurulu üyesi Bülent Kuzucu da Türkiye Kupası'nda final oynamayı hedeflediklerini, bunun için de Galatasaray'ı yenmeleri gerektiğini kaydetti. 
     Kuzucu, ''Kupada en zorlu kurayı biz çektik. Hem deplasmanda oynayacağız, hem de rakibimiz Galatasaray. Ama kupayı alacaksak bir şekilde büyük takımlardan biriyle oynayacaktık. Güç de olsa, sporcularımızın zoru başaracağına inanıyorum. Yakın tarihte ligde iyi oynayıp da yenemediğimiz bir Galatasaray maçı yaşadık. Aynı oyunu sergilersek turu geçeriz'' dedi. 
     
     DİYARBAKIRSPOR'DA HEDEF FİNAL OYNAMAK 
     Türkiye Kupası'nda Büyükşehir Belediyesi Ankaraspor'la eşleşen Diyarbakırspor, şanslı bir kura çektiğine inanıyor. 
     Diyarbakırspor Kulübü İstanbul Temsilcisi Zeki Bozalan, Birinci Süper Lig'de kötü talihlerini yenerek tırmanışa geçtiklerini, kupada da final oynamayı hedeflediklerini söyledi. 
     Türkiye Kupası'nda şanslı bir kura çektikleri inancında olduğunu ifade eden Bozalan, ''Rakibimiz ikinci ligde başarılı bir ekip. Ama maçı sahamızda oynayacağımız için turu geçeceğimizi umuyorum. Diyarbakırspor Kulübü'nün kupadaki hedefi final oynamaktır'' dedi. 
     





</TEXT>
</DOC>
