<DOC>
<DOCNO> 138372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/spor/ykocaomer.html </URL>
<DATE> 2003/02/22/ </DATE>
<TIME>  </TIME>
<AUTHOR> YAVUZ KOCAÖMER  </AUTHOR>
<HEADLINE>
Bayanlar Avrupa Şampiyonası 
</HEADLINE>
<TEXT>

     Ülkemizde henüz Tekerlekli Sandalye Bayanlar Ligi yok. Ancak kurallar gereği erkek basketbol takımlarında bayan oyuncu da oynatmak mümkün olduğu için, Bedensel Engelliler Spor Federasyonu’nun yaptığı araştırmada, 22 bayanımızın bu sporu yaptığı saptandı. Süratle organize olan Federasyon, Milli Takım seçmeleriyle birlikte, Bayan Milli Takımımız’ı bu şampiyonaya hazırlık kamplarına başladı. 
     Geçen yıl katıldığımız Avrupa 22 Yaş Altı Erkekler ve A Milli Takımlar B Kategorisi Şampiyonaları’nda Avrupa ikincisi olmamız, belki de bu şampiyonaya katılan takımları huzursuz edecek. Ancak, genç kızlarımız bu konuda henüz çok deneyimsiz ve maç eksiklikleri var. Buna rağmen bu şampiyona Bayan Milli Takımımız’ın deneyim kazanması ve önümüzdeki dönemdeki şampiyonalara hazırlanması bakımından büyük bir fırsat olacak. Ayrıca bu tip şampiyonalarda yapılan klasifikasyon değerlendirmeleri ile de bayanlarımız uluslararası sınıflandırma sertifikalarını da almış olacaklar. 
     Her zaman yazıp, söylediğimiz gibi ne kadar çok dış temas yapılırsa, hangi spor dalımız olursa olsun, ileriye dönük büyük faydalar sağlamaktadır. Bu bakımdan çok süratli hareket ederek, gerekli önemleri alan ve Bayan Milli Takımımız’ı Avrupa Şampiyonası’na katma kararı veren Bedensel Engelliler Spor Federasyonu’na ve şu günlerde gece gündüz çalışarak, onları hazır hale getirmeye uğraşan teknik adamlarımıza şükranlarımızı sunuyoruz. 
     
     



 SPOR 





























</TEXT>
</DOC>
