<DOC>
<DOCNO> 141392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/guncel/gun05.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkere ilişkileri bozacak’ 
</HEADLINE>
<TEXT>

Üst düzey bir Türk diplomat, "Fırsat kollayan Ermeni ve Rum lobileri heyula gibi üzerimize gelecek. ABD de onları durdurmayacak" dedi 
     YASEMİN ÇONGAR 
WASHINGTON 

     Türkiye’nin üst düzeyli bir diplomatı, TBMM’nin asker tezkeresini reddetmesinin, Türk - Amerikan ilişkilerinde çok ciddi sıkıntılara yol açacağını söyledi. "Bu kararın değişmemesi halinde, Türkiye ile ABD arasındaki ilişkiler açısından çok endişe duymalıyız" diyen Türk diplomatı, en fazla sorun yaşanacak yerin de ABD Kongresi olduğunu vurguladı. 
     
     SAVAŞ ÇOK YAKIN’ 
     Diplomat, "Fırsat kollayan Ermeni ve Rum lobileri pusuda beklemektedir. Bir heyula gibi üzerimize gelecekler. Amerikan yönetiminin bu lobileri durdurma arzusu da eskisi kadar olmayacak" dedi. Türkiye ile ABD arasında üzerinde uzlaşma sağlanan mutabakat belgelerinin Washington açısından şu an için geçerliliğini yitirdiğini savunan Türk diplomatı, Meclis’in ikna edilmesi için bu konularda ABD ile Türkiye arasında halen devam eden bir pazarlığın olmadığını da söyledi. 
     Türkiye’nin en azından hava sahasını ve hava üslerini ABD’ye açması halinde, ikili ilişkilerdeki sıkıntının aşılıp aşılmayacağı konusunu da değerlendiren diplomat, "Hiç olmazsa ilişkilerde bundan sonra olabilecek zararlar önlenir. En azından bu zararlara karşı mücadele şansımız olur" diye konuştu. Türk diplomat ayrıca, Bush yönetiminin Irak’a saldırmak için bir tarih belirlediğine inandığını söyledi ve sürenin haftalarla değil, günlerle sınırlı olabileceğine dikkat çekti. 
     



 GÜNCEL 
















</TEXT>
</DOC>
