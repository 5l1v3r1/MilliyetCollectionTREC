<DOC>
<DOCNO> 122010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/dunya/adun.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa’ya karşı TSK’yı savundu 
</HEADLINE>
<TEXT>

AKP lideri Erdoğan, ordunun siyasetteki rolünü soran Hollanda ve Lüksemburg başbakanlarına Ordu siyasetin kan kaybına uğradığı çok partili koalisyonlar döneminde ön planda yer almak durumunda kaldı. Avrupalılaşma süreci ilerledikçe bu izlenim azalacaktır’ dedi 
     UTKU ÇAKIRÖZER Ankara 

     AKP Genel Başkanı Recep Tayyip Erdoğan önceki gün ülkelerinde bir araya geldiği Lüksemburg Başbakanı Jean Claude Juncker ve Hollanda Başbakanı Jan Peter Balkenende’nin görüşme sırasında "Türk ordusunun siyasetteki rolü"nü sorgulamaları üzerine iki başbakan karşısında TSK’yı savundu. 
     Türkiye, kuvvet komutanlarının TBMM Başkanı Bülent Arınç’a yaptığı, "türban protestosu" olarak nitelenen üç dakikalık ziyareti konuştuğu bir sırada Erdoğan Avrupalı başbakanlara şu yanıtı verdi 
     "Cumhuriyetin kurulmasında ve ülkenin modernleşmesindeki rolleri nedeniyle geleneksel olarak ordunun önemli yeri oldu. İlke olarak demokrasiden, Batılı değerlerden yana olan TSK, siyasete karışma eğiliminde değildir. Ancak özellikle PKK ayrılıkçı terörüyle mücadelede ve siyasetin kan kaybına uğradığı çok partili koalisyonlar döneminde ön planda yer almak durumunda kaldılar. Türkiye’nin Batılılaşma - Avrupalılaşma süreci ilerledikçe ordunun da ön planda olduğu izlenimi kendiliğinden azalacaktır." 
     
     Sonunda 2004’e razı oldu 
     Erdoğan, AB konusunda birbiriyle çelişen açıklamalarını Hollanda’da da sürdürdü. Çarşamba günü uçakta basın toplantısında "Müzakere tarihi alma şansımız az. Tarih için randevu da olumludur" diyen Erdoğan, Amsterdam’da ise "Tarih için tarih oyalamacadır. Tek amacımız en geç 2004 başında müzakerelere başlamak" dedi. 
     Erdoğan, önceki gece Amsterdam’daki Türk dernekleri ile yaptığı toplantıda bu ülkedeki Türklerin Hollanda hükümetine "müzakere tarihi" için baskı yapmalarını isteyerek şunları söyledi 
     "Amacımız, asıl hedefimiz Kopenhag Zirvesi’nden müzakere tarihi almak olmalıdır. Tarih için tarih gibi başka yanıtlar bizi oyalama formülüdür. Ne olursa olsun 2003 sonu yada 2004 başında başlayacak olsa bile kesinlikle müzakere tarihi almalıyız." 
     
İçeride kavga, dışarıda şaka      Erdoğan, Hollanda Başbakanı Jan Peter Balkenende ile çok zorlu bir görüşme yaptı. Balkenende’nin açıkça, "bu eksiklerinizle size müzakere tarihi verilmesine karşıyız" demesi üzerine Erdoğan, evsahibini ikna için görüşmeyi uzattı. 1997’de müzakere tarihi verilen ülkelerle ilgili 1998’deki ilerleme raporlarını çıkaran Erdoğan "bakın tarih verdiğiniz birçok adayın bizden daha fazla eksikleri varmış" sözleri Hollanda’nın tavrını değiştirmedi. İçerdeki gergin tartışmaya rağmen Balkenende, Erdoğan’ı arabasına kadar uğurladı. 
     



 DÜNYA 













</TEXT>
</DOC>
