<DOC>
<DOCNO> 128155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sontur14.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere vizesi 5 Ocak'ta acenteler aracılığıyla başlıyor 
</HEADLINE>
<TEXT>

     İngiltere vizesi almak isteyen Türk vatandaşları, başvurularını 5 Ocak 2004 Pazartesi gününden itibaren akredite acenteler aracılığıyla hem Ankara, hem de İstanbul'da yapabilecekler. 
     İngiltere'nin Ankara Büyükelçiliği'nden yapılan yazılı açıklamada, Ankara'daki İngiltere Büyükelçiliği vize bölümü ile İstanbul'daki İngiltere Başkonsolosluğu vize bölümünün halen sadece sınırlı vize hizmeti sunabildiği hatırlatıldı. 
     Şahsen yapılan başvuruların ne İstanbul, ne de Ankara'da kabul edildiğine dikkat çekilen açıklamada, bununla birlikte posta veya kurye servisiyle yapılan başvuruların İstanbul'da değil, Ankara'da kabul edildiği belirtildi. 
     Açıklamada, 5 Ocak 2004 tarihinden itibaren vize başvurularının akredite acenteler aracılığıyla hem Ankara'daki İngiltere Büyükelçiliği'ne, hem de İstanbul'daki İngiltere Başkonsolosluğu Vize Bölümü'ne yapılabileceği kaydedildi. 
     İngiltere'ye vize için yapılacak başvurular, SETUR Seyahat Acentesi, ASYA TUR, British Airways, Türk Hava Yolları, UND Uluslararası Nakliyeciler Derneği, Bursa Ticaret Odası, İstanbul Ticaret Odası, Ankara Ticaret Odası aracılığıyla yapılabilecek. 
     Bu listedekilerden Bursa, İstanbul ve Ankara ticaret odalarına yapılacak başvurular, sadece bu odalara kayıtlı olanların iş ziyaretleri için geçerli olacak. 
     İngiltere Büyükelçiliği, şu anda verilen vize hizmetinin düzeyinin devamlı olarak gözden geçirilmekte olduğuna işaret ederek, mümkün olan en iyi hizmeti sunmaya kararlı olunduğunu da açıkladı. 
     
</TEXT>
</DOC>
