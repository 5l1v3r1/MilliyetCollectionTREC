<DOC>
<DOCNO> 133117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sondun20.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de "barışa evet, göçe hayır" mitingi yapıldı... 
</HEADLINE>
<TEXT>

     KKTC'nin İskele bölgesinde, ''Barışa Evet, Göçe ve İçimize Rum Yerleşiklere Hayır'' mitingi düzenlendi. 
     Ulusal Halk Hareketi UHH , İskele sivil toplum örgütleri ve İskele ilçesine bağlı 34 muhtarlığın oluşturduğu İskele Bölgesi Sivil Toplum Örgütleri Eylem Komitesi tarafından düzenlenen miting, Ecevit Meydanı'nda yapıldı. 
     Mitingdeki konuşmalarda, Kıbrıs Türk halkının bir çözümden yana olduğu belirtilerek, ''Kıbrıs Türkünü yok etmeyi amaçlayan ve Anavatan Türkiye'nin garantörlüğünü sulandıran Annan planının kabul edilemeyeceği'' vurgulandı. 
     Onurlu ve kalıcı bir barış istemi dile getirilen mitingde, Annan planının bugünkü şekliyle kabul edilemeyeceği, İskele halkının yeniden göçe razı olmadığı, Kıbrıs Türkünün devletinden ve egemenliğinden vazgeçmeyeceği ve Cumhurbaşkanı Rauf Denktaş'a tam destek belirtilen karar tasarısı okunarak onaylandı. 
     Mitinge katılanlar tarafından onaylanan karar tasarısında şu ifadelere yer verildi 
     ''İskele ilçe halkı olarak, bugünkü şekliyle Annan planına karşı olduğumuzu, yeniden göçe razı olmadığımızı, KKTC devletinin egemen varlığı temelinde, iki kesimli, siyasi eşitliğe dayalı Türkiye'nin etkin ve fiili garantörlüğünü içeren bir çözümü sağlama yönünde Cumhurbaşkanı Rauf Denktaş'a güvenimizin tam olduğunu vurgularız. 
     Tüm dünyaya ilan ederiz ki, siyasi bir çözüm olsun diye Kıbrıs Türkü ne devletinden ne de egemenliğinden vazgeçmeyecektir. 
     28 Şubat'tan sonra da Anavatan Türkiye'miz ile yolumuza devam edecek, göndere çektiğimiz bayrağı ebediyen dalgalandıracağız.'' 
     Mitingde, ''Biz yaygara yapmıyoruz, biz sessiz çoğunluğuz'', ''Yeni toplu göçlere hayır'', ''Dış dayatmalar bizi yıldıramaz'', ''Müzakereye evet, teslimiyete hayır'', ''Sonsuza kadar şehitlerimizin bekçisiyiz'', ''BM planı değişecek, çözüm gelecek'' yazılı pankartlar taşındı. 
     Demokrat Parti DP İskele Milletvekili Osman İmre, mitingde yaptığı konuşmada, ''ekonomik sıkıntıları tek neden olarak göstererek ülkeyi ve toprakları Kıbrıs Türkünün altından almaya çalışanlarla işbirliğine girenlerin karşısında sıradağlar gibi durulması gerektiğini'' söyledi. 
     1974 Barış Harekatı sırasında kendisinin Türk Silahlı Kuvvetleri mensubu olarak görev yaptığını anlatan İmre, ''O ateşin içinde, cehennemin, can pazarının içinde bugünkünden çok daha mutluydum. Çünkü o gün büyük Türk milleti ve Kıbrıs Türkü tek ses, tek hedef için mücadele ediyordu, o gün ölmek bile güzeldi'' dedi. 
     Bugün insanların ''çözüm isteyenler'' ve ''istemeyenler'' diye ikiye ayrıldığını ifade eden İmre, KKTC'de çözüm istemeyenin olmadığını, en çok da ''çözüm istemiyor, o oldukça çözüm olmaz'' denilen Cumhurbaşkanı Denktaş'ın istediğini kaydetti. 
     Denktaş'ı ''hayasızca ve insafsızca'' eleştirenleri kınadığını belirten İmre, ''Kuvayi Milliye ruhu taşıyan Kıbrıs Türkünün oynanan oyunlara geçit vermeyeceğini'' söyledi. 
     UHH Genel Koordinatörü Taner Etkin de, Annan planının bu şekliyle kabul edilemeyeceğini ifade ederek, ''Bu plan değişmelidir, devletimizi öngörmelidir, egemenliğimizi içermelidir, eşitliğimizi göz önüne çıkarmalı, Türkiye'nin etkin ve fiili garantisini vurgulamalıdır'' dedi. 
     





</TEXT>
</DOC>
