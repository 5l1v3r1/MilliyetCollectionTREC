<DOC>
<DOCNO> 109968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/28/ekonomi/eko05.html </URL>
<DATE> 2002/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Doblo üretimi de ihracatı da hızla devam ediyor 
</HEADLINE>
<TEXT>

Fiat Grup Başkanı Aydın Çubukçu, Doblo üretiminin Türkiye’den alınmasının söz konusu olmadığını açıkladı 
     EKONOMİ SERVİSİ 

     Fiat Grup Başkanı Aydın İ. Çubukçu, Doblo üretiminin Türkiye’den alınmasının sözkonusu olmadığını, üretimi ve ihracatının hızla devam ettiğini söyledi. Güvensizlik ortamı ve talep düşüşü nedeniyle Türkiye’deki otomotiv endüstrisinin ciddi olarak olumsuz etkilendiğini belirten Çubukçu, "Ancak Doblo üretiminin Türkiye’den alınması sözkonusu değil. Tersine üretimi ve ihracatı hızla devam etmektedir" dedi. 
     Birçok uluslararası şirketin bu sektörde üretim amaçlı yatırım yaptığını kaydeden Çubukçu, "Bu durum Türkiye’nin otomotivde ne kadar önemli olduğunu göstermektedir. Koç ve ortağımız Fiat’ın yaptığı yatırımın hacmi ve Tofaş’ın Fiat dünyasında ulaştığı stratejik önem bunun en belirgin örneğidir." dedi. 
     
     Milli politika gerekli’ 
     Tüm dünyada ve özellikle Avrupa’da otomotiv sektörünün birkaç yıldır azalan talep yüzünden geçmiş yıllara göre nisbi bir kriz yaşadığını söyleyen Çubukçu, Fiat Auto’dan yapılan yüzde 20 - 30 üretim azaltılması açıklamalarını da değerlendirdi. Çubukçu, "Fiat Auto da üretimini bu nedenle kısacak" dedi. 
     Otomotiv sektörünün düşük talep ve yoğun rekabet yüzünden son iki yıldır gerilediğinin altını çizen Çubukçu, "Mevcut belirsizlik ve buna bağlı güvensizlik ortamı binek araç satışlarını kuvvetle engellemekte, talep ertelenmektedir. Bunun yanında devletin otomotiv sektörüne yönelik yüzde 50’yi aşan vergi uygulamaları tüketiciye ulaşan maliyetleri aşırı ölçüde yekseltmektedir. Otomotiv için milli politika gerekli" diye konuştu. 
     
     Nahum Yanlış anlaşıldım 
     Paris Otomotiv Fuarı’nda Önceki gün yaptığı açıklamaların, basına, Doblo üretiminin ilerde Türkiye’den alınabileceği’ şeklinde yansıması üzerine bir açıklama yapan Fiat İş Geliştirme Bölüm Başkanı Jan Nahum da "Açıklamamda iç pazardaki zorlukları dile getirmeyi denedim. Türkiye’de otomotiv endüstrisinin rekabetçi bir altyapısı var. Bu uluslararası bir konum sağlıyor. Ancak iç talep çok düşük. Bu, sektörün geleceği için olumsuz bir durum yaratıyor" diye konuştu. 
     



 EKONOMİ 



















</TEXT>
</DOC>
