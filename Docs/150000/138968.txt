<DOC>
<DOCNO> 138968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sonspo09.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar nedeniyle çalışamayan Gaziantepspor, Kuşadası'na gitti... 
</HEADLINE>
<TEXT>

     Olumsuz hava koşulları nedeniyle istenilen çalışmayı yapamayan Gaziantepspor, Elazığspor karşılaşmasının da ileri bir tarihe ertelenmesi üzerine, Altay maçı hazırlıklarını ''güneşli'' bir yerde sürdürmeye karar verdi. Kırmızı-siyahlılar bugün, Kuşadası'na geçmek üzere, Adana üzerinden uçakla İzmir'e gitti. 
     Teknik Sorumlu Nurullah Sağlam, yoğun kar yağışı nedeniyle Celal Doğan Tesisleri ve GASKİ'deki sahanın, kalınlığı 50 santimetreyi bulan karla kaplı olduğunu, yaklaşık 10 gündür düzenli bir çalışma yapamadıklarını kaydetti. 
     Futbolcuların salonda basketbol ve ayak tenisi maçı yapmaktan sıkıldığını, çim sahada futbol topuyla antrenman yapmak istediklerini belirten Sağlam, şöyle dedi 
     ''Oynamayı çok arzu ettiğimiz Elazığspor karşılaşması da kar engeline takıldı. Futbolcularımda antrenman eksikliği var. Uzun zamandır sahada antrenman yapamadıkları için konsantrasyon bozuklukları meydana geldi. Bu hafta yapacağımız Altay maçına Kuşadası'nda, güneşli bir havada, çim sahada antrenman yaparak hazırlanacağız. Bunu söylemek ve düşünmek bile bizleri mutlu ediyor.'' Maç saatine kadar yapacakları çalışmalarla futbolcularının yeniden konsantrasyonunu sağlamaya çalışacağını anlatan Sağlam, Altay karşılaşmasına mutlak galibiyet parolasıyla çıkacaklarını vurguladı. 
     UEFA Kupası'na katılabilmek ve puan kaybetmemek için zorlu İzmir deplasmanından kayıpsız dönmek zorunda olduklarını belirten Sağlam, sözlerini şöyle sürdürdü 
     ''Altay'ın ligdeki kritik durumu, teknik direktörlüğe Ümit Durmuş'un yerine hemşehrimiz Hüseyin Kalpar'ın gelmesi bizi ilgilendirmiyor. Tüm olumsuz şartlara rağmen Altay maçına üç puan parolasıyla hazırlanacağız. Eğer UEFA Kupası'nı düşünüyorsak, puan kaybına son vermeliyiz. Bu galibiyete her zamankinden daha çok ihtiyacımız var.'' Bu arada, izin alarak Brezilya'ya giden Viola, ağır grip nedeniyle hastanede tedavi altına alınan kaleci Ömer ile sakat olan İlhan, Halit ve Preko, Kuşadası kampına götürülmedi. 
     Kaleci Ömer ve Viola'nın daha sonra kampa katılacakları öğrenildi. 
     





</TEXT>
</DOC>
