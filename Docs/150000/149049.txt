<DOC>
<DOCNO> 149049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sondun14.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan, Washington'da 
</HEADLINE>
<TEXT>

     IMF ve Dünya Bankası'nın ilkbahar toplantıları için Washington'a gelen Devlet Bakanı Ali Babacan, Türk ekonomisinin Irak savaşından olumsuz etkileneceğine ilişkin felaket senaryolarının, hükümetin zamanında aldığı etkili tedbirlerle boşa çıkarıldığını ve bu durumun, IMF yönetimi tarafından da memnuniyetle karşılandığını bildirdi. 
     IMF ve Dünya Bankası'nın, Cumartesi günü başlayacak ilkbahar toplantılarına katılmak üzere Washington'da bulunan Babacan, gazetecilerin sorularını yanıtladı. Babacan, savaş yüzünden bazı çevrelerin, ekonomik felaket senaryoları yazdığını, ancak böyle bir şeyin gerçekleşmediğini belirterek, bunun da hükümetin zamanında aldığı tedbirler ve ekonomik yönetimin koordinasyonunun mükemmelliğinin göstergesi olduğunu söyledi. 
     Babacan, Washington'a gelir gelmez, IMF Birinci Başkan Yardımcısı Anne Krueger, IMF Avrupa Birinci Bölge Direktörü Michael Deppler, IMF Türkiye Masası Şefi Juha Kahkonen ve bu görevi Kahkonen'den kısa süre içinde üstlenecek olan Reza Moghadam, Merkez Bankası Başkanı Süreyya Serdengeçti ve diğer Türk yetkililerle birlikte akşam yemeği yedi. Ali Babacan, bu görüşmede de Irak savaşının Türk ekonomisi üzerine etkilerini ele aldıklarını ve IMF yetkililerinin, bu zor dönemde Türkiye'nin izlediği sıkı politikalardan memnuniyet duyduğunu dile getirdiğini kaydetti. 
     ABD yönetiminin ek bütçede Türkiye için 1 milyar dolar ayırdığının hatırlatılması üzerine Babacan, Türkiye'nin, bu para hiç gelmese bile, aldığı tedbirler sayesinde, savaşın zararlarını en aza indirebilecek durumda olduğunu vurguladı. Türkiye'ye hibe konusunun, ABD kongresinde halen ele alınmakta olduğunu ve onay için ABD Başkanı George W. Bush'a gideceğini hatırlatan Babacan, zaten Türkiye'nin bu yardımı yok farz ederek, dışardan hiç yardım gelmeyecekmiş gibi düşünerek tedbir aldığını ve almayı sürdüreceğini kaydetti. 
     Yardımın ABD kongresinden çıkması durumunda Türkiye'nin, 1 milyar dolar hibe veya 8.5 milyar dolar kredi seçeneğinden hangisini tercih edeceğinin sorulması üzerine Babacan, önce prosedürün işleyişine bakılması gerektiğini ancak kendi kanaatine göre, kredi olarak kullanılmasının daha uygun olacağını söyledi. 
     ABD desteğinin, Senato'da kabul edilen metinde, Türkiye'nin Kuzey Irak'a girmemesi şartına bağlandığının hatırlatılması üzerine Babacan, henüz Temsilciler Meclisi ve Senato'nun uzlaşma metninin belli olmadığını ve böyle bir koşulun olup olmayacağının açıklık kazanmadığını belirtti. Bakan Babacan, Türkiye'nin zaten bir yardım talebinde bulunmadığını, ABD yönetiminin kendi girişimi çerçevesinde bir yardım gelecekse, bunun nasıl olacağını tayin etmenin yine ABD'ye ait olduğunu söyledi. Babacan, yardımın, Türkiye için öncelikli konu olmadığını kaydetti. 
     Babacan, ''Amerikan yönetimi yetkilileri ile görüşmesinin söz konusu olup olmadığı'' sorusuna ise ne Amerikalı yetkililerden, ne de kendisinden görüşme yönünde bir talep olduğunu söyledi. 
     Devlet Bakanı Babacan, Washington'da bulunduğu süre içinde IMF Başkanı Horst Köhler, Dünya Bankası Başkanı James Wolfensohn ile ikili görüşmelerinin yanı sıra Fransa ve Almanya maliye bakanları ile de biraraya gelecek. 
     





</TEXT>
</DOC>
