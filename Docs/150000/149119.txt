<DOC>
<DOCNO> 149119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/soneko30.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Hazine tek hesabı ile ilgili hazırlıklar sürüyor... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Hazine Tek Hesabı oluşturulmasıyla ilgili hazırlıkların sürdüğünü bildirdi. 
     Acil Eylem Planı çerçevesinde, kurumlararası işbirliği ve koordinasyonu sağlamak amacıyla, Devlet Bakanı ve Başbakan Yardımcısı Şener, SPK, BDDK, EPDK, Rekabet kurumu, Kamu İhale Kurulu, Telekomünikasyon Kurulu başkanları ve DPT müsteşarı Ahmet Tıktık ile biraraya geldi. 
     Şener, EPDK'da yapılan toplantının açılışında yaptığı değerlendirmede, bugünkü toplantıda Acil Eylem Planı'nda öngörülen, enerji sektörünün serbest rekabete açılması yolunda yapılan çalışmaların gözden geçirileceğini bildirdi. 
     
     DAHA HIZLI, DAHA ETKİN KAMU YÖNETİMİ OLUŞTURMAK İSTİYORUZ 

     Devlet Bakanı ve Başbakan Yardımcısı Abdüllatif Şener, Kamu Yönetim Reformu ile ilgili yasal bir düzenleme yapılması gerektiğine işaret ederken, daha işlevsel, daha hızlı ve etkin kamu yönetimi oluşturmak istediklerini söyledi. 
     Acil Eylem Planı çerçevesinde, kurumlararası işbirliği ve koordinasyonu sağlamak amacıyla, Devlet Bakanı ve Başbakan Yardımcısı Şener, SPK, BDDK, EPDK, Rekabet kurumu, Kamu İhale Kurulu, Telekomünikasyon Kurulu başkanları ve DPT müsteşarı Ahmet Tıktık ile biraraya geldi. 
     Başbakan Yardımcısı Şener, EPDK'da gerçekleşen toplantı öncesi basın mensuplarına yaptığı açıklamada, kurumlararası işbirliği ve koordinasyonun önemine dikkat çekerek, Acil eylem Planı çerçevesinde yapılacak reformların önemli bir kısmının bağımsız kurullarla işbirliği gerektirdiğini anlattı. 
     Belirli aralıklarla yapılacak bu toplantılarda, Acil Eylem Planı çerçevesinde yapılması gereken işlerle ilgili görüş alışverişinde bulunacaklarını kaydeden Şener, şöyle devam etti 
     ''Bu tür toplantıları periyodik olarak devam ettirerek, konuları masaya yatırıp birlikte değerlendireceğiz. Önemli olan, diyalog ve işbirliğidir. Bugünkü toplantımızın gündeminde enerji sektörü var. Enerji piyasasının serbest rekabete açılması yolunda yapılan çalışmaları ve yapılması gerekenleri gözden geçirmiş olacağız.'' 
     
     SORULAR 

     Daha sonra gazetecilerin sorularını yanıtlayan Başbakan Yardımcısı Şener, ''üst kurulları içine alan yasa üzerinde yapılan çalışmaların içeriğinin'' sorulması üzerine, şunları söyledi 
     ''Devlette çok değişik konularda çalışmalar yapılmaktadır. Herhangi bir bakanlıkta yüzlerce çalışma yapıldığını görürsünüz. Önemli olan o çalışmalar için siyasi karar verilmesi, yasalaşma noktasına gelmesi. Henüz çeşitli taslakları bulunan bir çalışmanın bu taslaklarından birindeki bir ifadeyi öne çıkararak değerlendirme yapmaktadır basın. Ama biz her türlü değerlendirme ve görüşe açığız. 
     Kamu Yönetim Reformu ile ilgili bir yasal düzenleme yapılması gerekiyor. Hükümetimiz bu konuda çalışmalar yapıyor. Henüz bir tasarı oluşmuş durumda değil. Değişik metinlerde görülen ifadelere takılmamak lazım. Hantal yapı yerine daha işlevsel, daha hızlı, etkin ve etkin kamu yönetimi oluşturmak istiyoruz.'' Bağımsız düzenleyici otoritelerin durumunun da önemli olduğuna işaret eden Şener, ''bu otoriteler, ismi üzerinde düzenleyici kurumlardır, bağımsız kurumlardır. Bu iki niteliğini birbirinden ayırmak suretiyle bağımsız düzenleyici otoriteleri tanımlamak, anlatmaya çalışmak mümkün değildir, bundan sonra yapılacak yasal düzenlemelerde bu bağımsızlık ve düzenleyiciliğe vurgu yapacak şekilde ele alınacaktır, ona göre değerlendirilecektir'' dedi. 
     Kamu hesaplarının tek hesapta toplanmasına ilişkin soru üzerine de Şener, Hazine Tek Hesabı oluşturulması konusunda yasal düzenleme yapıldığını hatırlattı. 
     Başbakan Yardımcısı Şener, uygulama tebliğlerinin Maliye Bakanlığı ve Hazine Müsteşarlığı tarafından hazırlanmaya devam edildiğini, şu an yeni bir düzenleme bulunmadığını kaydetti. 
     





</TEXT>
</DOC>
