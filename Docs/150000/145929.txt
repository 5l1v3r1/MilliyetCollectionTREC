<DOC>
<DOCNO> 145929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sondun22.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoon ''Aslında düşmanı yeniyoruz'' 
</HEADLINE>
<TEXT>

     İngiltere Savunma Bakanı Geoff Hoon, The Times gazetesine yazdığı makalede, ''aslında düşmanı yenmekte olduklarını'' belirtti. 
     ''Hiçbir objektif, savaşın gerçek fotoğrafını bütünüyle ortaya koyacak büyüklükte değil, aslında düşmanı yeniyoruz, ancak halkın bunu televizyon ekranlarına bakarak anlaması mümkün değil'' ifadelerini kullanan Hoon, Irak savaşında yeni bir ''savaş anlayışı''nın olmadığını, değişenin sadece, sıradan halkın savaşı görme yöntemi olduğunu kaydetti. 
     Gazetecilerin savaştaki anlık değişimleri aktardıklarını hatırlatan Hoon, ancak bu haberlerin savaşın ''bütün fotoğrafını'' yansıtmadığını savundu. 
     Anlık olayları ya da dar kesitleri aktarmanın kamuoyunu yanlış yönlendirdiğini belirten Hoon, televizyon izleyicilerinin her zamankinden çok haber aldıklarını, ancak aslında her zamankinden az gerçeğe ulaşabildiklerini öne sürdü. 
     Koalisyonun planlara uygun, emin adımlarla ilerlediğini ifade eden Savunma Bakanı, şu ana kadar 7000 sorti yaptıklarını, kara birliklerinin Bağdat'a doğru ilerlemeye devam ettiklerini belirtti. 
     Medyadan, bu dönemde sorumlu yayın yapmasını isteyen Hoon, gerçeğin, haber bültenlerine yansıdığı gibi olmadığını, Saddam'ın güneyde büyük kayba uğradığını kaydetti. 
     


     




</TEXT>
</DOC>
