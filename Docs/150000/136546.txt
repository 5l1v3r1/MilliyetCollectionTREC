<DOC>
<DOCNO> 136546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/yasam/yas01.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kim olursan ol ama kirlenme 
</HEADLINE>
<TEXT>

Paris’te yaşayan neyzen Kudsi Erguner’in Mevlevi ayinleri ve eğlence düşkünü Mevlevileri’ de eleştirdiği anılarını topladığı kitap büyük tartışma yaratacak... 
     SERHAT OĞUZ İstanbul 

     Türk müziğinin dünyada tanınmasında büyük katkısı olan neyzen Kudsi Erguner, anılarını "Bir Neyzenin Yolculuğu Ayrılık Çeşmesi" adlı bir kitapta topladı. Erguner kitapta, özünden çok uzaklaştığını iddia ettiği sema ayinlerine duyduğu tepki nedeniyle kurduğu Mevlevi topluluğuyla çıktığı Avrupa turnesinde yaşadığı bir olayı şöyle anlatıyor 
     
     Sapına kadar Mevlevi 
     "Barcelona’ya geldiğimizde yaptığım konuşmada, İspanya’nın Franco devrinden yeni çıktığını, dolayısıyla davranışlarımızda dikkatli olmamız gerektiğini anlatmaya çalıştım... Sözümü bitirdiğimde Ahmet Bican’ın en has semazeni bıyığını burarak, "Sen ne diyorsun hepimiz sapına kadar Mevlevi’yiz" diye yanıt verince susmaktan başka çarem kalmadı. Aynı gece sabaha karşı otel resepsiyoncusu beni yardıma çağırdığında ise Mevleviliğin sapının ne olduğunu anladım. Yanlarına sokaktan buldukları fahişeleri alarak otele gelen zil zurna semazenler, kadınları otele sokmak istemeyen zavallı resepsiyoncuyu bir güzel tartaklamışlardı." 
     Erguner’in, aynı turnede yaşandığı bir başka olayın kahramanı da bir hafız... "Rond - Point Tiyatrosu’nda yaptığımız Mevlevi ayininin sonunda, Kur’an okundu. Çıkışta bizi bekleyen kalabalığının arasında, Mevlana’nın eserlerinden Fransızca’ya yaptığı tercümelerle meşhur, Eva de Vitray Meyerovitch, okunan surenin hangisi olduğunu sordu. Bu esnada biraz evvel Kur’an-ı Kerim’i okumuş olan şahıs yanıma gelerek Moulin Rouge’a Paris’in erotik şovlar yapılan ünlü gece kulübü kaç paraya girildiğini biliyor musun ’ dedi. Sonradan şaşkınlıkla, sure numarası diye Eva’ya kafadan attığım Moulin Rouge’a giriş fiyatını, hafıza da sure numarasını verdiğimin farkına vardım." 
     
     Kılıç kalkan ekibi gibi 
     Kudsi Erguner, gösteriye dönüştürüldüğünü iddia ettiği Konya’da yapılan sema törenlerini de şöyle eleştiriyor "Bugün tasavvufa ve Mevlevi ayinine meraklı bir dolu insan şüphesiz ki Konya’yı bu mistik hareketin merkezi olarak görüyor. Bunun nedeni bu gösterilerdir. Halbuki bu gösteriler, binlerce yıllık birikime sahip, İslam tasavvufunun Konya folkloruna indirgenmesinden başka bir şey değil. Dönen dervişlerin, maalesef kılıç kalkan ekibinden hiçbir farkı yok". 
     
Hırsız’ Jean Michel Jarre      New age müziğin ünlü temsilcisi Jean Michel Jarre’ı da eserini kullanmakla suçluyan Erguner, bu konuda da şunu iddia ediyor "Fransız Devrimi’nin 200. yılı için hazırladığı projede, kendisine danışmanlık yapan bir arkadaşım, haberim olmadan Senanque Manastırı’nda yaptığım bir plak kaydından arta kalan bir bölümünü önermiş. Jarre’da benim taksimlerim üzerine eklediği birkaç sesle Revolution’ isimli bestesini yapmış. Çoğu Avrupalı gibi Jarre’da Avrupalı olmayan her müziği geleneksel, dolayısıyla kamu malı zannedecek kadar cahildi veya öylesi kolayına geliyordu... Sonunda dava açtım ve eserin bana ait olduğunu kolaylıkla ispatladığım için de davayı kazandım." 
     



 YAŞAM 














</TEXT>
</DOC>
