<DOC>
<DOCNO> 139038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/ekonomi/aeko.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
At pazarlığı’ imajını düzeltme lobisi 
</HEADLINE>
<TEXT>

Tezkere gecikip, ABD medyasında Türkiye’yi küçük düşürecek yayın bombardımanı başlayınca, TÜSİAD da ABD Temsilciliği aracılığıyla karşı lobiye girişti 
     YASEMİN ÇONGAR Washington 

     Türk Sanayicileri ve İşadamları Derneği TÜSİAD ABD Temsilcisi Abdullah Akyüz, ABD Başkanı Bush’un at pazarlığı’na benzettiği, Ankara ile Washington arasındaki pazarlığın Amerikan kamuoyuna yansıma biçiminin Türkiye’nin imajını ciddi biçimde yıprattığına dikkat çekti. 
     ABD’de Türkiye konusunda "ilkeleriyle değil paraya göre hareket eden ve müttefikliğinin kalitesi sorgulanan bir ülke" imajı oluştuğunu belirten Akyüz, "Bu imaj, Midnight Express’ filminin etkisi gibi bir olumsuzluk doğurdu. Bir haftada, Türkiye’nin Kongre’de lobi için harcadığı üç beş yıllık emeği ve parası gitti" dedi. 
     Akyüz, ABD’nin Türkiye’nin iktisadi ve siyasi zorluklarını bilmesine karşın, "işbirliğini ucuza kapatmak istediğini" de savundu. TÜSİAD Temsilcisi, "Karar gecikince, özellikle de 18 Şubat tarihinin ABD’nin Türkiye’deki üs ve limanların modernizasyonuna izin veren tezkerenin çıkmasını istediği tarih geçtiği andan itibaren, Türkiye aleyhine bir medya bombardımanı başladı. Bunda Bush yönetiminin de katkısı oldu" dedi. Akyüz, Türkiye’nin imajının düzeltilmesi için kampanya başlatması gerektiğini söyledi. 
     
     Parlamenterlere mektup 
     Akyüz, ABD’li parlamenterler ve medya kuruluşlarına da mektup gönderdi. Türkiye’nin operasyonunun Kuzey Irak’ta Kürt devleti kurulmasına yol açabileceğinden çekindiğini vurgulayan Akyüz, Türkiye’nin Körfez savaşındaki kaybını unutmadığını belirterek, "ABD’nin amacı Ortadoğu’ya demokrasi getirmekse, tüm bölgedeki tek demokratik Müslüman ülkeye hak ettiği tolerans ve özeni göstermelidir" dedi. 
     
Türkiye astronomik rakam ortaya attı’      Financial Times’te FT , "ABD yüksek fiyat ödemeye hazırlanıyor" başılığıyla yayımlanan haberde, Körfez savaşında gönüllü hareket etmeyen müttefiklerin, fatura çıkarma zamanı geldiğinde kendilerini ön plana çıkarmaya çalıştıkları belirtildi. 
     ABD yönetiminin 2 - 3 milyar dolarla başlattığı Irak pazarlığında Türkiye’nin 92 milyar dolar gibi astronomik bir rakam ortaya atıldığı kaydedildi. Haberde, Türkiye’nin de haklı gerekçeleri bulunduğu da belirtilerek, anlaşma olmamasının hem Türkiye, hem de ABD açısından durumu çok güçleştireceği ifade edildi. 
     Yazıda, Türkiye’nin karşı duruşunun ABD açısından bir ikilem yarattığı ve tek yanlı olarak oluşturduğu gündemin önceden tahmin etmediği bir biçimde kendisine çok daha pahalıya mal olacağı belirtildi. 
     



 EKONOMİ 



















</TEXT>
</DOC>
