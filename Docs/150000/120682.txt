<DOC>
<DOCNO> 120682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/guncel/gun04.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuğuma tavsiye etmem 
</HEADLINE>
<TEXT>

Eğitim-Sen’in anketi, öğretmenlerin mutfak masrafını bile karşılayamayacak durumda olduğunu gösteriyor. Öğretmenlerin yüzde 53.8’i çocuğunun öğretmen olmasını istemiyor 
     SİBEL KAHRAMAN İstanbul 

     24 Kasım Öğretmenler Günü, bugün tüm yurtta törenlerle kutlanıyor. Öğretmene şarkılar söyleniyor, şiirler okunuyor. Yetkililer, "Öğretmenin durumunu düzelteceğiz" sözü veriyor. Ancak bir de rakamsal gerçekler var. 
     Eğitim - Sen’in yaptığı çalışmaya göre, 1993’te öğretmenin aylığı 506 dolar iken bugün 375 dolara düştü. 1997’de 4 kişilik bir ailenin zorunlu gideri 120 milyon lira iken öğretmen maaşı 52 milyon liraydı. 2002’de de bir öğretmen 600 milyon lira alırken, 4 kişilik ailenin zorunlu gideri de 1 milyar 54 milyona çıktı. Öğretmen ailesi mutfak masrafını dahi karşılayamayacak durumda bulunuyor. 
     
     BORÇ VE TAKSİTLE YAŞIYOR 
     Eğitim - Sen’in yaptığı anket, öğretmenlerin borç ve taksitle yaşadıklarını da ortaya koyuyor. Borç ve taksitli yaşamda bankalar, gıda ürünleri satan yerler ve dayanıklı tüketim ürünlerinin borçlanma yüzdelerinin çok yüksek olduğu görülüyor. 
     15 il ve bin öğretmen arasında yapılan anket sonuçlarına göre, öğretmenlerin yüzde 53.8’i çocuğunun öğretmen olmasını istemiyor. Yüzde 37.2’si öğretmenliği isteyerek seçmediğini belirtiyor. Yüzde 46’sı tekrar öğretmen olmak istemediğini belirtirken, büyük bölümü kirada oturuyor. Yüzde 26.8’i hiç tatil yapamıyor ve yüzde 37.6’sı sosyal etkinliklere 5 milyon liradan az para ayırabiliyor. 
     
     ÖĞRENCİYLE İLGİLENEMİYOR 
     Kalabalık sınıflarda öğrencilerle iletişim kuramadıklarını söyleyen öğretmenler, öğrencilerle birebir ilgilenemediklerini ifade ediyor. 
     Araştırmaya göre, öğretmenlerin 5 yıldızlı otelde bir gecelik konaklama için 22, lüks bir lokantada akşam yemeği için 13, bir haftalık Uludağ gezisi için 61 gün, Ankara’da normal bir semtte ev alabilmek için ise 10 yıl çalışması gerekiyor. 
     



 GÜNCEL 




















</TEXT>
</DOC>
