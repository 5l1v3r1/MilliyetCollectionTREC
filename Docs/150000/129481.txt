<DOC>
<DOCNO> 129481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sondun19.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Libya'dan ABD'ye zeytin dalı... 
</HEADLINE>
<TEXT>

     Libya, ABD'li ''İnternet Güzeli'' adayı Tecca Zendik'e, fahri konsolosluk ve Libya vatandaşlığı verdi. 
     Libya Haber Ajansı Jana, ABD'de yaşayan ve yarışmada ABD'yi temsil eden Zendik'e, geçen Pazar günü Başkent Trablus'ta yapılan törenle, Libya vatandaşlığı ve ''Amerika Fahri Konsolosu'' unvanı verildiğini bildirdi. Ajans, Libya vatandaşlığı verilen Zendik'e, Libya pasaportu da takdim edildiğini kaydetti. 
     Törende konuşan Libya Dışişleri Bakanlığı Sözcüsü, Libya'nın ABD ile ilişkilerinin gelişmesinde Zendik'in etkin bir rol oynayacağına inandıklarını söyledi. 
     Zendik ise törende yaptığı konuşmada, barış için çalışacağı sözü vererek, kendisi ve birçok Amerikalı'nın savaşa karşı olduğunu, diğer insanlarla dostluk geliştirmeyi arzu ettiklerini ifade etti. Zendik, ABD'nin Miss Net World adayı olarak geçen Kasım ayında Trablus'a gitmişti. İnternet kullanıcılarının oylarıyla yapılan yarışmayı, İngiltere'nin adayı Lucy Layton kazanmıştı. 
     Libya, Washington yönetiminin, ''teröre destek veren ülkeler'' listesinde yer alıyor. 
     





</TEXT>
</DOC>
