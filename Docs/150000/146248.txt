<DOC>
<DOCNO> 146248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sontur17.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Asmalı Konak Anıtı, törenle açıldı... 
</HEADLINE>
<TEXT>

     Özel bir televizyon kanalında yayımlanan ''Asmalı Konak'' isimli dizinin anısına, Nevşehir'in Ürgüp İlçe Belediyesi'nce yaptırılan anıt, törenle açıldı. 
     Nevşehir Valisi Alaattin Turhan, Ürgüp'ün Yunak Mahallesi'ndeki törende, sanatın bir ülkenin gelişmesi ve kalkınmasının temel taşlarından biri olduğunu vurgulayarak, sanata ve sanatçıya olan duyarlılığın bu tip örneklerle ortaya konulmasının, sanatçı ile halk ilişkilerini daha da güçlendireceğini söyledi. 
     Ürgüp Kaymakamı Necdet Türker de, iç turizm hareketliliğinin en alt düzeyde gerçekleştiği bir dönemde gösterime giren Asmalı Konak dizisi ile birlikte Ürgüp ve tüm Kapadokya bölgesinin, tarihinde görülmemiş bir iç turizm hareketliliğine sahne olduğunu belirterek, dizinin, bölgeyi tüm ülkeye kısa süre içerisinde tanıttığını kaydetti. 
     Belediye Başkanı Bekir Ödemiş ise doğal ve kültür zenginliği ile Türkiye'nin önemli merkezi konumundaki Ürgüp İlçesi ile Kapadokya bölgesindeki diğer önemli merkezlerin tanıtımına büyük katkı sağlayan dizinin tüm ekip ve çalışanlarına teşekkür olarak anıtı yaptırdıklarını kaydetti. 
     Ödemiş, 37 günde hazırlanan Asmalı Konak Anıtı'nın, yöresel taşlardan yapıldığını ve 15 milyar liraya mal olduğunu bildirdi. 
     Daha sonra, tasarımı Ürgüp Belediyesi İnşaat Teknikeri Ömer Tanfer Temel tarafından hazırlanan ve Kapadokya bölgesi taşları ile yapılan Asmalı Konak'ın taş kabartmasının yanı sıra dizi oyuncularının ve teknik ekibin isimlerinin yer aldığı anıt, Vali Alaattin Turhan tarafından açıldı. 
     Anıtın açılış törenine katılan dizinin yapımcısı Abdullah Oğuz ile başrol oyuncuları Özcan Deniz, Selda Alkor, Menderes Samancılar ve diğer oyuncular, vatandaşların büyük ilgisiyle karşılaştılar. Açılışa Nurgül Yeşilçay katılmadı. 
     




</TEXT>
</DOC>
