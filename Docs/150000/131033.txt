<DOC>
<DOCNO> 131033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sonspo07.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Pistons-Heat maçında Mehmet Okur, 6 sayı kaydetti... 
</HEADLINE>
<TEXT>

     ABD Profesyonel Basketbol Ligi'nde NBA 11. hafta mücadelesine, bu sabaha karşı yapılan 5 maçla devam edildi. 
     Mehmet Okur'un forma giydiği Merkez Grubu ikincisi Detroit Pistons, deplasmanda Miami Heat'e 88-85 yenilerek, 37. maçında 12. yenilgisini aldı. 
     Karşılaşmada sonradan oyuna giren ve 16 dakika sahada kalan Mehmet Okur, 6 sayı kaydederken, yalnızca 2 sayılık atışlar kullandı ve 8 şutta 3 isabet sağladı. Okur ayrıca, 4 hücum ve 5 savunma ribaundu almasının yanısıra 2 de asist yaptı. 
     Konuk ekibin bu maçtaki en skorer isimleri olarak 24 sayıyla Richard Hamilton, 18 sayı ve 5 ribauntla Chauncey Billups, 18 sayıyla Clifford Robinson ve 12 ribauntla da Ben Wallace göze çarptı. 
     Evsahibi ekipte ise Caron Butler, 22 sayı, 8 ribaunt ve 4 asist, Rasual Butler de 16 sayı ve 5 ribauntluk performanslarıyla takımlarını galibiyete taşıdı. 
     Ortabatı Grubu'nda 2. sırada bulunan San Antonio Spurs'ın, kendi sahasında Phoenix Suns'a 108-100 üstünlük sağladığı maçta, 38. maçında 24. galibiyetini elde eden Spurs'da, ''ikiz kuleler'' olarak adlandırılan oyunculardan Tim Duncan, muhteşem bir performans göstererek, 38 sayı, 16 ribaunt, 9 asist ve 5 blokla oynadı ve ''triple-double'' yapmayı kılpayı kaçırdı. ''Amiral'' lakaplı David Robinson, 11 sayı, 14 ribaunt ve 6 blokluk performans gösterirken, Tony Parker da 15 sayı ve 4 ribauntla galibiyete katkı yaptı. 
     Konuk ekipte ise Stephon Marbury'nin 29 sayı, 8 ribaunt ve 7 asist, Amare Stoudamire'in 24 sayı ve 15 ribaunt, Shawn Marion'ın da 23 sayı ve 9 ribaundu galibiyete yetmedi. 
     Diğer karşılaşmalarda, deplasmanda Toronto Raptors, Washington Wizards'ı 84-75, kendi sahalarında da New York Knicks, Chicago Bulls'u 98-86 ve Milwakuee Bucks da Atlanta Hawks'ı 97-88 yendi. 
     Lige, yarın sabaha karşı yapılacak 11 maçla devam edilecek. 
     





</TEXT>
</DOC>
