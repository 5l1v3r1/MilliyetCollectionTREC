<DOC>
<DOCNO> 101183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/son/sontur09.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli Derviş'in istifası geç kalmış bir karar'' 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, Devlet Bakanı Kemal Derviş'in istifasını ''Sayın Derviş Türkiye'nin gündemini fazlasıyla meşgul etmiştir, geç kalınmış bir karardır'' diye değerlendirdi. 
     Bahçeli, partisinin Büyük Anadolu Oteli'ndeki il başkanları ve milletvekilleriyle yapılan toplantının açılışında konuştu. Bahçeli, konuşmasının ardından soruları yanıtlar. 
     Bahçeli, Devlet Bakanı Kemal Derviş'in istifasını nasıl değerlendirdiğinin sorulması üzerine, ''Sayın Derviş Türkiye'nin gündemini fazlasıyla meşgul etmiştir, geç kalınmış bir karardır'' dedi. 
     Seçimin ertelenmesine yönelik görüşlerinin sorulması üzerine, Bahçeli, Türkiye'de seçim sürecine girildiğini, seçimin ertelenmesinin söz konusu olmadığını belirterek, ''Bu tür davranışlar Türkiye'yi yeni siyasi kriz ve kaoslara sürükler. Şimdiki ittifaklar seçimden kaçış ittifaklarıdır. Bunda da AB'ı siyasi malzeme ve ticaret malzemesi olarak kullanmaktadırlar'' diye konuştu. 
     ''İttifaklar MHP'ye oy kaybettirmez mi '' şeklindeki soruya MHP Genel Başkanı Bahçeli, ''MHP, bu seçimin en güçlü partisi olacaktır. MHP'nin rakibi yoktur, yarış içerisinde olduğu siyasi partiler vardır'' yanıtını verdi. 
     Bahçeli, ''AB Uyum Yasası'nın sadece idam cezasıyla ilgili bölümünü mü Anayasa Mahkemesi'ne götüreceksiniz '' şeklindeki bir soruyu yanıtlarken, uyum yasasının uzman kişiler tarafından incelendiğini, önümüzdeki günlerde Anayasa Mahkemesi'ne başvurunun yapılacağını kaydetti. Bahçeli, incelemenin bütüne yönelik yapıldığını, hukuken yapılan incelemenin nerelerin Anayasa'ya aykırı olduğunu gösterirse o yönlerden başvuru yapılacağını bildirdi. 
     Bölücü örgüt ile ilgili bir soru üzerine de Bahçeli, ''Bölücü örgütün yanında şimdi 6 tane de siyasi parti var'' yanıtını verdi. 
     Bahçeli'nin bu yanıtı salonda bulunan milletvekilleri ve il başkanları tarafından uzun süre alkışlandı. 
     Devlet Bahçeli, ''DYP Genel Başkanı Tansu Çiller'in MHP'siz hükümet arzuladığı yönünde açıklaması var. Bunu nasıl değerlendiriyorsunuz '' şeklindeki bir soru üzerine görüşlerine saygı duyduğunu belirtti ve ''MHP'siz hükümet başarabiliyorlarsa uygulasınlar'' dedi. 
     
</TEXT>
</DOC>
