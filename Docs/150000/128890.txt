<DOC>
<DOCNO> 128890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sondun12.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD...Houston, ''en şişmanların yaşadığı kent'' seçildi... 
</HEADLINE>
<TEXT>

     Nüfusunun önemli bölümünü aşırı kiloluların oluşturduğu ABD'nin 4. büyük kenti Houston, 3. kez arka arkaya ''en şişmanların yaşadığı kent'' seçildi. 
     ABD'nin önde gelen ''fitness'' dergilerinden ''Men's Fitness'' tarafından her yıl yapılan araştırmanın sonuçlarına göre, Texas-Houston ''en şişman kent'' seçilirken, Hawaii'nin başkenti Honolulu da ''en formda kent'' olarak belirlendi. 
     Dergi, Houston'un yeniden en şişman kent seçilmesinde, bölgenin sıcak ve nemli iklimi, kentin berbat hava kalitesi, açık hava park ile spor alanlarının eksikliği ve kent halkının aşırı yağlı ayaküstü türü yiyeceklere sevgisinin etken olduğunu açıkladı. 
     Geçen yıl ''Haydi Zayıfla Houston'' sloganıyla kent halkını form tutmaya ve sağlıklı yaşamaya özendirmek isteyen kentin Belediye Başkanı Lee Brown ise derginin kararına tepki göstererek, kent sakinlerinin kilo vermek ve sağlıklı yaşamak için son bir yılda çok çaba sarfettiğini savundu. 
     Belediye Başkanı Brown, kendisinin de geçen yıldan bu yana yaklaşık 9 kilo verdiğini söyledi. 
     ABD'nin en şişman kentleri sıralamasında, Houston'u Chicago, Detroit, Philadelphia ve St Louis kentleri izledi. New York kenti de 15. sırada yer aldı. 
     Ülkenin en formda kentleri sıralamasında ise Honolulu'nun ardından Seattle, San Fransisco, Colorado Springs ve San Diego kentleri geldi. 
     





</TEXT>
</DOC>
