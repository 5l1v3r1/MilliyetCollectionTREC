<DOC>
<DOCNO> 148397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sonspo13.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Şen Başkanlığa aday değilim 
</HEADLINE>
<TEXT>

     Fenerbahçe Kulübü eski başkanı Ali Şen, kulüp başkanlığına aday olmadığını belirterek, ''Benim yüzüm artık eskidi, yeni yüzler çıksın istiyorum'' dedi. 
     Işık Sigorta'nın ''11 Altın Adam'' Yarışması'na konuk olarak katılıp, basın mensuplarının sorularını yanıtlayan Şen, ''Bana Fenerbahçe'ye başkan oluyor musun sorusu 25 yıldır soruluyor. Yeni yüzler çıkmasını istiyorum. Bugünkü Fenerbahçe gençliği Ali Şen'i ne yapsın. Ben asla Fenerbahçe başkanlığı boşalsın da ben geleyim diye düşünmedim'' diye konuştu. 
     Bundan önce iki kez yaptığı Fenerbahçe Kulübü başkanlığı görevine davet üzerine geldiğini ileri süren Şen, şöyle devam etti 
     ''Bir göreve talip olunması için o koltuğun boş olması lazım. Eğer, Aziz Yıldırım istifa ederse, kulüp yeni bir isim çıkarmalı. Bu da olmaz, bana gelirlerse birisini buluruz. Fenerbahçe ortada kalmaz. Sahipsiz de kalmaz.'' 
     
     ''İSTİFA ETMESİNİN ANLAMI KALMADI'' 
     Başkan Aziz Yıldırım'ın artık istifa etmesinin de anlamının kalmadığını iddia eden Ali Şen, ''Çünkü taraftar kendisini gönderdi'' dedi. 
     Şen, Aziz Yıldırım'ın Fenerbahçe Şükrü Saraçoğlu Stadı'nı yaparak taraflı tarafsız herkesin gönlünde taht kurduğunu, ancak bunun yeterli olamayacağını belirterek, ''Keşke kendisi zamanında benim sözlerimi dinleseydi. Yeniden başkanlığa seçilebilirdi. Ancak, şimdi taraftar Onu gönderdi. Taraftarın gönderdiği bir başkanın geri döndüğünü de ben görmedim. Artık Aziz Yıldırım'a düşen görev, kulübü bir an önce kongreye götürmek ve yeni başkanın önünü açmaktır'' şeklinde konuştu. 
     
     ''BORÇSUZ BIRAKMALI'' 
     Kendisinin 1998 yılında şirketleşmenin gerçekleşmemiş olmasından dolayı aday olmadığını, ancak Yıldırım'a borçsuz bir kulüp bıraktığını kaydeden Ali Şen, sözlerini şöyle sürdürdü 
     ''Bizim sadece futbolculara 20.4 milyon dolar gelecek yıllara ait borcumuz vardı. Bu da gider olarak gözüküyordu. Daha sonra Okacha'yı ve Högh'ü yüksek miktarlara satarak bu da hemen kapandı. Aziz Yıldırım, görevi aldığında aynı şekilde teslim etme sözü vermişti. Şimdi ben de kendisinden borçsuz bir Fenerbahçe'yi gelecek başkana teslim etmesini bekliyorum. Alacaklarından vazgeçmesi lazım. Aksi takdirde yeni gelecek başkan görev yapamaz. Fenerbahçe, kötü yönetimlerin zararını çekemez.'' Ali Şen, Fenerbahçe'nin nasıl düzeleceği konusundaki soruları ise, şöyle yanıtladı 
     ''Fenerbahçe'nin taraftarı ayağa kaldıracak bir yönetime ihtiyacı var. Futbolcu veya teknik adamın değişmesiyle bir şey düzelmez. Boynu bükük Fenerbahçe taraftarının boynunu yukarı kaldıracak bir başkan gerekli. Geçmişte biz Metin Aşık, Güven Sazak ve Hasan Özaydınlı'ya ''kötü'' diyerek haksızlık etmişiz. Eskiden Fenerbahçe her alanda en önde ve liderdi. Takip edilmeye alışık bir Fenerbahçe, takip eden bir hale geldi. Bütün unvanlarımız gitti. Fenerbahçe'nin sadece futbol takımı olarak değil, kulüp olarak küçülmesine ve sıradanlaşmasına isyan ediyorum. En büyük korkum, gelecek 5-10 yılda taraftar olarak azınlık haline düşmek.'' 
     
     ''KULÜBÜ YEDİEMİN'E BIRAKMAM'' 
     Gazetecilerin ısrarlı bir şekilde başkanlığa aday olup olmayacağı konusundaki soruları üzerine Ali Şen, dolaylı olarak adaylığı için açık kapı bıraktı. 
     Başkan Yıldırım'ın kötü bir yönetici olduğunun altını çizen Ali Şen, görevin boşalması ve hiçbir taliplinin çıkmaması, kendisinin de davet edilmesi halinde görev alabileceğinin sinyalini verdi. 
     Ali Şen, bu şartların oluşması halinde göreve gelebileceğini ima ederek, ''Fenerbahçe asla sahipsiz kalmaz. Kulübü Yediemin'e bırakmam. Böyle bir durumda en önce ben orda olurum'' dedi. 
     Şen, bir soru üzerine Oğuz Çetin'in göreve getirilme zamanlamasının yanlış olduğunu belirterek,''Onun yerinde kim olursa olsan, sezon ortasında görev alınca çok zorlanırdı. Zamanlama yanlıştı, daha sabırlı olmalıydı. Ancak, Aziz Yıldırım da kendisine sonuna kadar destek vermeliydi'' dedi. 
     ''Ben olsaydım sezon başındaki Ortegalı, Rapaiçli kadronun başına Rabson veya Perreria'yı getirirdim. Ancak,şimdiki kadronun başına ise, Antiç, Mattehus veya Danimarkalı Olsen'i getirirdim'' diyen Ali Şen, Fenerbahçe'de bu yıl olanların örneğinin dünyada çok az görüldüğünü ileri sürdü. 
     
     ''BEŞİKTAŞ'I BEN ŞAMPİYON YAPTIM'' 
     1994 yılında göreve geldiklerinde Fenerbahçe'nin şampiyonluk şansının çok zor olduğunu gördüğünü anlatan Şen, Beşiktaş'ı kendisinin şampiyon yaptığını ileri sürerek, sözlerini şöyle sürdürdü 
     ''O zaman ben hemen, Beşiktaş'ın şampiyon olmasını istiyorum. Hakemleri korumam altına aldım dedim. Galatasaray da birden bire 3 maç kaybetti ve Beşiktaş şampiyon oldu. Aslında herkes başarıyı Süleyman Seba'ya verdi ama aslında Beşiktaş'ı ben şampiyon yaptım.'' 
     
     KALKAVAN ''ŞEN, YILDIRIM'DAN 100 KAT DAHA ADAM...'' 
     Toplantıya konuk olarak katılan Fenerbahçe eski yöneticisi Şadan Kalkavan, beraber çalıştığı Ali Şen ile Aziz Yıldırım'ın kıyaslanması istendiğinde, ''Aziz Yıldırım içi başka, dışı başka bir insandır. Ali Şen, Aziz Yıldırım'a göre 100 kat daha adam gibi adamdır'' dedi. 
     Ali Şen ile acı-tatlı günlerinin olduğunu anlatan Kalkavan, şöyle devam etti 
     ''Daha sonra Oğuz-Aykut'un gönderilmesi nedeniyle dayanamayıp istifa ettim. Aziz Yıldırım başkan oldu ve iki sene sonra 7-8 kez yazıhaneme geldi. Ben de ısrarlarına dayanamayıp birlikte yola çıktık. 1 ay her şey yolunda gitti. Bir gün bana Basına telefonla konuşma, cep telefonlarını kapat dedi. Ben de kabul etmeyince görüş ayrılıklarımız başladı. Ardından Ali Sami Yen Stadı'nda Galatasaray'ı 1-0 yendiğimiz maç öncesinde dayısına söz verdiğini belirterek ABD'ye gitti. Oradan da beni arayıp, kardeşim gibi sevdiğim Selim Soydan'ı eleştirdi. Sonra da yüzüne karşı tam tersini söyledi.'' Şadan Kalkavan, ''Görev alıp almayacağı hakkında bir soru üzerine de, ''Ben Fenerbahçe'nin bir neferiyim. Koltuk meraklısı değilim. Eğer bir görev verilirse yaparım'' dedi. 
     





</TEXT>
</DOC>
