<DOC>
<DOCNO> 108253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sondun15.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba Bush "Saddam'dan nefret ediyorum" 
</HEADLINE>
<TEXT>

     ABD Başkanı George W. Bush'un babası, eski başkan George Bush, ''Saddam'dan nefret ediyorum'' dedi. 
     CNN televizyonu sunucusu Paula Zahn'a özel demeç veren baba Bush, ''1991 yılında koalisyon güçlerinin Bağdat'a girerek Saddam'ı yakalamamasından üzüntü duymadığını'' da ifade etti. ''Bunu yapsaydık ne olacağını biliyordum. Koalisyon parçalanacaktı'' diyen Bush, ''tek üzüntüm, her liderin başına gelebileceği gibi, yanılmış olmam. Ben Saddam'ın kendiliğinden devrileceğini sanıyordum'' diye konuştu. 
     ''Komutanlara Kuveyt'in Irak kuvvetlerinden geri alınması görevi verildiğini ve bu görevi başarıyla yerine getirdiklerini'' kaydeden Bush, ''şimdi Saddam'ın iktidarda olmasından mutlu muyum Kesinlikle hayır. Zamanında başka türlü hareket etmemizi söyleyenlerin eleştirileri beni rahatsız ediyor mu Ona da hayır'' dedi. 
     
     UÇAĞININ DÜŞTÜĞÜ ADADA MÜLAKAT 
     Başkan Bush'un bu mülakatı, II. Dünya Savaşı'nda savaş pilotuyken uçağının düştüğü Japonya'nın 750 km uzağındaki bir adada verdiği belirtildi. 
     Mülakatta eski başkan Bush, savaş deneyiminin başkanlık dönemini nasıl etkilediğini ve Irak liderinden nasıl nefret ettiğini de anlattı. Bush, şunları söyledi 
     ''Saddam'dan nefret ediyorum. Öyle pek fazla kişiden nefret etmem. Kolay kolay da nefret etmem. Fakat o hayvan gibi çok kaba biri. Kendi halkına karşı zehirli gaz kullandı. Bu adam ıslah olmaz. Kalbimde ona karşı sadece nefret var. Ama başına da çok iş geldi, ancak ölümsüzlük bunlardan değil.'' Baba Bush, ''ABD şimdi Irak liderine karşı nasıl hareket etmeli '' sorusuna da ''Bu benim değil, ABD Başkanı'nın sorunu'' karşılığını verdi. Baba Bush, ısrarlı sorulara rağmen oğluna ne gibi tavsiyelerde bulunduğu konusuna girmedi. 
     





</TEXT>
</DOC>
