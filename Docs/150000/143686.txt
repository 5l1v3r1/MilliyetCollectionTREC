<DOC>
<DOCNO> 143686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sonspo11.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor İstanbulspor'dan 3 puan almak istiyoruz... 
</HEADLINE>
<TEXT>

     İstanbulspor ile cumartesi günü kendi sahasında karşılaşacak olan Diyarbakırspor, çalışmalarını 3 puan üzerine sürdürüyor. 
     Futbol şube sorumlusu ve asbaşkan Ahmet Göksu, yaptığı açıklamada, Diyarbakırspor'un son haftalarda sergilediği güzel oyununu İstanbulspor karşısında da ortaya koyarak sahadan 3 puanla ayrılacağını söyledi. 
     Takımın şuanki durumunun iyi olduğunu, alacakları 3 puanla daha da rahatlayacaklarını belirten Göksu, ''Çalışmalarımızı galibiyet üzerine sürdürüyoruz. İstanbulspor'dan 3 puan alarak yolumuza devam etmek istiyoruz. Futbolcu, taraftar, teknik heyet ve yönetici olarak kenetlenmiş durumdayız. Takımda kardeşlik havası hakim'' diye konuştu. 
     Göksu, takımda kaleci Şenol'un kart cezalısı, Nuri'nin ise sakatlığının sürdüğünü kaydederek, şöyle dedi 
     ''Şenol kart cezalısı olması nedeniyle İstanbulspor maçında yer alamayacak. Sakatlığı süren Nuri'nin ise oynayıp oynamayacağı henüz belli değil. Takımdaki diğer futbolcularım da bir birinden kaliteli futbolculardır. Üzerlerine düşen görevi eksiksiz olarak yapacaklardır. Taraftarlarımızın da desteğiyle sahadan galip ayrılan taraf biz olacağız. Son haftalara sıkıntılı girmemek için İstanbulspor maçını kazanmamız gerekir. Futbolcularım da bunun bilincindedir.'' Göksu, uzun süreden beri gece maçı oynamadıklarını ancak, gece maçlarına yabancı olmadıklarını da ifade ederek, ''Bundan sonraki maçlarımızın çoğu gece yapılacak. Bu nedenle çalışmalarımızı gece sürdürüyoruz'' diye konuştu. 
     





</TEXT>
</DOC>
