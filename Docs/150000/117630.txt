<DOC>
<DOCNO> 117630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sonspo29.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı taraftarların öfkesi... 
</HEADLINE>
<TEXT>

     Galatasaraylı taraftarlar, dün yapılan Fenerbahçe maçında Şükrü Saracoğlu Stadı'ndan çıkarılışları nedeniyle Kulüp Başkanı Özhan Canaydın ve yönetim kuruluna tepki gösterdi. 
     Taraftarın oluşturduğu Ultraslan Derneği'nin internet sitesinde yer alan yazıda, ''Taraftarı satan başkan ve yönetimini istemiyoruz'' denildi. 
     Fenerbahçe-Galatasaray maçını izlemek üzere Şükrü Saracoğlu Stadı'na gelen sarı-kırmızılı taraftarların, maç öncesinde yaşanan gerginliklerin ardından güvenlik nedeniyle tribünden çıkarılarak topluca stattan uzaklaştırıldığı belirtilen yazıda şu görüşlere yer verildi 
     ''Maçı izlemek için tek tek stada gelen taraftarlarımız, kendileri için ayrılan numaralı tribünün sağ tarafındaki bölüme alındı. Tribünlerde Fenerbahçe taraftarının attıkları yabancı maddeler nedeniyle yaralanan taraftarlarımız, atmosferin zaman geçtikçe yükselmesi üzerine stat dışına çıkarıldı. Emniyet güçleri tarafından belediye otobüslerine bindirilerek stattan uzaklaştırılan taraftarlarımız, stattan çıktıktan sonra da saldırıya uğradı. Taraftarlarımızın bindirildiği araçların camları Fenerbahçe taraftarlarının attığı taşlar ve yabancı maddeler sonucu kırıldı. Birçok taraftarımızın yaralandığı olaylar sonrasında yabancı madde atan bazı taraftarlar gözaltına alındı. 
     Bu arada ambulanslar, olaylar sırasında yaralanan taraftarları hastanelere taşırken, taraftarlarımızın oldukça öfkeli olduğu gözlendi. Yaşanan bu olaylar sonrasında takımımız tarihinde ilk defa bir derbi maçına taraftarının desteği olmadan çıktı.'' 
     





</TEXT>
</DOC>
