<DOC>
<DOCNO> 133426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/soneko12.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsaya haftalık bakış... 
</HEADLINE>
<TEXT>

     Irak ile ilgili nihai karara uzanacak Birleşmiş Milletler silah denetçilerinin Irak raporunun, bugün BM Güvenlik Konseyi'ne sunulmasıyla birlikte başlayacak gelişmeler, Borsa'nın gündeminin ilk sırasında yer alıyor. 
     Şekeryatırım Menkul Değerler Kurumsal Finansman ve Araştırma Müdür Yardımcısı Aslı Yüksel, yaptığı değerlendirmede, Irak konusunda uluslararası temaslarda yoğunluğun arttığını vurguladı. 
     Yurtiçinde IMF ile ilişkilerin de dikkatle takip edildiğini belirten Yüksel, bir başka önemli gelişmenin de Pamukbank konusunda yaşandığını hatırlattı. 
     Yüksel, hisse senetleri piyasasında endeksin, operasyon riski ile yüzde 35 düştüğü seviyelerde taban oluşturmaya devam ettiğini kaydederek, şöyle dedi 
     ''Endeks, Ocak ayının ilk günlerinde gerilediği 9,650 desteğinden itibaren bir aydır, yükselen bir kanal içine yerleşti. Dikkat çeken gelişme, her yukarı hareketin ardından diplerin de yükselişi oldu. 9,650 den hemen sonra sıra ile 10,000 ve 10,300 dipleri endekste güçlendi. 
     Geçen hafta itibariyle de endeksin 10,500 seviyesinde güç topladığı görüldü. Son iki haftadır yoğunlaşan alımlarda, sınırlı işlem hacmine rağmen nette alıcılar artıdaydı. Bu da endekste yeni maliyetlerle mal toplandığının ve para girişinin yavaş yavaş başladığının bir göstergesi oldu.'' Yüksel, endekste 10,500-10,350-10,000 seviyeleri destek, 10,800-11,000-11,200 seviyelerini de direnç noktaları olarak gösterdi. 
     





</TEXT>
</DOC>
