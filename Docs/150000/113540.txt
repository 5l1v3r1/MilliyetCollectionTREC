<DOC>
<DOCNO> 113540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sontur37.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'nin basın otobüsünde gazetecilere saldırı 
</HEADLINE>
<TEXT>

     CHP lideri Deniz Baykal'ın Gaziantep mitinginde, İl Örgütü'nün gazetecilere tahsis ettiği otobüste, bazı gazeteciler, partili olduğu belirtilen bir kişi tarafından tartaklandı. 
     Mitingi görüntüleyen ve not almaya çalışan Kanal 5 Televizyonu muhabiri Şükran Yücel'e, otobüsün önünde yer kapmaya çalışan ve CHP Kahramanmaraş İl Başkanının oğlu olduğu ileri sürülen bir kişi tarafından küfür edildi. 
     Diğer gazetecilerin olaya müdahale etmesine sinirlenen aynı kişi, bu kez gazetecileri aşağıya çağırdı. Olayı protesto ederek inmeye çalışan TGRT Televizyonu kameremanı İlhan Ağır ve muhabir Bülent Öner, bu kişinin tekme ve tokatlarına maruz kaldı. 
     Tartaklanan gazeteciler, olaydan sonra partililer tarafından kaçırılan kişiden şikayetçi oldu. 
     





</TEXT>
</DOC>
