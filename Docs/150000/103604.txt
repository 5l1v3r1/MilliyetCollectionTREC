<DOC>
<DOCNO> 103604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sontur07.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsızların gözü döndü, karayollarındaki levhaları çalıyorlar 
</HEADLINE>
<TEXT>

     Karayollarında seyir güvenliğini sağlamak amacıyla dikilen ancak zaman zaman ''silahlı magandalar'' tarafından da hedef tahtası olarak kullanılan trafik levhalarına, şimdi de hırsızlar dadandı. 
     İstanbul'da son 3 yılda otoyollarda bulunan trafik levhaları ve aydınlatma sistemlerinin çalınması sonucu devletin 1 trilyon liraya yakın zarara uğratıldığı bildirildi. 
     Karayolları 17. Bölge Müdür Vekili Asım Öztürk, yaptığı açıklamada, sürücüleri bilgilendirmek amacıyla özellikle kavşak ve yol ayrımlarına konulan ve üzerinde daha iyi görünmelerini sağlayan özel reflektif bir maddeyle kaplanan trafik levhalarının, yol güvenliği açısından son derece önemli olduğunu söyledi. 
     Öztürk, otoyollarda seyir yapan sürücülerin kavşak noktalarında bu levhalara göre kendilerini yönlendirdiğini hatırlatarak, şöyle konuştu 
     ''Levha çalınınca sürücüye ihtiyacı olan mesaj verilemiyor. Bunun sonucu yolun yabancısı ve levhalara göre seyir yapan sürücü, kavşak notlarında ani hareketler yapmak zorunda kalıyor ve zaman zaman maddi hasarlı, ölümlü veya yaralanmalı trafik kazaları oluşuyor. Karayollarında bunun çok örneği var.'' 
     
     DEĞERİNİN YÜZDE 5-10'UNA SATIYORLAR 
     Öztürk, daha önce çarpma ve kurşunlama gibi nedenlerle zarar gören trafik levhalarının son birkaç yıldır çalınmaya başlandığını belirterek, ''Birim fiyatı 150 ile 350 milyon lira arasında değişen alüminyum levhalar, değerinin yüzde 5-10'u gibi komik bir rakamla hurdacılara satılıyor. İstanbul'da son 3 yılda otoyollarda bulunan trafik levhaları ve aydınlatma sistemlerinin çalınması sonucu devletin uğradığı zarar yaklaşık 1 trilyon lira'' diye konuştu. 
     Öztürk, hırsızların aydınlatma sistemleri ile logar kapaklarına da zarar verdiklerini, iki direk arasında bulunan 50-100 metrelik bakır kabloların kesilerek çalındığını bildirdi. 
     Hırsızlıkları önlemek için ek masraf yapıp levhaların kaynaklarca direklere tutturulduğunu, buna rağmen hırsızların demir makaslarla bunları keserek çaldığını ifade eden Öztürk, ''Her türlü önlem alınmasına rağmen hırsızlarla başedemedik. Bu işin organize bir grup tarafından yapıldığını düşünüyoruz'' dedi. 
     Asım Öztürk, hırsızlıkların önlenmesi için Emniyet Müdürlüğü'nden yardım istediklerini, ancak buna rağmen hırsızlıkların süregeldiğini ifade ederek, vatandaşların bu konuda kendilerine yardımcı olmalarını istedi. 
     
     OTOYOL DEĞİL, PAZAR YERİ 
     Son zamanlarda özellikle boğaz köprüleri ve gişelerin yoğun bir şekilde seyyarcı akınına uğradığını da ifade eden Öztürk, şunları kaydetti 
     ''Buralarda yeni bir sektör oluştu. Bazı yerlerde seyyar satıcılar otoyolları pazar yerine çevirdiler. En revaçtaki ürünleri ise çiçek, su, kağıthelva, araç bezi, dondurma ve cep telefonu şarj aletleri. Özellikle işletme istasyonlarının bulunduğu yerlerde kötü görüntünün oluşmasına neden oluyorlar. Bu duruma müdahale etmek isteyen görevlilerimizle kavga ediyorlar. Zaman zaman ekiplerimiz seyyar satıcıların bıçaklı saldırılarına hedef oluyor.'' Öztürk, seyyar satıcıların gişe sistemlerine zarar verdiğini, bazılarının bayan sürücülere sözlü ve fiziki tacizlerde bulunduğunu kaydederek, vatandaşların bu tür insanlardan alışveriş yapmaması gerektiğini sözlerine ekledi. 
     





</TEXT>
</DOC>
