<DOC>
<DOCNO> 135955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/sontur05.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumlu eylemciye operasyon niçin yapıldı 
</HEADLINE>
<TEXT>

     İstanbul Vali Yardımcısı ve Atatürk Havalimanı Mülki İdare Amiri Saim Eskioğlu, THY uçağındaki rehin alma olayıyla ilgili olarak, ''Şahsın eylem yapabilecek psikolojik yapıya sahip olmadığının anlaşılması üzerine operasyon kararı aldık'' dedi. 
     Eskioğlu, THY uçağında 2 hostesi rehin alan Ali İlker Urbak'ın yakalandığı operasyon hakkında basın mensuplarına bilgi verdi. 
     Saim Eskioğlu, uçaktaki yolcular indikten sonra uçağın 21. sırasında oturan Urbak'ın, uçağın arka tarafındaki 2 hostesi rehin aldığını belirtti. 
     Rehine olayı sırasında eylemciyle kabin amiri hostes aracılığıyla görüşmeleri yürüttüklerini anlatan Eskioğlu, bir ara kabin amirinin, ''eylemcinin elindeki fitile benzer bir şeyi yaktığını ve daha sonra söndürdüğünü'' söylemesi üzerine tedirgin olduklarını kaydetti. 
     Eskioğlu, Rusya'ya gitmek istediğini söyleyen ve uçağa yakıt ikmali yapılmasını isteyen Urbak'ın, kendisiyle direkt görüşme yapılması isteğini ise reddettiğini ifade etti. 
     Görüşmelerde, rehin alınan hosteslere sakin olmaları ve panik yapmamaları yönünde telkinlerde bulunduklarını belirten Eskioğlu, ''Şahsın eylem yapabilecek psikolojik yapıya sahip olmadığının anlaşılması üzerine operasyon kararı aldık'' dedi. 
     
     ''SİLAH KULLANILMADI'' 
     Rehine hosteslere, bir gürültü duyduklarında yere yatmaları talimatını verdiklerini anlatan Eskioğlu, ''Saat 22.04'te, her 15 günde bir böyle bir olaya hazırlıklı olmak için tatbikat yapan timler uçağa girdi. Silah kullanılmadan eylemci etkisiz hale getirildi'' diye konuştu. 
     Operasyonun yaklaşık 30 saniye sürdüğünü belirten Eskioğlu, müdahale sırasında rehineler veya eylemcinin yara almadığını bildirdi. 
     Eskioğlu, eylemcinin niyetinin ne olduğunun sorgusundan sonra anlaşılacağını belirterek, Urbak'ın eylem sırasında kimseyi yanına yaklaştırmadığını ve uçağın içinde sağa sola yürüdüğünü kaydetti. 
     Bu arada, eylemci Ali İlker Urbak ile rehin aldığı hosteslerin İstanbul Emniyet Müdürlüğü Terörle Mücadele Şube Müdürlüğü'ne götürüldükleri öğrenildi. 
     
     MÜRETTEBATIN İSİMLERİ 
     Rehin alma eyleminin yaşandığı uçaktaki mürettebatın isimleri şöyle 
     ''Kaptan Pilot Erol Mısır Atıcı, Yardımcı Pilot Doğaç Akıcı, Kabin Amiri Elif Yıldız, kabin memurları Gülnihal Tuncer, Günay Bayın, Aysun Akgüz, Ahmet Olgun, Sibel Bakırhan ve Seyhan Bayraktar.'' Yetkililer, rehin alınan 2 mürettebatın isimlerini ise açıklamadılar. 
     





</TEXT>
</DOC>
