<DOC>
<DOCNO> 105254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sondun04.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush ile Cheney arasında Irak konusunda görüş ayrılığı çıktı 
</HEADLINE>
<TEXT>

     ABD Başkanı George Walker Bush ile Başkan Yardımcısı Dick Cheney arasında, Irak konusunda görüş ayrılığı başgösterdiği bildirildi. 
     Newsweek Dergisi, Dick Cheney'in geçen hafta yaptığı ve ''Saddam Hüseyin'in devrilmesi gerektiği, ayrıca BM silah denetçilerinin Bağdat'a dönmelerinin hiçbir şekilde güvence sağlamayacağı'' yolundaki açıklamasının, Beyaz Saray tarafından ''sürprizle karşılandığını'' yazdı. Dergi, ''Başkan Bush'un, Cheney'e, böyle bir açıklama yapmasını söylemediğini'' de belirtti. 
     Newsweek Dergisi'ne bilgi veren Beyaz Saray Özel Kalem Müdürü Andy Card, ''Başkan Yardımcısı Cheney'in konuşmasının ana temasını biliyorduk, fakat kullanacağı her sözcük hakkında bilgimiz yoktu'' diye konuştu. Card, ''Başkan Bush, Cheney'in denetimlerle ilgili olarak kullandığı sözleri söylemesini istedi mi '' sorusuna da ''hayır'' cevabını verdi. 
     
     CHENEY GERİ ADIM ATTI 
     ''Cheney'in 3 gün sonra yaptığı bir başka konuşmada, aynı şeyleri tekrarlamadığına'' dikkati çeken Card'ın yanı sıra Cheney'in yardımcıları da Başkan Yardımcısı'nın, BM denetimlerine kapıyı kapatmadığını söylediler. 
     Cheney'in konuşması, Cumhuriyetçi Parti'nin ileri gelenlerinin Irak konusunda yaptıkları açıklamalarla da tezat oluşturdu. Nitekim bu üyeler, ''ABD, yeni bir diplomatik girişim yapmadan ve silah denetimlerine ağırlık vermeden Irak'a saldırdığı takdirde, çok zor duruma düşeceği'' uyarısında bulunmuşlardı. 
     
     BÜYÜK TEPKİ ÇEKTİ 
     Cheney'in, ''Irak'ı etkisizleştirmenin tek yolunun savaş olduğu'' tarzındaki konuşması, dünyanın hemen her kesiminde Amerika'nın müttefiki olan ve olmayan ülkelerin olumsuz ve sert tepkileriyle karşılaşmış ve bu durum, gazetelere manşet olmuştu. 
     Newsweek ''Cheney'in, konuşmadan önce Merkezi Haberalma Teşkilatı CIA ile Irak konusunda temas etmediğini ve ABD Dışişleri Bakanlığı'nın, Başkan Yardımcısı'nın konuşma metninin nihai şeklini önceden görmediğini'' de belirtti. 
     





</TEXT>
</DOC>
