<DOC>
<DOCNO> 122966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/yazar/altan.html </URL>
<DATE> 2002/12/06/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Sürprizli ama saydam bir döneme doğru 
</HEADLINE>
<TEXT>

     Dünkü gazetelerin manşetleri, önümüzdeki gün, hafta, ay ve yılların apaydınlık bir krokisi gibiydi. 
     Örneğin muhalefetin görüşünü, Cumhuriyet şu manşetle yansıtmıştı 
     "Ülkeyi savaşa sürüklüyorlar" 
     Zaman gazetesi ise şu manşeti çekmişti 
     "Ankara Taahhüt altına girmedik’ derken, Wolfowitz detayları anlattı" 
     Hürriyet’in manşeti de çarpıcıydı 
     "Irak’a tek başına giremezsiniz" 
     
     1947’de ABD’nin Türkiye’de başlattığı "karayolları seferberliği"nden bu yana Washington ve Pentagon’un Ankara üstünde yoğunlaşan ağırlığı, hiçbir zaman yeterince saydamlaştırılamadı. 
     Eğer Irak’ta Saddam döneminin sona erdirilmesi konusunda, Pentagon’un Ankara’dan bazı istekleri varsa bu isteklere karşı çıkma olanağı kimsenin pek yoktur içeriye tersi yansıtılsa bile... 
     Örneğin İncirlik’ten kalkan Amerikan askeri uçaklarını ne kadar denetleyebiliriz 
     Vaktiyle Adnan Menderes, ABD’den istediği 300 milyon dolarlık askeri olmayan bir yardımı alamayınca, Sovyetler’e doğru dümen kırarmış gibi yaptığında, ne kadar acı bitti hem siyasal, hem fiili yaşamı... 
     
     Ankara’da askeri bağımsızlık cuntalarının kurulması eğilimi arttığında da, 12 Mart darbesi olmadı mı 
     Hemen Cumhurbaşkanlığı’na çıkıveren Cevdet Sunay Paşa da, Ankara’daki ABD hegemonyasını eleştirenlere gerine gerine şu yanıtı gümgümletmedi mi 
     - Donumuza kadar her şeyimizi Amerika veriyor. 
     
     Eğer ABD Savunma Bakan Yardımcısı Wolfowitz, Dışişleri Bakan Yardımcısı Grossman, İngiltere Dışişleri Bakanı Straw 24 saatliğine Ankara’ya geliyorlar da, bazı istek ve belki de uyarılarda bulunuyorlarsa, bizim bunlara karşı çıkma olanağımız ne kadardır, bilemem... 
     Hele bir de ekonomik sıkışıklık boğazımıza dolanmışsa... 
     
     Irak’a karşı askeri bir operasyona girme olasılığı muhalefetin görüşüne göre, ülkenin savaşa sürüklenme sakıncası, ne çağrışımlar yapmadı ki, bendenizde... 
     1950 seçimlerinden önce DP sözcüleri, meydan mitinglerinde İsmet Paşa’yı yerden yere vururlarken, Fevzi Lütfü Karaosmanoğlu da, 2. Dünya Savaşı’na girilmemiş olmasını şöyle eleştirirdi 
     - Savaşa girmeyerek Türk milletinin erkekliğini iğdiş ettiler. 
     
     Akademisyenler arasında da, 80 yıldır sürüp giden tavus kuşu kuyruklu mahut hamaset edebiyatının küçük, somut bir deneyden geçmesinin iyi olacağını eksiğimizi gediğimizi daha iyi göreceğimizi söyleyenler vardı. 
     Kore’ye asker gönderirken de, CHP’den gelen bazı eleştirilere karşı, DP milletvekillerinden eski Fatih Kaymakamı Agah Erozan şöyle demişti 
     - Asker yerine mercimek, bulgur gönderseydik diyenler bilmiyorlar mı ki, asker yerine erzak gönderdiğimizde, dolar yerine de, sadece teşekkür gelecekti... 
     
     Besbelli ki Washington bugün İslam profilli, bikininin de özgür olduğu, AB üyeliğine kabul edilmiş ve iyice kalkınmaya başlamış bir ülke olarak görmek istiyor Türkiye’yi... 
     Tüm İslam dünyasına özendirici bir örnek olması için... 
     Türkiye, bu rotanın üstünde, kendi yerel hipnozları nedeniyle bazı saçma sapanlıklara savrulur mu 
     Böyle bir sakınca da maalesef var... 
     Çünkü Türkiye’de, ne ortak bir ekonomi bilinci kristalleşmiş, ne hukuk bilinci, ne de tarih bilinci... Hele hele "saydamlaşmanın" uzağından bile geçilmemiş. 
     Varsa yoksa "Türk’e Türk propagandası" ve "hamaset edebiyatı"... 
     
     Irak’a karşı Türkiye savaşa sürüklenebilir mi 
     Sürüklenirse sürüklenir... Buna karşı Washington, istenilen yardımları yapar mı Nerelere harcanacağına kendisinin karar vermesi koşuluyla yapabilir... 
     
     Gelelim, haftaya perşembeye AB üyelerinin Kopenhag zirvesinde, Türkiye için verecekleri karara... 
     Müzakerelerin başlaması için kesin bir tarih saptanmasa bile, içerde iktidarın büyük bir başarı olarak değerlendirebileceği ve övünebileceği bir karar alınacaktır sanırım. 
     Politika tarihi, kanlı bir saçmalıklar tarihi olsa da, insanlık kötüye gitmez. Türkiye de gitmez. Enseyi karartmayın. 
     
     







İyiye gidiyoruz 


Sürprizli ama saydam bir döneme doğru 


Bayram keyfini yaşayamayan da var... 


Bayramlar ve ekonomi 


"Bütün kabahat bizim" hastalığı... 


Tehlikeli pazarlık 


O Tayyip, Erdoğan başkası 


Erkekler nasıl kurtulacak 


Mavi boncuk 


</TEXT>
</DOC>
