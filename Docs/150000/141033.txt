<DOC>
<DOCNO> 141033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sonspo09.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Kings, Timberwolves'u 96-95 yendi, Hidayet forma giymedi... 
</HEADLINE>
<TEXT>

     ABD Profesyonel Basketbol Ligi'nde NBA 19. hafta mücadelesine, bu sabaha karşı yapılan 10 maçla devam edildi. 
     Pasifik Grubu lideri Sacramento Kings'in, sahasında Minnesota Timberwolves'u uzatmada 1 sayılık farkla yendiği maçta, milli basketbolcu Hidayet Türkoğlu yine forma şansı bulamadı. 
     Karşılaşmayı kazanarak 62 maçta 43 galibiyete ulaşan evsahibi ekipte yıldız oyuncu Chris Webber, 25 sayı, 11 ribaunt ve 4 asistlik performansıyla galibiyette yine başrolü oynarken, Yugoslav oyunculardan Predrag Stojakoviç, 20 sayı ve 11 ribaunt, Vlade Divaç da 16 sayı ve 10 ribauntla oynadı, Doug Christie ise skora 14 sayı ekledi. 
     Konuk ekipte ise yıldız oyuncu Kevin Garnett, 27 sayı, 24 ribaunt ve 4 asistle oynamasına karşın yenilgiyi önleyemezken, Troy Hudson 16 sayı, Wally Szczerbiak, 16 sayı ve 5 ribaunt, Sloven oyuncu Radoslav Nesteroviç de 14 sayı ve 15 ribauntla oynadı. 
     Son 3 sezonun şampiyonu ve Pasifik Grubu üçüncüsü Los Angeles Lakers, sahasında Merkez Grubu lideri Indiana Pacers'ı yenerek, 59. maçında 33. kez galip gelirken, rakibini de averajla liderlik koltuğundan indirdi. 
     Lakers'da ünlü pivot Shaquille O'Neal, 26 sayı, 11 ribaunt ve 6 blok, Kobe Bryant, 20 sayı, 10 ribaunt ve 5 asist, Derek Fisher da 19 sayı, 4 ribaunt ve 4 asistle takımlarını galibiyete taşıdı. 
     Indiana Pacers'da ise Jermaine O'Neal'ın 28 sayı ve 11 ribaunt, Ron Artest'in 17 sayı ve 11 ribaunt, Brad Miller'ın 16 sayı ve 8 ribaunt, Reggie Miller'ın da 12 sayılık performansları galibiyete yetmedi. 
     Lige, yarın sabaha karşı yapılacak 3 maçla devam edilecek. 
     NBA'de, günün maçlarında alınan sonuçlar şöyle 
Boston Celtics-New York Knicks 97-95 
Cleveland Cavaliers-Atlanta Hawks 105-111 
Orlando Magic-Milwakuee Bucks 111-99 
Toronto Raptors-Houston Rockets 95-97 
Washington Wizards-Los Angeles Clippers 99-80 
Memphis Grizzlies-Denver Nuggets 96-86 
Phoenix Suns-Portland Trail Blazers 98-92 
Sacramento Kings-Minnesota Timberwolves 96-95 uzatmada 
Utah Jazz-Seattle Supersonics 94-83 
Los Angeles Lakers-Indiana Pacers 97-95 
     





</TEXT>
</DOC>
