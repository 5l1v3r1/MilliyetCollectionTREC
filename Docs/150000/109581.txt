<DOC>
<DOCNO> 109581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/ekonomi/eko02.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ertelenecek taahhüt yok 
</HEADLINE>
<TEXT>

Türker’in Bazı taahhütler ertelenebilir’ mesajına, IMF’den red cevabı geldi. Türkiye Temsilcisi Brekk Taahhütler seçim bilinerek verildi. Liderlerden boşuna mektup almadık’ dedi 
     SEÇKİN ÜREY Ankara 

     IMF ile 4’üncü Gözden Geçirme, Devlet Bakanı Masum Türker’in "Bazı taahhütler önümüzdeki döneme devredebilir" açıklamasının gölgesinde başladı. IMF Türkiye Temsilcisi Odd Per Brekk, taahhütlerin seçim takvimi bilinerek belirlendiğini söyledi. Brekk, "3’üncü Gözden Geçirmede kasımda seçim olacağı biliniyordu. Takvim buna göre belirlenmişti. Meclis onayına gerek duyulmayan reformların yapılacağı yolunda taahhüt aldık. Koalisyon ortaklarından alınan Liderler Mektubu’nun amacı da buydu. Türkiye’nin Direktörler Kurulu toplanana kadar reformları hayata geçirmeye vakti var" dedi. 
     
     Faiz dışı fazla anahtar’ 
     2002’nin son kredi dilimi olan 1.6 milyar doların en erken 25 Ekim’de gelebileceğini hatırlatan ve fındık alım parası ile memur maaş artışının öngörülmeyen harcamalar olduğunu belirten Brekk, "Yüzde 6.5’lik faiz dışı fazla hedefinin nasıl tutacağı detaylı bir şekilde tartışılacak. Bizim için anahtar hedef. Uygulandığından emin olmak istiyoruz" dedi. Gözden geçirmede sosyal güvenlik sistemi ile kamudaki atıl istihdamın tasfiyesi konularının da ele alınacağını belirten Brekk, "Yeni stratejinin biran önce geliştirilmiş olduğunu görmek istiyoruz. Bu konunun ayrıntıları gözden geçirilecek. Yargı süreci biter bitmez harekete geçilmesini istiyoruz" dedi. 
     
     Anketlere bakıyorum’ 
     IMF Türkiye Temsilcisi Odd Per Brekk, IMF çalışanı olarak Türk siyasetiyle hiçbir alakası olmadığını söyledi. Brekk şöyle konuştu "Benim işim gözlem. Seçim anketlerine bakıyorum. Partilerin bildirgelerini okuyorum. Ama IMF sadece mantıklı ekonomik politikaların uygulandığına bakar. Şu anda ekonomik program çerçevesinde Türkiye başarıya ulaştı. Siyasi belirsizlik bittiğinde işlerin daha da iyiye gittiğini göreceksiniz." 
     



 EKONOMİ 


















</TEXT>
</DOC>
