<DOC>
<DOCNO> 108720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sontur04.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller'den oğlu Mert'e televizyon ekranından mesaj... 
</HEADLINE>
<TEXT>

     DYP Genel Başkanı Tansu Çiller, bu sefer ne seçmene ne de partililere değil zaman zaman magazin basınına konu olan büyük oğlu Mert Çiller'e mesaj gönderdi. 
     Çiller, bu mesajını katıldığı bir televizyon programında verdi. Kadınların sorunlarının ve politikada kadının ele alındığı programda, Çiller çoçuk sevgisini de dile getirdi. Çiller, "Şimdi benim 30 milyon çocuğum var gibi hissediyorum. Yani çocukları gördüğüm zaman ah canım diye hemen minicik çocukları artık onlar torun gibi ama..." şeklinde konuştu. 
     Bunun üzerine Çiller, oğulları Mert ve Berk Çiller kastedilerek "Evlenseler de hani torunları olsa" diye araya girilmesi üzerine "Yani küçüğü daha evet evlenecek yaşta değil ama büyüğü..." dedi. 
     Çiller, bu sefer Mert Çiller kastedilerek "Var mı öyle niyeti, evlenecek mi bugünlerde" diye sorulması üzerine "Vallahi ben çok istiyorum. Benim dememle olsa bu iş olacak" yanıtını verdi. 
     
     DİŞİ ASLAN GİBİYİM 

     Çiller, programda "Acaba kadınlar siyasete girdiği zaman erkekleşiyorlar mı" sorusuna "Yani iş dünyalarında çok fazla bir şey değişmiyor belki ama mücadele tarzları zaman zaman suyun üzerinde kalabilmek için istemediğiniz bir üslubu benimsemek zorunda kalabiliyorsunuz" yanıtını verdi. 
     Çiller, "Hiç yaşadığınız oldu mu" denilmesi üzerine de şöyle konuştu 
     "Oldu, iş dünyamda yani bu annelik duygusu bizim bu çok garip bir şey. Yani ben çok yumuşak davranıldığında veya çok bir acıyı gördüğümde ağlayabiliyorum bu çok kadınsı bir şey herhalde. Ama eğer şiddetle üstüme geliniyorsa son derece sertleşebiliyorum. Böyle bir hani dişi aslan derler yani yavrusunu korumak için çok saldırgan olabilir o da olabiliyorum." 
     





</TEXT>
</DOC>
