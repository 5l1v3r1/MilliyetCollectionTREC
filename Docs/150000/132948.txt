<DOC>
<DOCNO> 132948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sonspo23.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Maldarasanu, resmen Beşiktaş'ta... 
</HEADLINE>
<TEXT>

     Birinci Süper Futbol Ligi'nin ilk bölümünü lider olarak tamamlayan Beşiktaş, ligin ikinci bölümü öncesinde takıma takviye yaparak Rumen orta alan oyuncusu Marius Maldarasanu'yu resmen renklerine kattı. 
     Ümraniye'de bulunan BJK Nevzat Demir Tesisleri'nde gerçekleştirilen ve yöneticiler Yıldırım Demirören ile Haşmet Bedii Kürüm'ün de hazır bulunduğu törende Beşiktaş, Rapid Bükreş'in 27 yaşındaki orta alan oyuncusu Maldarasanu ile sezon sonuna dek kiralık olarak sözleşme imzaladı. 
     İmza töreninde konuşan asbaşkan Yıldırım Demirören, takım ruhuna sahip bir oyuncuyu kadrolarına kattıklarını söyledi. 
     Demirören, Maldarasanu'nun Romanya Milli Takımı'nda 6 kez oynadığını ifade ederek, ''Yeni transferimiz Beşiktaş camiasına hayırlı olsun. Maldarasanu ile sezon sonuna kadar kiralık sözleşme imzaladık. Ayrıca gelecek sezon için satın alma opsiyonu da bizde. Bizim için önemli olan futbolcunun adından çok, takım ruhuyla oynaması ve takım oyununun karakterine uygun olmasıydı. Böyle bir futbolcu arayışındaydık. Teknik direktörümüz Lucescu da Maldarasanu ile 2 yıl çalıştığı için kendisini tanıyordu. Böylece kendisini transfer ettik'' diye konuştu. 
     Demirören, basın mensuplarının, ''Diğer takımlar transfer yapıyor. Sizin de başka transferiniz olacak mı '' sorusunu da şöyle yanıtladı 
     ''Beşiktaş ligin ilk yarısını lider tamamladı. UEFA ve Türkiye kupalarında da yoluna devam ediyor. Diğer takımların transfer yapması normal. Beşiktaş'ı yakalamak istiyorlar. Biz daha önce Lucescu'dan talep gelirse transfer yapacağımızı söylemiştik. Talep geldiği için bunu gerçekleştirdik. Lucescu bir transfer daha isterse bunu da yaparız.'' 
     
     MALDARASANU ''ELİMDEN GELENİ YAPACAĞIM'' 

     Beşiktaş'ın yeni transferi Maldarasanu ise, transferinden dolayı çok mutlu olduğunu ve Beşiktaş forması altında elinden geleni yapacağını söyledi. 
     Beşiktaş'a gelmeyi çok istediğini vurgulayan Rumen futbolcu, ''Beşiktaş'ın başında eski teknik direktörüm Lucescu bulunuyor. Eski takım arkadaşım Pancu da burada. Daha önce Beşiktaş'a karşı 3 maçta oynamıştım. Taraftarından çok etkilenmiştim ve Beşiktaş'ı çok beğenmiştim. Umarım çok başarılı olurum. Bana güvenenleri mahçup etmeyeceğim'' diye konuştu. 
     Maldarasanu konuşmasını, ''Şampiyon Beşiktaş'' sözleriyle tamamladı. 
     
     BEŞİKTAŞ ÇALIŞTI 

     Beşiktaş, Romanya Birinci Ligi takımlarından Sportul Bükreş ile bu akşam yapacağı hazırlık maçına karşın, ikinci bölüm hazırlıklarını sabah gerçekleştirdiği antrenmanla sürdürdü. 
     BJK Nevzat Demir Tesisleri'nde gerçekleştirilen antrenman oldukça neşeli bir havada geçerken, Fransız futbolcu Pascal Nouma'nın eski takım arkadaşı Aziz de antrenmana çıktı. 
     Beşiktaş Kulübü Asbaşkanı Yıldırım Demirören, Aziz'in yalnızca antrenmana çıktığını vurgulayarak, ''Diğer oyuncularımızın arkadaşları da zaman zaman antrenmana çıkıyor. Aziz'in Beşiktaş'la bir ilgisi yok. Sadece çalışmaya katıldı'' diye konuştu. 
     Öte yandan Beşiktaş'ın bu akşam Sportul Bükreş ile yapacağı özel maçın başlangıç saatinin TV'den naklen yayını nedeniyle 19.45'e alındığı açıklandı. 

     
</TEXT>
</DOC>
