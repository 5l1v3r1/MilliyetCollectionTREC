<DOC>
<DOCNO> 145449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sondun05.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell ''Kredi, Türkiye'ye bağlılığımızı yansıtıyor'' 
</HEADLINE>
<TEXT>

     ABD Dışişleri Bakanı Colin Powell, ülkesinin Türkiye ile olan dostluğundan ve Türkiye'nin savaş yüzünden ortaya çıkabilecek ihtiyaçlarından dolayı, Başkan George Bush'un Kongre'ye sunduğu ek savaş bütçesinde Ankara için de ödenek ayrıldığını söyledi. 
     Powell, İspanya Dışişleri Bakanı Ana Palacio ile yaptığı görüşmenin ardından gazetecilere açıklamasında, Washington'un Ankara'ya verdiği güvenceler sonucunda Türkiye'nin Kuzey Irak'a asker göndermeye gerek duymayacağını umduğunu belirtti. 
     Powell, savaş bütçesinde Türkiye için ayrılan mali desteğe ilişkin şunları söyledi 
     ''Daha önceki şartlarda öngörülen 6 milyar dolarlık ekonomi paketi artık masada değil. Ancak, Türkiye ile olan dostluğumuzdan ve halen süren savaşın sonucu olarak, Türkiye'nin bazı ihtiyaçlarının ortaya çıkabileceğini fark ettiğimizden, Başkan'ın açıkladığı ek bütçe taslağında, Türkiye için bir miktarın ayrılmasının iyi bir tedbir olacağını düşündük ve kamuoyunda 2 gündür tartıştığımız gibi bu bizim Türkiye'ye bağlılığımızı yansıtıyor. Dolayısıyla şu anda bu talebi ek bütçe tasarısı içinde kongreye sunuyoruz ve gelecekte bu fonlara ilişkin ne ihtiyacın ortaya çıkacağını göreceğiz.'' Dışişleri Bakanı Powell, Kuzey Irak konusunda ise ''Bölgedeki durumu yakından izlediğimiz ve Türkiye-Irak sınırına doğru bir mülteci akınına yol açacak bir insani kriz görmediğimiz konusunda Türkiye'ye güvence vermeye çalıştık ve bu güvenceler sayesinde Türkiye'nin sınır ötesine asker göndermeye gerek görmeyeceğini umuyorum'' dedi. 
     Powell, geçen hafta sonunda çıkan çeşitli haber ve spekülasyonlara karşın, Türkiye'nin Kuzey Irak'a asker göndermediğini ve Ankara'nın kendilerine şu an için böyle bir gerek görmediğini ilettiğini belirterek, ''Sınır boyunca soruna yol açacak bir insani krizin meydana gelmesi durumunda, Türkiye, ABD ve Kürtlerin nasıl davranacağı konusunu görüşüyoruz'' dedi. 
     Başbakan Recep Tayyip Erdoğan, Dışişleri Bakanı ve Başbakan Yardımcısı Abdullah Gül ve Dışişleri Bakanlığı Müsteşarı Uğur Ziyal ile defalarca görüştüğünü ve halen yakın bir danışma içinde olduğunu belirten Powell, ''Türkiye büyük bir dost'' dedi ve şimdiye kadarki tezkerelerin Meclis'e getirilmesinden dolayı kendisinin ve Amerikan halkının Erdoğan'ı takdir ettiğini söyledi. 
     Powell, Türk yetkililer ile yapılan görüşmeler sonucu ABD'nin Türk hava sahasının kullanma hakkını elde ettiğini de hatırlattı. 
     Başkan Bush, 74.7 milyar dolarlık ek savaş bütçesinde, Türkiye için de 1 milyar dolarlık bir hibenin ayrılmasını kongreye önermiş bulunuyor. Amerikalı yetkililer bu 1 milyar dolarlık hibenin gerekirse 8.5 milyar dolarlık bir doğrudan kredi ya da kredi garantisine dönüştürülebileceğini belirtiyor. 
     Bu yardımın gerçekleşmesi için kongre tarafından onaylanması gerekiyor. 
     AB yönetimi, ek savaş bütçesi tasarısını 11 Nisan'a kadar kongreden geçirmeyi amaçlıyor. 
     

     
</TEXT>
</DOC>
