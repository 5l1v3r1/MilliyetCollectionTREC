<DOC>
<DOCNO> 134845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sonspo18.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da yenilgi moral bozmadı... 
</HEADLINE>
<TEXT>

     Deplasmanda Denizlispor'a 1-0 yenilen Gaziantepspor'da, puansız dönmenin üzüntüsü yaşansa da moraller bozulmadı. 
     Teknik Direktör Nurullah Sağlam, ''Yenildiğimiz için üzgünüm, ama futbolcularımın ortaya koyduğu mücadeleden memnunum'' dedi. 
     Sağlam, yaptığı açıklamada, mutlak galibiyet için hazırlandıkları Denizlispor maçında, iyi mücadele etmelerine karşın, sonuca gidemediklerini söyledi. 
     Yağış nedeniyle bozulan sahada istedikleri futbolu yansıtamadıklarını ifade eden Sağlam, ''Maça iyi başladık. Futbolcularım, görevlerini en iyi şekilde yerine getirmeye çalıştı. Ancak, sahanın ağır oluşu, iyi futbolu engelledi'' diye konuştu. 
     Denizlispor'un ikinci yarının başında bulduğu gole, ağır sahanın da oyunu güçleştirmesi nedeniyle karşılık veremediklerini anlatan Sağlam, şunları söyledi 
     ''İkinci yarıda, hiç beklemediğimiz bir anda yenik duruma düştük. Golden sonra rakibimiz, skoru korumak için katı defans yaptı. Baskılı oynamamıza karşın, defans engelini aşmayı başaramadık. Ancak, beraberlik golü için futbolcularım üzerlerine düşen görevi en iyi şekilde yerine getirmeye çalıştılar. Yenildiğimiz için üzgünüm, ama futbolcularımın ortaya koyduğu mücadeleden memnunum.'' Sonucun kendilerini üzmesine rağmen morallerinin bozulmadığını ifade eden Sağlam, Denizlispor maçını unutup, ilerleyen haftalarda başarılı sonuçlara imza atmak istediklerini kaydetti. 
     





</TEXT>
</DOC>
