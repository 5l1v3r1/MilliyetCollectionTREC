<DOC>
<DOCNO> 103417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sontur13.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "Irak harekatı konusunda çekincelerimiz var" 
</HEADLINE>
<TEXT>

     YTP Genel Başkanı İsmail Cem, Irak'a yönelik olası harekat konusunda, kendilerinin de Alman hükümeti gibi çekinceleri olduğunu söyledi. 
     Cem, Alman Haber Ajansı'na DPA yaptığı açıklamada, ''Hiçkimse komşusunun evinin yanmasına sevinmez. Irak konusunda çok dikkatliyiz. Bu, Türk halkı için de geçerli. ABD'nin endişeleri Türkiye için çok önemli, ancak Türkiye'nin Körfez Savaşı'ndan dolayı büyük kaybı oldu'' dedi. 
     Danimarka'nın başkenti Kopenhag'da 12 Aralık'ta yapılacak AB zirvesinde, Türkiye'nin tam üyelik müzakerelerine başlaması konusunda ''açık bir sinyal beklediğini'' ifade eden Cem, Helsinki zirvesinde olduğu gibi Alman hükümetinin Türkiye'yi bu konuda destekleyeceğine inandığını belirtti. 
     İktidara geldikleri takdirde AB üyeliği için reformlar başlatacaklarını kaydeden Cem, Türk ekonomisini de, yatırımları ve özel girişimleri teşvik ederek ve bürokratik engelleri kaldırarak yeniden canlandırmak istediklerini söyledi. 
     Bu konuda yabancı ve özellikle Alman yatırımcıların da önemli olduğunu ifade eden Cem, ayrıca Alman hükümetinin ve Almanya'da yaşayan Türk vatandaşlarının desteğini de beklediğini belirtti. Kemal Derviş'in YTP'ye girmeyeceğini açıklamasının ''kendilerine büyük bir zararı olmayacağını'' savunan Cem, ''Derviş'i hiçbir zaman oylarının garantörü olarak görmediğini'' kaydetti. 
     Türkiye'deki erken seçimlerde yüzde 10 barajının altında kalacakları şeklindeki görüşleri de reddeden Cem, bu seçimlerde halkın partilerden çok parti yöneticilerinin tutumlarına göre oy vereceklerini tahmin ettiğini söyledi. 
     





</TEXT>
</DOC>
