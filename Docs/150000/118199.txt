<DOC>
<DOCNO> 118199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/yasam/yas03.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Necdet kalbine yenik düştü... 
</HEADLINE>
<TEXT>

O bir gazeteciydi, hem de en iyisinden. Gazetecilerin gazeteci hastalığı’ dediği kalp krizi’ onu genç yaşta aramızdan aldı 
     İSTANBUL Milliyet 

     Türkiye, iyi bir gazeteciyi daha kaybetti. Vatan gazetesi editörlerinden Necdet Saraç 44 , geçirdiği rahatsızlık sonucu yaşama veda etti. Taksim’deki evinde önceki akşam yemek yedikten sonra rahatsızlanan Saraç, birlikte kaldığı yeğeni tarafından saat 22.00 sıralarında Taksim Eğitim ve Araştırma Hastanesi’ne kaldırıldı. Yemekte mantar yediğinin söylenmesi üzerine doktorlar önce zehirlenmeden şüphelendi. Midesi yıkanan Saraç’ın bir süre sonra beyin ve kalp fonksiyonları ağırlaşmaya başladı. Alman Hastanesi’ne sevk edilen Saraç, 03.00 sıralarında hayatını kaybetti. Doktorlar ilk belirlemelere göre Saraç’ın kalbe giden aort damarının yırtılması sonucu öldüğünü belirtti. Saraç’ın ani vefatı, görev yaptığı Vatan gazetesi ve basın dünyasında da üzüntü yarattı. 
     1958’de İstanbul’da doğan Saraç, Darüşşafaka Lisesi’nin ardından İstanbul Üniversitesi Basın Yayın Yüksekokulu’nu bitirdi. 1980’de Yazın Yayıncılık’ı kurarak İlk Adım ve Yeni Yol dergilerini çıkardı. Ardından Cumhuriyet Gazetesi’ne geçti. Sabah, Yeni Yüzyıl, Milliyet gazeteleriyle NTV ve Tempo dergisinde editörlük ve yazı işleri müdürlüğü yaptı. Bekar olan Saraç, bugün Edirnekapı Mihrimah Sultan Camii’nde öğle namazını müteakiben kılınacak cenaze namazının ardından toprağa verilecek. 
     



 YAŞAM 





















</TEXT>
</DOC>
