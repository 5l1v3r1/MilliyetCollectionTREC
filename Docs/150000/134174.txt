<DOC>
<DOCNO> 134174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/dunya/adun.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, AB’yi parçaladı 
</HEADLINE>
<TEXT>

Olası savaşa karşı çıkan Fransa ve Almanya'yı yalnız bırakan liderler, Avrupa’daki çeşitli gazetelere verdikleri ortak imzalı bildiride, ABD’yle ilişkilerimiz Saddam’ın tehditlerine kurban edilmesin’ dedi 
     GÜVEN ÖZALP Strasbourg 

     ABD Başkanı George W. Bush, önceki gün yaptığı "Birliğin Durumu" konuşmasıyla ABD’nin birlik ve beraberliğine bir çivi daha çakarken, Atlantik’in öbür yakasındaki bir başka birliği yerle bir etti. "Birliğin Durumu" konuşması Avrupa Birliği’ni parçaladı. 
     Avrupa Birliği AB üye ve adaylarından oluşan sekiz ülke yayımladıkları ortak bir deklarasyonla Irak’ın dünya güvenliği açısından tehdit oluşturduğunu belirterek, ABD’ye destek verdiklerini açıkladı. Bir başka deyişle 8 ülke, Fransa ve Almanya’nın öteki üyelerin görüşlerini hiçe sayarak ABD’ye bayrak açmasına karşı çıktı. 
     
     Planlı tepki 
     İngiltere, İspanya, İtalya, Portekiz, Danimarka, Macaristan, Polonya ve Çek Cumhuriyeti liderlerinin imzasını taşıyan ortak açıklama, Avrupa ve ABD’de yayımlanan çeşitli gazetelerde yer aldı. Sekiz Avrupalı lider, "Gücümüz birlikteliğimize bağlı" mesajı vererek, Irak’ı kitlesel imha silahlarından arındırma çabasında ABD’nin yanında yer aldıklarını ifade etti. Sekiz lider ortak deklarasyonda, "Atlantik ötesi ilişkilerimiz Saddam Hüseyin’in dünya güvenliğine yönelik tehditlerine kurban olmamalı" dedi. 
     Örneğine az rastlanan bu girişim, Irak’a ilişkin olarak diplomatik çabaların son aşamasına gelindiğini açıklayan ABD Başkanı Bush ve İngiltere Başbakanı Blair’in düzenleyecekleri ikili görüşmenin hemen öncesine denk gelmesi ve Almanya ve Fransa’nın çıkışına yönelik "planlı" bir tepki olması açısından büyük önem taşıyor. 
     İspanya Başbakanı Jose Maria Aznar’ın ortaya attığı bir fikirden doğan ortak açıklamada, "Irak rejiminin silahtan arındırılmasına yönelik ısrar konusunda birleşmiş kalmalıyız. Uluslararası toplum arasındaki dayanışma, uyum ve kararlılık, bu sorunun barışçıl yolla çözümü konusundaki umudumuzdur" ifadeleri kullanıldı. 
     Açıklamada, Birleşmiş Milletler BM Güvenlik Konseyi’ne yapılan çağrı da dikkat çekici. Sekiz lider, Güvenlik Konseyi’nin inanılırlığının test edildiğini ve aldığı kararların sürekli ihlal edilmesine göz yumulmaması gerektiğini vurguladı. Ortak açıklamada, Güvenlik Konseyi sorumluluklarının gereğini yapmaya ve aldığı kararların uygulanmasını sağlamaya çağrıldı. 
     Irak konusunda ortak bir yaklaşım belirleyemeyen AB, bu yeni çıkışla oldukça zor durumda kaldı. Unsurlarından biri olan ortak dış politikanın uygulanamaması, uluslararası platformda AB’nin inandırıcılığına ağır bir darbe olarak yorumlanıyor. AB içindeki bu bölünmüşlüğün etkisi, kendisini NATO içinde de gösteriyor. 



 DÜNYA 













</TEXT>
</DOC>
