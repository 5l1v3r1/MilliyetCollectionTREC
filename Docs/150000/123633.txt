<DOC>
<DOCNO> 123633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/ekonomi/eko03.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Havacılıkta en büyük iflas 
</HEADLINE>
<TEXT>

11 Eylül’de kaçırılan uçakları ile İkiz Kuleler’e saldırılan ABD’nin ve dünyanın ikinci büyük havayolu şirketi United Airlines, 1 milyar dolarlık borcunu ödeyemedi ve konkordato ilan etti 
     Dünya Ticaret Merkezi’nin İkiz Kuleleri’ni yıkan 11 Eylül saldırıları, bir yıl sonra bir başka ABD kurumunu daha çöküşe sürükledi. 11 Eylül saldırılarının ardından bir türlü toparlanamayan ABD’nin ve dünyanın ikinci büyük havayolu şirketi olan United Airlines, Federal Mahkeme Koruması için konkordato başvurusunda bulundu. 
     11 Eylül saldırıları öncesinde de mali sorunlarla boğuşan ve saldırı sonrası havayollarının girdiği krizden kurtulamayarak ağır borç yükü altında kalan United Airlines, 11 Eylül’ün her anlamda kurbanı oldu. İkiz kulelere çarptırılan uçaklardan biri ve muhtemelen Beyaz Saray’a yönlendirilmişken yolcuların müdahalesiyle Washington yakınlarında düşen bir başka uçak United Airlines’a aitti. 
     
     Zararı 4 milyar dolar 
     4 milyar dolar zarar açıklayan ve hükümetten destek isteği karşılanmayan, vadesi gelen 1 milyar dolarlık borcunu da ödeyemeyeceği için konkordato talebinde bulunarak, havayolları tarihinin en büyük iflasına imza atan şirket, 11 Eylül yüzünden iflasa sürüklenen bir dizi ABD havayolu şirketinin son halkası oldu. 
     Daha önce de Arlington ile çok sayıda küçük havayolu şirketi iflas etmişti. 
     
Yeniden yapılanacak      United Airlines’in bankalar ve hükümetle uzun ve sonuçsuz müzakereler sonunda bugün yaptığı konkordato başvurusuyla gelen iflası, 1926 yılında küçük bir hava posta şirketi olarak başlayan ve bir ara sektöründe dünya birinciliğine dek yükselen dev şirketin tarihinde bir dönüm noktası oluşturuyor. ABD yasalarına göre konkordato sayesinde alacaklıların icra takibinden kurtulacak olan şirket, İflas Mahkemesi’nin korumasında yeniden yapılanmaya gidecek. Şirketin bu sürede uçuşlarını sürdüreceği bildiriliyor. 
     



 EKONOMİ 

















</TEXT>
</DOC>
