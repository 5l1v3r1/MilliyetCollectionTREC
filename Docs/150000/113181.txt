<DOC>
<DOCNO> 113181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/siyaset/siy08.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan istifa etmezse ne olur 
</HEADLINE>
<TEXT>

5 SORU 5 CEVAP 
     GÖKÇER TAHİNCİOĞLU Ankara 

Neden 19 Ekim’de istifa etmesi gerekiyor 
     Yargıtay Başsavcısı Sabih Kanadoğlu’nun başvurusunu görüşen Anayasa Mahkemesi, Ocak 2002’de, TCK’nın 312. maddesinden cezası bulunması nedeniyle, Erdoğan’ın kurucu üye olamayacağına, partiden ihracının gerektiğine karar verdi. AKP’ye 19 Ekim’e kadar süre tanıdı. 
     
AKP, Erdoğan’ı ihraç edecek mi 
     AKP, iki formül üzerinde duruyor. Birincisi, Erdoğan’ın kurucu üyelikten istifa etmesi, normal üye olarak partiye yeniden kaydolduktan sonra genel başkanlığa seçilmesi. İkincisi de, kurucu üyelikten istifa edip yeniden üye olmadan genel başkanlığını sürdürmesi. 
     
AKP bu formülleri uygularsa işlem yapılır mı 
     Yargıtay kaynakları, Erdoğan’ın yeniden partiyle ilişkiye geçip normal üye ya da genel başkan olarak görev yapması durumunda, Kanadoğlu’nun, "Anayasa Mahkemesi’nin kararına uymadığı" gerekçesiyle AKP hakkında kapatma davası açabileceğini belirtiyor. 
     
Anayasa Mahkemesi AKP’yi kapatır mı 
     Siyasi Partiler Yasası’nda yapılan son değişikliklerle, Yüksek Mahkeme’nin ihtar kararlarına uymama, parti kapatma nedenlerinden birisi olmaktan çıkarıldı. Hukukçulara göre son değişiklikten sonra, açılacak olası bir kapatma davası bununla sınırlı tutulursa parti kapanmaz. 
     
Dava, Erdoğan’ın ihracıyla mı sınırlı olur 
     Kanadoğlu’na uzun zamandır AKP yöneticilerinin çeşitli yerlerde yaptıkları konuşmalar ve eylemleriyle ilgili belge ve bilgi gönderiliyor. Kaynaklara göre, ihtarla sınırlı bir kapatma davasının sonuç getirmeyeceğini bilen Kanadoğlu, daha kapsamlı bir dava açabilir. 
     



 SİYASET 
















</TEXT>
</DOC>
