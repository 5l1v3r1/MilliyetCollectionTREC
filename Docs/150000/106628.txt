<DOC>
<DOCNO> 106628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sontur30.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP, Anayasa Mahkemesi'ne başvurdu... 
</HEADLINE>
<TEXT>

     MHP, kamuoyunda ''AB Uyum Yasası'' olarak bilinen 4771 sayılı çeşitli kanunlarda değişiklik yapılmasına ilişkin kanunun 6 maddesinin iptali ve yürürlüğünün durdurulması istemiyle Anayasa Mahkemesi'ne başvurdu. 
     Devlet Bakanı Faruk Bal, MHP Grup Başkanvekili Mehmet Şandır ve Kilis Milletvekili Mehmet Nacar, iptal istemini içeren dilekçeyi, Anayasa Mahkemesi Genel Sekreteri Ahmet Hamdi Yapıcı'ya verdiler. 
     Bakan Bal, çıkışta yaptığı açıklamada, AB uyum yasası olarak bilinen bu kanunun yasalaşmaması için Meclis'te önemli bir gayret sarf ettiklerini, ancak grubu bulunan diğer siyasi partilerin birlikte hareket etmesi sonucunda yasanın Parlamento'dan geçtiğini söyledi. 
     MHP'nin ciddi ve geniş katılımlı bir çalışma yapmak suretiyle bu yasanın 6 maddesinin, 4 ana başlık altında yürürlüğünün durdurulması ve iptali için Anayasa Mahkemesi'ne başvurduğunu kaydeden Bal, şöyle konuştu 
     ''Bunlardan birincisi terör suçları dahil olmak üzere idam cezasını kaldıran maddedir. İdam cezasının kaldırılmasına ilişkin Ekim 2001 tarihinde anayasa değişikliği yapılmıştır. Bu anayasa değişikliğinde TBMM'de grubu bulunan partilerin tümü uzlaşma komisyonunda yaptıkları görüşmelerde bir fikir birliğini sağlamışlar ve bu fikir birliği doğrultusunda savaş, yakın savaş ve terör suçları dışındaki idam cezalarının kaldırılması anayasa hükmü haline getirilmiştir. 
     Aradan 9 ay gibi bir zaman geçtikten sonra terör tehdidi hakkında Türkiye'de herhangi bir değişiklik olmamasına rağmen 4771 sayılı kanun ile terör suçlarını kapsayacak şekilde idam cezası kaldırılmıştır. MHP yaptığı inceleme ve değerlendirmeler neticesinde, bu değişikliğin Anayasa'nın başlangıç kısmı ile 3, 4, 5, 17, 38 ve 87. madde hükümlerine aykırı olduğunu tespit etmiştir. 
     İdam cezasının kaldırılması da dava dilekçesinde ortaya koyduğumuz gerekçede Anayasa'nın 87. maddesinde belli şartlara tabi kılınmış olan örtülü bir af olarak değerlendirilmektedir ve Anayasa'nın 87. maddesinde daha önce Anayasa'da yapılan değişiklikler anayasamızın 14. maddesine giren suçların affedilemeyeceği hükmü getirilmiş olmasına rağmen, bu tarihten önce işlenmiş olan suçların, yani PKK'nın değişiklikten önce işlemiş olduğu suçlara da yapılmış olan bu düzenleme örtülü bir af olarak değerlendirilmekte ve Anayasa'nın 87. maddesine aykırı görülmektedir.'' 
     
     ''CEMAAT VAKIFLARI'' 
     Bakan Bal, iptalini istedikleri diğer bir maddenin de ''cemaat vakıfları'' ile ilgili 4. madde olduğunu kaydetti. 
     Bu maddenin her ne kadar azınlık vakıflarının yeni taşınmaz mal edinmelerine dair gözükse de azınlık vakıflarının şimdiye kadar hukuken elde edemediği taşınmazları da onlara kazandırma yolunu açtığını ifade eden Bal, Medeni Kanun ve Lozan Antlaşması hükümlerine aykırı olarak, azınlık kimliği ile yeni vakıflar kurulmasına da izin verildiğini söyledi. 
     Kira sözleşmesi ve diğer belgeler adı altında, şahsi borç doğuran belgelere, mülkiyet hakkının kazandırılması gibi ayni sonuçlar bağlanmasının, mülkiyet hakkını düzenleyen Anayasa'nın 35. maddesine aykırılık içerdiğini belirten Bal, ''Yine, kanunların geriye yürümezliği, hukuki güven ve istikrar gibi, hukukun genel ilkeleri de bu düzenleme ile ihlal edilmiş bulunmaktadır'' dedi. 
     Bal, 4771 sayılı Kanun'un vakıflarla ilgili 4. maddesinin, Anayasa'nın başlangıç kısmı ile 2, 6, 9, 10, 35 ve 138. maddelerine aykırı olduğunu bildirdi. 
     Bal, yargılamanın yenilenmesini öngören maddelerin de iptalini istediklerini belirterek,''4771 sayılı Kanun'un ilgili maddelerinde egemenliğin kullanımı olan yargı yetkisinin, Avrupa İnsan Hakları Mahkemesi'ne devredildiği ve bu suretle bağımsız Türk mahkemelerinin üzerinde bir yargı mercii ihdas edildiği görülmektedir'' diye konuştu. 
     Yargılamanın yenilenmesine ilişkin maddelerin, Türkiye Cumhuriyeti'nin temel niteliklerinden olan ''hukuk devleti'' ilkesine aykırılık teşkil ettiğini savunan Bakan Bal, 4771 sayılı kanunun 6 ve 7. maddelerinin Anayasa'nın başlangıç kısmı ile 2, 4, 6, 9 ve 138. madde hükümlerine aykırı olduğunu söyledi. 
     Bal, 4771 sayılı Yasa'nın farklı dil ve lehçelerde yayın, eğitim ve öğretim ile ilgili 8 ve 11. maddelerinin de Anayasa'nın başlangıç kısmı ile 3, 4, 5, 14 ve 42. madde hükümlerine aykırı olduğunu ifade etti. 
     
     YILMAZ'A YANIT 
     Bakan Bal, bir gazetecinin, Devlet Bakanı ve Başbakan Yardımcısı Mesut Yılmaz'ın, iptal başvurusu konusunda ''Bu kafalarla AB hayaldir'' sözlerini anımsatması üzerine, ''Biz kafalar arasında bir ayrım yapmıyoruz. Türk Milleti'nin menfaatlerini, geleceğini, Türk Devleti'nin üniter yapısını değerlendiriyoruz'' dedi. 
     Bal, bir soru üzerine, başvuru dilekçesinde partisine mensup 123 milletvekilinin imzasının bulunduğunu söyledi. 
     





</TEXT>
</DOC>
