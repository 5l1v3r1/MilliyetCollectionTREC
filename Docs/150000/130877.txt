<DOC>
<DOCNO> 130877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/guncel/gun08.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Zehir tacirleri kıskıvrak 
</HEADLINE>
<TEXT>

Bir polis ile altı Bulgar’ın da aralarında bulunduğu 10 kişi, Yüksekova’dan getirdikleri 41 kilogram eroini yurtdışına çıkarmak isterken yakalandı... 
     ERDAL KILINÇ İstanbul 

     Kaçakçılık Daire Başkanlığı ve İstanbul Narkotik polisinin ortaklaşa düzenlediği "Molya" adlı operasyonda 41 kilo eroin ele geçirildi. Bir polis ile altı Bulgar vatandaşının da aralarında bulunduğu 10 kişi gözaltına alındı. 
     Yurtdışına uyuşturucu çıkarılacağı istihbaratını alan polis, bir ayağı Bulgaristan’da olan zanlıları üç ay önce izlemeye aldı. İddiaya göre, Bulgaristan’da tekstil işiyle uğraşan işadamı İvan İvanov Yankinov, Mustafa Demet aracılığıyla Sefer Anuk’dan eroin istedi. İran’dan alınan 41 kilo 150 gram eroin, sınırdan Yüksekova’ya getirildi. Bulgaristan’da yapılan telefon görüşmesinden sonra, Fahri Murad Murad, Dimitan Hristov Kaneliev, İsmet Hadzubraham, Talgat Salı Hasan, Özcan Işık’la Silivri’ye gelen Yankinov, uyuşturucuyu beklemeye başladı. 
     
     SİLAHLA KARŞI KOYDU 
     Buluşma noktasında pusu kuran polis, eroini sevk eden kaçakçılara operasyon düzenlerken, emekli polis Faruk Oğuz’un ruhsatlı silahıyla meslektaşlarına karşı koymaya çalıştığı, ancak etkisiz hale getirildiği belirtildi. Eşi Aysel Anuk’la birlikte yakalananlar arasında bulunan Sefer Anuk, CHP Hakkari Milletvekili Esat Canan’ın yeğeni olduğunu iddia etti. 
     



 GÜNCEL 






















</TEXT>
</DOC>
