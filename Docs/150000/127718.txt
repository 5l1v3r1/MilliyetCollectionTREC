<DOC>
<DOCNO> 127718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/yasam/yas02.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
At yarışlarına kadın sesi 
</HEADLINE>
<TEXT>

Büyük heyecan ve hayal kırıklıklarının yaşandığı hipodromlara yeni bir yüz geliyor. İlke Duyan, Türkiye’nin ilk kadın at yarışı spikeri olmaya hazırlanıyor 
     PINAR AKTAŞ İstanbul 

     Bangır bangır’ bağıran at yarışı spikerleri, her zaman ilgi konusudur. Onlar hem kendileri coşar, hem de seyirciyi coştururlar. Büyük heyecan ve hayal kırıklıklarının yaşandığı hipodromlara şimdi yeni bir yüz geliyor. Televizyonda at yarışı programlarının sunuculuğunu yapan 25 yaşındaki İlke Duyan at yarışı anlatmaya hazırlanıyor. 
     
     Kısmetse nisanda... 
     Anadolu Üniversitesi Çalışma Ekonomisi mezunu Duyan, 6 yıl önce, Türkiye Jokey Kulübü’nün personeli olarak at yarışlarının yayınlandığı televizyon kanallarında sunuculuğa başladı. Başta hiçbir yarış terimini bilmiyordu şimdi ise profesyonel. Yayın şefi Sedat Yılmaz ve at yarışı spikerlerinin de desteğini alan Duyan, sürekli prova yapıyor. Nisan ayında ilk yarışını anlatmayı planlıyor. Öncelikle, daha kolay olur düşüncesiyle, 3, 4 veya 5 atlı koşuları anlatmak istiyor. 
     
     İlk olmak güzel’ 
     Bugüne kadar hiç ata binmeyen ve at yarışı oynamayan Duyan, spikerliği niye tercih ettiğini ise şöyle açıklıyor "Tercihimi etiket olmaktan yana kullandım. İnsanların sizi alıp bir yere koyabilmeleri için ya skandallarla gündeme gelmeniz ya da bir şeyleri ilk yapıyor olmanız gerekiyor. Daha doğru ve düzgün bir şekilde gündeme gelmek adına böyle bir şeyi ilk ben yapıp etiketi almak istedim. Bundan sonraki hedefim ise iyi bir oyuncu olmak." 
     
     Uğurlu geldin’ diyorlar 
     İlke, televizyondaki görüntüleriyle hipodromdaki erkek izleyicilerden olumlu tepkiler aldığını belirterek şunları söylüyor "Veliefendi Hipodromu’nun içinde çalıştığım için, gördükleri yerde imza almak, fotoğraf çektirmek isteyenler oluyor. Uğurlu geldiğimi söyleyenler de var. Kadınlar gelince futbol sahalarında küfür azalıyor deniyor’. Burada da aynı şey var. Kadın olduğun için daha hoş bakıyorlar. Agresiflik bir tarz. Belki de ben farklı bir tarz yakalarım." 
     



 YAŞAM 



















</TEXT>
</DOC>
