<DOC>
<DOCNO> 105018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/son/sontur20.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlar bugün meydanlarda idi... 
</HEADLINE>
<TEXT>

     Türkiye Kamu-Sen, hükümet ile memur sendikaları arasında 15 Ağustos'tan bu yana sürdürülen toplu görüşmeleri uyuşmazlıkla sonuçlanmasını Sıhhıye Meydanı'nda düzenlediği mitingle protesto etti. 
     Sabahın erken saatlerinden itibaren çeşitli illerden Ankara'ya gelen memurlar, burada toplanmaya başladı. Türkiye Kamu-Sen Genel Başkanı Bircan Akyıldız ve Yönetim Kurulu üyeleri Hipodrom alanına gelmesiyle birlikte memurlar, saat 11.00'den itibaren Hipodrom'dan mitingin yapılacağı Sıhhıye Meydanı'na doğru yürümeye başladılar. Celal Bayar Bulvarı'nı izleyerek Sıhhıye'ye gelen memurlar, attıkları çeşitli sloganlar ile toplu görüşmelerin sonuçlanmamasını protesto ettiler. 
     Sıhhıye Meydanı'nda toplanan memurlar, burada ''Hükümet al zammını başına çal'', ''Sadaka değil toplu sözleşme'', ''Kamu çalışanı sandıkta hesap soracak'' sloganı atarken özellikle İsmail Türüt'ün ''Devlet malı deniz olta atan atana'' şarkısı eşliğinde slogan attılar. 
     Saygı duruşu ve İstiklal Marşı'nın ardından başlayan mitingde memurlar hitap eden Kamu-Sen Genel Başkanı Akyıldız, kamu çalışanlarına 13 yıldır sendikal haklarının verilmesi için mücadele ettiklerini, bu mücadele sonucunda da çıkarılan yasanın kamu çalışanlarının taleplerini karşılamadığını söyledi. 
     
     ''BİZİ MECLİS'E GÖTÜR'' 
     ''Memuru bu hale getirenler utansın'', ''Başkan bizi Meclis'e götür'' şeklindeki sloganlar eşliğinde konuşmasını sürdüren Akyıldız, toplu görüşmelerde hükümetten kamu çalışanlarının maaşına net 250 milyon lira iyileştirilme yapılmamasını talep ettiklerini ancak hükümetin bunu gözardı ettiğini söyledi. 
     Toplu görüşmelere Kamu-Sen olarak ciddi hazırlıklarla gittiklerini anlatan Akyıldız, hükümetin ciddi bir hazırlık yapmadığını, bunu toplu görüşme masasında gördüklerini belirtti. 
     15 günlük toplu görüşme sürecinde hükümetin ilk ciddi teklifini dün 75 milyon lira iyileştirme zammı olarak getirdiğini anlatan Akyıldız, bu rakamın 55 milyon liraya denk geldiğini ve bunu da kabul etmediklerini söyledi. 
     Akyıldız, kamu çalışanlarının mağduriyetlerinin giderilmesini istediklerini ancak hükümet edenlerin kalplarındaki düğümü açamadıklarını belirterek, kamu çalışanlarının haklarının birileri tarafından ipotek altına alınmasına müsaade etmeyeceklerini kaydetti. 
     Akyıldız, konuşmasını ''IMF elini cebimizden çek'' sloganıyla sürdüren Akyıldız, memurlara yapılacak zam konusunda Liderler Zirvesi'nin toplanmasını isteyerek, ''Artık bizim muhatabımız Devlet Bakanı Maliye Bakanı değil, hükümetin ortaklarıdır'' diye konuştu. 
     Akyıldız, memurlara seslenerek, ''size görev veriyorum, her biriniz bölgenizde siyasilere göz açtırmayacak, meydanları onlara dar edeceksiniz. Sizin karşınıza çıkamayacaklar'' dedi. 
     Akyıldız'ın konuşmasının ardından Sıhhiye'de toplanan memurlar, dağıldılar. 
     
     NOTLAR 
     Sabahın erken saatlerinden itibaren çeşitli illerden Ankara'ya gelen memurların ''Zam ver bana, oyumu vereyim sana'', ''Eylül'de siz bize 3 Kasım'da biz size'', ''35 milyonunu al başına çal'', ''3 Kasım bekle bizi geliyoruz'' şeklindeki pankartlar ile Kamu-Sen Genel Başkanı Akyıldız'ın ''Sandıkta hesap soracağız'' yazılı tişörtü dikkat çekti. 
     Mitinge alanına doğru yürüyen memurları, Celal Bayar Bulvarı'nda desteklemek amacıyla tren makinistleri çaldıkları sirenle desteklediler. 
     Miting alanındaki bir memurun dilenci kılığına girerek, diğer memurlardan sadaka toplaması dikkati çekerken, ''Ben 300 milyon lira alıyorum ve bu parayla 3 çocuk geçindiriyorum. Başka ne yapayım'' diyerek para topladı. 
     Üzerinde ''Bütçe'' yazan ve hortum getirilen bir kutu memurlar tarafından ''yuh'' sesleriyle parçalandı. 
     Miting alanında boğazlarını ve ayaklarını zincirleyen memurlar, kol kola girerek, zorlukla yürüyerek, ''Memuru bu hale getirenler utansılar'' sloganı attılar. 
     Memurlar ''Of Partisi Oh Partisi, Tüh Partisi, Yangın Partisi, Nanay Partisi, Şinanay Partisi, Bilmem Ne Partisi, Banane Partisi, Sanane Partisi, Şart mı Partisi, Daha Yok mu Partisi, Karışık Partisi, Hababam Partisi, Hortum Partisi, Yazlık Partisi, Kışlık Partisi ve Doydum Partisi... Yokluğun gözü kör olsun bu kadar az partiyle seçime gidilir mi '' yazılı oy pusulasına benzeyen pankart taşındı. 
     Ses aracının üzerinde hükümet üyelerini taşıyan otobüsün TBMM'ye gidişini engellemesini figür eden bir pankart da dikkati çekti. 
     Mitinge, bugün iş bırakan Türk Haber-Sen üyeleri postacılar da üniformalarıyla gelerek destek verdiler. 
     





</TEXT>
</DOC>
