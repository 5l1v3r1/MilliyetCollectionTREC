<DOC>
<DOCNO> 115341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sontur47.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'un Pazar trafiği yoğun... 
</HEADLINE>
<TEXT>

     İstanbul'da yarın, 29 Ekim Cumhuriyet Bayramı'nın provası ve Avrasya Maratonu ile siyasi partilerin mitingleri nedeniyle birçok yol trafiğe kapalı ya da aşırı yoğun olacak. 
     29 Ekim Cumhuriyet Bayramı'nın provası nedeniyle yarın, saat 08.00'den 16.00'ya kadar Hal Yolu bitimi-E-5 Cevizlibağ-Tünel sapağından itibaren Vatan Caddesi-Lahor Meydanı'na kadar geliş-gidiş istikameti trafiğe kapatılacak. 
     Tören nedeniyle ayrıca, yarın saat 12.00'den 29 Ekim saat 15.00'e kadar, Mahmutbey Köprüsü'nden Habibler yol ayrımına kadar yol, sivil trafiğe kapalı olacak. 
     Sürücülerden alternatif güzergahlar olarak -D-100 Karayolu'ndan Vatan Caddesi'ne gidecek sürücülerin Haliç Tüneli, Edirnekapı, Fevzipaşa Bulvarı, Aksaray şeklinde veya Haliç Tüneli, Ayvansaray ışıklardan Balat yolunu takiben Unkapanı ve Sirkeci istikametlerini, -E-80 Karayolu'nu kullanacak sürücülerin Milliyet Gazetesi karşısında TEM istikametini, -Sahil yolunu kullanacak sürücülerin sahil güzergahından Yenikapı-Kumkapı-Sirkeci istikametini kullanmaları, -Vatan Caddesi'ni kullanarak Fatih İlçesi'ndeki hastanelere gelecek ambulans ve diğer araç sürücülerinin ise sahil yolunu tercih ederek, Samatya'dan Cerrahpaşa-Çapa-Haseki veya Vakıf Gureba hastanelerine intikal etmeleri, -Fatih istikametinden aynı gerekçelerle intikal edecek sürücülerin de Atatürk Bulvarı-Aksaray ve Millet Caddesi güzergahını kullanmaları istendi. 
     
     AVRASYA MARATONU Avrasya Maratonu ile 15 kilometrelik koşu ve halk koşusu nedeniyle yarın 08.00-14.00 saatleri arasında trafiğe kapalı olacak yollar ise şöyle 
     Avrasya Maratonu güzergahı Boğaziçi Köprüsü, Mecidiyeköy tercihli otobüs yolu, Taksim, Tepebaşı, Şişhane, Unkapanı Köprüsü, Aksaray, Yenikapı, Sahil yolu, Ataköy, Yedikule, Yenikapı, Sarayburnu, Eminönü, Karaköy, Kabataş, İnönü Stadı varış noktası . 
     15 kilometrelik koşu Boğaziçi Köprüsü, Mecidiyeköy tercihli otobüs yolu, Osmanbey, Taksim, Tepebaşı, Şişhane, Perşembe Pazarı, Karaköy, Kabataş, Dolmabahçe Sarayı önü varış noktası . 
     Halk koşusu Acıbadem üst geçidi altı, Boğaziçi Köprüsü, Mecidiyeköy tercihli otobüs yolu, Osmanbey, Harbiye, Divan Oteli Kavşağı varış noktası . 
     Yarış güzergahlarını kullanamayacak olan sürücülerin, kapanacak yollara çıkan ara yollardan çok, Fatih Sultan Mehmet Köprüsü, E-5 ve TEM otoyollarını tercih etmeleri istendi. 
     
     SİYASİ PARTİ MİTİNGLERİ 
     Kentte yarın siyasi partilerin mitingleri nedeniyle de bazı meydanlar ve civarında yoğunluk yaşanacak. 
     DSP Genel Başkanı ve Başbakan Bülent Ecevit, yarın saat 13.00'te, ANAP Genel Başkanı, Devlet Bakanı ve Başbakan Yardımcısı Mesut Yılmaz ise saat 15.00'te, Kartal Meydanı'nda halka hitap edecekler. 
     AK Parti Genel Başkanı Recep Tayyip Erdoğan'ın katılacağı miting, Zeytinburnu Kazlıçeşme Meydanı'nda saat 14.00'de yapılacak. 
     BBP Genel Başkanı Muhsin Yazıcıoğlu'nun katılacağı miting, Şişli Abide-i Hürriyet Meydanı'nda saat 13.00'de başlayacak. 
     ÖDP Genel Başkanı Ufuk Uras, saat 12.00'de, İP Genel Başkanı Doğu Perinçek ise saat 13.45'te, Kadıköy İskele Meydanı'nda konuşacaklar. . 
     DEHAP'ın Eyüp Veysel Karani Parkı, Alibeyköy Yeşilpınar Yolu'ndaki mitingi ise 10.00 ile 14.00 saatleri arasında gerçekleştirilecek. 
     





</TEXT>
</DOC>
