<DOC>
<DOCNO> 135106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/dunya/adun.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak üçe bölünecek 
</HEADLINE>
<TEXT>

İngiliz ordusunun hazırladığı plana göre, savaştan sonra Irak’ta Bosna modeli uygulanacak. Bağdat’tan İngilizler, Basra bölgesinden de Amerikalılar sorumlu olacak 
     DIŞ HABERLER SERVİSİ 

     Olası bir Irak savaşında ABD’nin en güvendiği müttefiki olan İngiliz ordusu, bir yandan Körfez bölgesine yığınak yapmayı sürdürürken, bir yandan da üç yıl kadar sürecek bir işgale hazırlanıyor. İngiltere Savunma Bakanlığı tarafından hazırlanan işgal planına göre, Saddam Hüseyin’in devrilmesinin ardından Irak üç ayrı bölgeye ayrılacak. Bu bölgelerin her biri başta İngilizler olmak üzere farklı ülkelerin askerleri tarafından korunacak. 
     BBC’nin savunma kaynaklarına dayandırdığı haberine göre, işgal planının en önemli noktasını, Irak’ın savaştan sonra üç bölüme ayrılması oluşturuyor. 1995’te Bosna’da ve 1999’da Kosova’da uygulanan bu modele göre, her bir bölüm başka bir ülkenin sorumluluğunda olacak. BBC, bu bölümlerden birini İngiliz askerlerinin koruyacağını belirtirken, diğer ülkelerin adını vermedi. Ancak Scotsman gazetesi İngilizlerin Bağdat bölümünü, Amerikalıların da, yine İngilizlerin desteğinde, Şii nüfusun yoğun olduğu güneydeki Basra bölümünü denetleyeceğini yazdı. 
     Bu durumda geriye Musul - Kerkük ve Kürtlerin yoğunlukta olduğu Kuzey Irak kalıyor. Haberde, bu bölgelerde güvenliğin hangi işgalci güçler tarafından üstlenileceği belirtilmiyor. 
     
     Savaş sonrası zor 
     İngiltere’nin bölgeye 35 bin asker gönderdiğini, son 20 yılın en büyük donanma gücünü bölgeye konuşlandırdığını hatırlatan BBC, İngiliz ordusunun olası bir savaşta ön saflarda çarpışmaktan ziyade, ABD’nin arkasını kollayacağını ve savaşın ardından barış gücüne liderlik yapacağını belirtti. İngiliz ordusu, ayrıca esirlerle de ilgilenecek. Körfez’deki ana İngiliz gücü olan 7. Zırhlı Tugayı’nın savaşın ardından sekiz ay görev yaptıktan sonra yerini yeni gelecek İngiliz askerlerine bırakması bekleniyor. 
     İngiliz komutanlar, Irak’ta savaş sonrasının savaşın kendisinden çok daha zor geçeceğini düşünüyor. Irak’taki bütün etnik ve siyasi grupların Saddam’dan çok çektiğini vurgulayan komutanlar, "bu gruplar Saddam’a itaat etmeyeceği için savaşın kısa süreceği" görüşünde. Ancak bu grupların Saddam sonrası dönemde intikam ve pastadan pay kapma peşinde koşacak olması yetkilileri endişelendiriyor. Bazı yetkililer, "ABD savaşacak, ortalığı İngilizler ve diğer Avrupalılar temizleyecek" diyor. 
     
     



 DÜNYA 













</TEXT>
</DOC>
