<DOC>
<DOCNO> 135930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/soneko03.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege'deki barajlarda en az 2 yıllık içme suyu birikti... 
</HEADLINE>
<TEXT>

     Ege Bölgesi'nde son günlerde aralıksız devam eden yağışlarla bölgedeki barajların en az iki yıllık içme suyunu karşılayabilecek seviyeye geldiği bildirildi. 
     Devlet Su İşleri DSİ 2. Bölge Müdürü Ahmet Alpaslan, yağışların bazı barajların doluluk oranını yüzde 100'e ulaştırdığını belirtti. 
     İzmir içme suyu ihtiyacının karşılanmasında kullanılan Balçova Barajı'nın taşmak üzere olduğunu, bunu önlemek için tahliye yaptıklarını belirten Alpaslan, Tahtalı Barajı'nın yüzde 55, Alaçatı ve Ürkmez barajlarının yüzde 100, Güzelhisar Barajı'nın seviyesinin de yüzde 90'a ulaştığını kaydetti. 
     Manisa'da Demirköprü Barajı ile Marmara Gölü seviyesinin yüzde 55, Avşar Barajı seviyesinin ise yüzde 70'e ulaştığını bildiren Alpaslan, Uşak'taki küçük göletlerin de yüzde 80 oranında dolduğunu dile getirdi. 
     Yağışların barajların yanı sıra yeraltı sularını beslediğine işaret eden Alpaslan, ''Yağışlar geniş alana yağdığı için havzaları doyuruyor. Köylülerin ovadaki kuyularının seviyesini de yükseltti. Yeraltı sularını beslediği için yağışların tarım alanlarına da büyük katkısı oldu'' dedi. 
     DSİ 21. Bölge Müdürlüğü yetkilileri de, Geyik Barajı'nda doluluk oranının yüzde 99'a ulaştığını kaydetti. 
     Denizli'deki Işıklı Barajı'nda doluluk oranının yüzde 47 civarında olduğunu dile getiren yetkililer, Adıgüzel Barajı'nın seviyesinin yüzde 31 olarak tespit edildiğini dile getirdi. 
     Yetkililer, Aydın'da bulunan Kemer Barajı seviyesinin yüzde 79, Topçam Barajı'nın yüzde 55, Yaylakavak Barajı'nın da yüzde 80'e yükseldiğini belirtti. 
     Muğla'daki Geyik Barajı'nın doluluk oranının yüzde 99, Mumcular Barajı'nın ise yüzde 79 civarında olduğu belirlendi. 
     Yetkililer, göletlerin durumunun barajlara göre daha iyi olduğunu belirterek, Akçaova ve Hıdırbeyli göletlerinin su seviyesinin yüzde 102'ye ulaştığını kaydetti. 
     Çatak Göleti'nde geçen yılın Şubat ayında su bulunmazken, bu yıl doluluk oranının yüzde 100'e ulaştığı, Tavas ve Kazan göletlerinde ise doluluk oranının yüzde 65 olduğu bildirildi. 
     





</TEXT>
</DOC>
