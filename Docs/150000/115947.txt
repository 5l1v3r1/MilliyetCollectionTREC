<DOC>
<DOCNO> 115947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sondun24.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da Kıbrıs alarmı 
</HEADLINE>
<TEXT>

     Yunanistan Başbakanı Kostas Simitis, önümüzdeki haftalar ve aylar içinde Yunanistan'a Kıbrıs konusunda yanıt vermesi zor sorular yöneltilebileceğini söyledi. 
     Simitis, muhalefet partilerinin liderlerine AB'nin Brüksel zirvesi konusunda bilgi aktardığı görüşmelerin ardından yaptığı açıklamada, BM'nin Kıbrıs konusunda bir çözüm planı üzerinde çalıştığını belirterek, Yunan halkını milli birlik içinde soğukkanlı davranmaya çağırdı. Kıbrıs konusunda senaryolardan ve spekülasyonlardan, bu ulusal davaya zarar verecekleri için kaçınılmasını isteyen Simitis, "Önümüzdeki haftalar ve aylar içinde bize yanıt verilmesi zor sorular yöneltilebilir, kritik seçimler yapmak zorunda kalabiliriz. Bu noktada bizim için önemli olan Yunanistan ve Kıbrıs'ın Rum kesimi çıkarlarının korunmasıdır" dedi. 
     Yunanistan Dışişleri Bakanlığı Sözcüsü Panos Beglitis de BM tarafından hazırlanmış bir Kıbrıs çözüm planı bulunmadığını söyledi. 
     Beglitis, BM Genel Sekreteri Kofi Annan'ın çözüm planının, Kıbrıs'ta iki hükümetli bir ve tek uluslararası kimlik taşıyan bir federasyon ve KKTC'ye yüzde 24-26 toprak bırakılmasını öngördüğünü öne süren haberlere değindi. 
     Annan'ın, geçen günlerde Kıbrıs Özel Temsilcisi Alvaro De Soto aracılığıyla "bir çözüm planı sunma ve eğer sunacaksa bunu ne zaman yapacağı konusunda karar almadığını" ilettiğini hatırlatan Beglitis, Yunan ve Rum tarafına siyasi soruna tüm boyutlarıyla çözüm öneren nihai bir plan sunulmadığını açıkladı. 
     De Soto'nun görüşmeler ve çözüme yönelik uluslararası çabalar çerçevesinde bir takım müzakerelere yardımcı olma amaçlı metinler sunduğunu kaydeden Beglitis, "Ancak bunlar kesinlikle bir nihai çözüm planını temsil etmiyorlar" dedi. 
     Yunanistan'ın BM kararlarının öngördüğü biçimde, federe devletlerden oluşan iki toplumlu, iki bölgeli bir federasyon çerçevesinde çözüm istediğini ve bu yönde müzakere yürüttüğünü belirten Beglitis, federal sisteme örnek olarak, ABD, Belçika, Rusya ve Almanya'yı gösterdi. 
     Beglitis, çözüm öncesi KKTC'nin tanınmasının söz konusu olmadığını da ifade etti. 
     
     PAPANDREU İSTANBUL'A GELİYOR 
     Beglitis, Yunanistan Dışişleri Bakanı Yorgo Papandreu'nun yarın Dışişleri Bakanı Şükrü Sina Gürel'in daveti üzerine İstanbul'a gideceğini de bildirdi. 
     Beglitis, ziyaret programı çerçevesinde, Papandreu'nun Gürel, Türkiye ve Yunanistan Futbol Federasyonları Başkanları ve yarın akşam karşılaşacak Panathinaikos ve Fenerbahçe takımlarının başkanları ile Olimpiyat barışı bildirisini imzalayacağını, daha sonra iki bakanın çalışma yemeği yiyeceklerini kaydetti. 
     Beglitis, Papandreu'nun ziyaretinin, Türkiye ve Yunanistan'ın 2008 Avrupa Futbol Şampiyonasını ortak düzenlemek için yaptıkları başvuruyu güçlendirme amaçlı olduğunu ve iki ülke arasındaki olumlu atmosfer çerçevesinde yapılacağını söyledi. 
     





</TEXT>
</DOC>
