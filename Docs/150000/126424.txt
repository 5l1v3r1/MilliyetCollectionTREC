<DOC>
<DOCNO> 126424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sontur08.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Anayasa değişikliğiyle ilgili yorum... 
</HEADLINE>
<TEXT>

     AK Parti Genel Başkanı Recep Tayyip Erdoğan, anayasa değişikliğiyle ilgili olarak, ülke siyasetini ilgilendiren bir yol haritasının ortaya çıkacağını belirterek, ''Bu neticeye göre de partimiz takınması gereken tavrı takınacaktır'' dedi. 
     Erdoğan, hareketinden önce Esenboğa Havalimanı'nda yaptığı açıklamada, Moskova'ya iki günlük bir ziyaret yapacaklarını söyledi. Ziyareti, Rusya Devlet Başkanı Vladimir Putin'in daveti üzerine gerçekleştirdiğini belirten Erdoğan Devlet Bakanı Kürşat Tüzmen, Enerji ve Tabii Kaynaklar Bakanı Hilmi Güler, bazı milletvekilleri, iş dünyasının bazı temsilcileri ve sivil toplum örgütleri temsilcilerinin kandisine eşlik ettiğini belirtti. 
     Tayyip Erdoğan, Rusya ile Türkiye arasındaki komşuluğun yanı sıra ekonomik ilişkileri de geliştirmesi temennisinde bulunduğu ziyaretle ilgili olarak şunları söyledi 
     ''Moskova ziyaretimiz sırasında sayın Devlet Başkanı Putin ve Başbakan sayın Kasyanov ile görüşmelerde bulunacağım. Heyetimizde bulunan bakanlarımızın Rus muhataplarıyla yapacakları görüşmelerin de, ikili ilişkilerimizin daha da gelişmesine katkıda bulunacağı şüphesizdir. Ayrıca, Moskova'da TOBB-Rus İş Konseyi Toplantısı'na ve yeni bir Ramstore açılışına katılmayı öngörmekteyiz. İşadamlarımız da bu vesileyle Rus meslektaşlarıyla toplantılar yapacaktır. Bazı Türk yatırımlarını da ziyaret ederek ticaretin gelişmesine verdiğimiz önemi vurgulamaya çalışacağız.'' Erdoğan, ziyaretinin Rusya Federasyonu'yla son yıllarda büyük gelişme gösteren ilişkilere yeni bir ivme kazandıracağı ümidinde olduğunu kaydetti. 
     
     DOĞALGAZ 
     AK Parti Lideri Erdoğan, ''doğalgaz ve Mavi Akım Projeleri görüşülecek mi '' diye sorusu üzerine, tüm görüşmeleri yapacaklarını bildirdi. 
     Bir gazetecinin, ''Sayın Cumhurbaşkanı anayasa değişikliğini referanduma götürürse, sizin Siirt seçimlerine katılmanız tehlikeye giriyor'' sözleri üzerine Erdoğan, şöyle konuştu 
     ''Şu anda bunların hiçbirisi benim gündemimde değil. Sadece siyasi iradenin bu hafta içerisinde alacağı karar ve ondan sonraki süreçtir. Ülke siyasetini ilgilendiren ve bu siyasi yol haritası, ortaya bir netice çıkaracaktır. Bu neticeye göre de, partimiz takınması gereken tavrı takınacaktır.'' 
     





</TEXT>
</DOC>
