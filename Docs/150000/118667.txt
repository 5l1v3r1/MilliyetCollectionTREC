<DOC>
<DOCNO> 118667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sonspo02.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim " Nou Camp'ta kaybetmeye kimse birşey demez" 
</HEADLINE>
<TEXT>

     Galatasaray Teknik Direktörü Fatih Terim, yarın Barcelona ile yapacakları karşılaşmada, kötü gidişatı tersine çevirmek istediklerini söyledi. 
     Terim, takımının Nou Camp Stadı'nda yaptığı antrenmandan önce düzenlediği basın toplantısında, Şampiyonlar Ligi'ne iyi bir başlangıç yaptıklarını, ancak daha sonra zamansız bir düşüş yaşadıklarını dile getirerek şöyle konuştu 
     ''Buna, yeni oyuncularımızın fazla oluşu, Milli Takım'da çok oyuncumuzun bulunması ve bazı bireysel hatalar neden oldu. Oyuncularımız, yarınki maçın son şans olduğunu biliyor. Tablo açık. Fakat kazandığımız zaman ne olacağı da ortada. Bir galibiyetle hem kötü gidişatı tersine çevirebiliriz, hem de oyuncularımızın son zamanlarda kötü sonuçlar nedeniyle yaşadıkları psikolojik baskıdan kurtulabiliriz.'' Basın toplantısında, bir Türk gazetecinin, El Mundo Deportivo Gazetesi'nin kullandığı, ''Onuru yıkılan Galatasaray, onurunu kurtarmak için sahaya çıkacak'' şeklindeki başlığı hatırlatması üzerine Fatih Terim şunları söyledi 
     ''Bu görüşe katılmıyorum. Ortada Galatasaraylıların kafalarını aşağı eğecek bir şey yok. Futbol, zaten insanların onurunu zedeleyecek bir spor değil. Bu teknik heyetin, sporcuların yaptıkları, Galatasaraylıların kafalarını dik tutmaları için yeterli. Bu ülkede kafasını dik tutacak insanlar varsa, bunların bir kısmı Galatasaraylıdır. Biz çok çabuk bazı şeyleri unutuyoruz. Yapılan eleştirileri, hiçbir şey yapmamışlardan duyunca tuhaf oluyor.'' 
     
     ''RAHAT OLMALIYIZ''- 
     ''Barcelona'ya, Nou Camp'ta kaybetmeye kimse bir şey demez'' diyen Terim, bu nedenle oyuncularının maça rahat çıkmaları gerektiğini söyledi. 
     Fatih Terim, futbolcularının maçı berabere bitirme kaygılarının olmayacağını kaydederek, bu nedenle yarın akşamki maçta güzel bir futbol beklediğini dile getirdi. Terim, yapılan eleştirilerin, herkesin yüzde 100 başarı beklemesinden de kaynaklandığını vurgulayarak, ''İnsanları buna biz alıştırdık. Kimse yüzde 95'e, 97'ye razı olmuyor. Ancak bu duruma getiren bizlersek, bu durumdan kurtaracak olan da bizleriz'' dedi. 
     Kendisinin kayıplardan sonra üzüldüğünü, ancak bunun, abartıldığı kadar olmadığını belirten Terim, ''Beni hırs basmış. Fakat böyle durumlardan çıkmayı bilen bir ruh hali içindeyim. Liderler böyle zamanlarda sakin olmalıdır'' diye konuştu. 
     Galatasaray'a uzun vadeli ve büyük projelerle, ayrıca günlük başarıyı yakalamak için geldiğini anlatan Terim, başarılı olmak için de ne gerekiyorsa yapacaklarını söyledi. 
     Felipe'nin durumunun her takımda olabileceğine dikkati çeken Fatih Terim, ''Bu maçtan 1 gün de, 1 saat de önce olabilir. Ancak fark etmez. Futbolun içinde böyle şeyler var'' diyerek sözlerine tamamladı. 
     





</TEXT>
</DOC>
