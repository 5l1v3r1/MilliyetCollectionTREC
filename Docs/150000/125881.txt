<DOC>
<DOCNO> 125881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sonspo02.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da, Denizlispor maçı hazırlıkları... 
</HEADLINE>
<TEXT>

     Gaziantepspor Kulübü Profesyonel Futbol Şubesi Sorumlusu Asım Atmaz, Denizli'de yapılan ve ''hakem Erol Ersoy'un kararıyla biçimlenen'' Türkiye Kupası karşılaşmasında, Denizlispor'un hakkının yendiğini öne sürdü. 
     Asım Atmaz, yaptığı açıklamada, ''Denizlispor'un, Erol Ersoy'un yanlış kararlarıyla elenmesi, otomatikman bizim maça yansıyacak, şimdi rakiple birlikte, maçın hakemiyle de mücadele etmek zorunda kalacağız'' dedi. 
     ''Denizlispor, Türkiye Kupası'nda tur atlasaydı, daha rahat bir maça çıkardık'' diyen Atmaz, şöyle devam etti 
     ''Ancak mağdur olan Denizlispor, şimdi sahaya daha hırslı ve agresif şekilde yayılacak. Bütün dezavantajlı koşullara rağmen, hedefimiz 3 puan olacak. Denizlispor, Türkiye Kupası'nda hakemlerin yanlış kararlarına kurban gitti. Denizlispor karşımıza daha hırslı çıkacak. Diğer bir korkumuz da maçı yönetecek hakemin, mağdur olan tarafı tutması. İşimiz gerçekten çok zor olacak. Geçen yıl Türkiye Kupası'nda bize Beşiktaş karşısında kasıtlı olarak kaybettiren Erol Ersoy, bu kez karşımıza bu şekilde çıktı.'' 
     
     ''BAŞARILIYIZ'' 
     Atmaz, ilk yarıyı 30 puanla 5. sırada kapattıklarını, üst üste gelen sakatlıklar nedeniyle de şanssız sonuçlar aldıklarını söyledi. 
     Çaykur Rizespor'dan sürpriz bir biçimde transfer edilen Devran ile orta alan sorununun biteceğini, bu oyuncunun takımda ağabey rolü üstleneceğini vurgulayan Atmaz, şöyle devam etti 
     ''Devran'ın transferi bizim için de sürpriz oldu. Devran ile 3 yıllık sözleşme imzaladık. Belçika Birinci Ligi'nde oynayan 2 Türk oyuncuyla görüşmeler sürüyor. Anlaşırsak bu oyuncular ikinci yarıda formamızı giyecek.'' Atmaz, Denizlispor karşılaşmasında, sakat olan Halit, Preko, Maxim ve Kemal'in sahada yer almayacaklarını sözlerine ekledi. 
     





</TEXT>
</DOC>
