<DOC>
<DOCNO> 125152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sondun05.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon'un gazetecilere rüşvet dağıtma planı 
</HEADLINE>
<TEXT>

     ABD Savunma Bakanlığı Pentagon'un, ABD'nin dünyadaki görünümünü olumlu yönde değiştirmek amacıyla uluslararası bir propaganda atağına hazırlandığı ve düşünülen adımlar arasında yabancı gazetecilere rüşvet karşılığı ABD lehinde haber ve yorumlar yazdırılmasının da yer aldığı bildirildi. 
     Amerikan medyasında yer alan haberlere göre, bazı Pentagon yetkililerinin karşı çıkmasına karşın, bakanlıkta bu yönde hazırlıklar yapılıyor. 
     Adları açıklanmayan yetkililer, Amerikan medya kurumlarına yaptıkları açıklamalarda, düşünülen önlemler arasında Avrupalı gazetecilere, Amerikan politikalarını öven haber ve yorumlar yazmaları karşılığında para ödenmesi ve radikal İslamcı düşünceye karşı kitaplar yayınlanması ve çalışmalarda bulunulmasının yer aldığını kaydettiler. 
     Gözlemciler, Savunma Bakanı Donald Rumsfeld'in bu girişimden hoşlanmadığını ancak Pentagon dışındaki bazı yetkililerin, mali olanaklarından dolayı bu konuyu Savunma Bakanlığı'na yüklemeye çalıştıklarını söylediler. Bu planı eleştiren çevreler, böyle bir faaliyete girmesi durumunda Pentagon'un saygınlığını kaybedebileceği uyarısında bulundular. 
     Bu yılın başlarında Pentagon bünyesinde gazetecileri yönlendirme amacını taşıyacak özel bir birim kurulması planlanmış ancak daha sonra Rumsfeld buna izin vermemişti. 
     





</TEXT>
</DOC>
