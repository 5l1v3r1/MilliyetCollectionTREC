<DOC>
<DOCNO> 138122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/spor/yercan.html </URL>
<DATE> 2003/02/21/ </DATE>
<TIME>  </TIME>
<AUTHOR> FUAT ERCAN  </AUTHOR>
<HEADLINE>
Rüyanın sonu 
</HEADLINE>
<TEXT>

     Herşey Denizlispor’un istediği ve hesap ettiği gibi başlamıştı aslında. Üç forvetle oynayan ve kendi sahasındaki bu maçtan, avantajlı bir skorla ayrılma hesapları yapan Porto, orta sahasının desteğiyle Denizlispor’u bunaltıyor, ancak aradığı golü bulamıyordu. Bu dakikalarda forvette sadece Ersen Martin’i bırakarak, orta sahasını kalabalık tutan Denizlispor, güçlü rakibinin etkili adamlarını ve gol yollarını tıkayarak devreyi golsüz tamamlamayı başardı. 
     Portekiz Ligi lideri Porto, ikinci yarıda farklı bir görüntüyle sahaya çıktı. Kadrosunda aksayan yerleri yıldız isimlerle değiştiren Lacivert - Beyazlı ekip, Denizlispor’un zayıf olduğu sağ taraftan bindirmelere başladı. İlk yarıda kalesinde devleşen Heinen, ikinci yarıda akıl almaz goller yerken, Denizlispor’un çeyrek final umutlarını da Porto’nun, Das Antas Stadı’na gömmüş oldu. 
     Kadrosunda Jankauskas, Derlei, Deco, Alenitchev, R.Costa ve Capucho gibi Avrupa ve Dünya futbolunun yıldızlarını barından Porto, ikinci yarının hemen başında Capucho’nun ayağından kazandığı golden sonra sahanın hakimiyetini tamamen ele geçirdi. Denizlispor rakibinin gücünü unutup, gelen bu gole cevap verebilmek için oyun kurgusundan kopunca Porto’nun işi daha da kolaylaştı. Gecenin yıldızı Brezilyalı Deco ilk yarıda kendisine adım attırmayan Serdal’ın oyundan çıkmasıyla özgürlüğüne kavuştu ve takımını ateşledi. 
     Peşpeşe gelen goller Porto’ya çeyrek final kapısını ardına kadar açarken, Denizlispor’un, UEFA Kupası’ndaki çeyrek final macerası hayal kırıklığıyla noktalandı. 
     



 SPOR 




























</TEXT>
</DOC>
