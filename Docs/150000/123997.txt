<DOC>
<DOCNO> 123997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sonspo25.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Baliç, Gaziantepspor maçında da yok... 
</HEADLINE>
<TEXT>

     Galatasaray'ın dün akşam yaptığı idmanda dizinden sakatlanan Elvir Baliç'in, bu haftaki Gaziantepspor maçında da oynayamayacağı açıklandı. 
     MR'ı çekilen sarı-kırmızılı futbolcunun sol diz dış menüsküsünde zedelenme ve dizde dış yan bağın yapışma yerinde zorlanma belirlendiği bildirildi. 
     Kulüp doktoru Serhan Kurtulmuş, Boşnak asıllı futbolcunun Gaziantepspor maçında kesinlikle oynayamayacağını, Baliç'i 14 Aralık Cumartesi günü tekrar kontrolden geçireceklerini ve bunun sonucunda durumunun netlik kazanacağını söyledi. 
     Baliç'in, cumartesi günü yapılacak ikinci kontrol sonrası sahalara dönüş tarihinin uzayabileceği öğrenildi. 
     Öte yandan, sakat futbolcular yönünden oldukça sıkıntılı bir dönem geçiren Galatasaray'da, Gaziantepspor maçında Baliç'in yanı sıra sakatlıkları süren Ergün, Ayhan ve Batista da forma giyemeyecek. Bu karşılaşmada Suat'ın da oynamasının zor olduğu, sakatlıkları bulunan Almaguer ile Christian'ın ise maça yetiştirilmeye çalışıldığı ifade edildi. 
     Galatasaray'da, sarı kart cezalısı Ümit Davala da Gaziantep'te forma giyemeyecek. 
     





</TEXT>
</DOC>
