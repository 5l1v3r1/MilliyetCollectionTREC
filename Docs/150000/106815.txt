<DOC>
<DOCNO> 106815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sontur09.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani'den "U" dönüş... Sözlerimi gazeteciler çarpıtmış... 
</HEADLINE>
<TEXT>

     Irak Kürdistan Demokrat Partisi IKDP lideri Mesud Barzani, Türkiye ile ikili ilişkilerindeki zorlukların ''tehdit veya baskıyla değil, diyalog yoluyla'' çözümlenebileceğine inandığını belirtti. 
     Son dönemde Türkiye aleyhine açıklamalarıyla Ankara'nın tepkisini çeken Barzani, Alman haftalık Die Zeit gazetesine iki ay önce verdiği demecin, şimdi ''çarpıtılmış bir şekilde'' yayına verildiğini ileri sürdü. 
     Bu açıklamaları 13 Temmuz 2002 tarihinde serbest çalışan bir gazeteciye yaptığını söyleyen Barzani, son dönemde kendisine atfedilerek basında çıkan açıklamaların IKDP gerçekleri ve politikalarına ters düştüğünü kaydetti. 
     IKDP liderinin 5 Eylül'de Alman gazetesinde çıkan açıklamalarında, ''Bir Kürt 'intifadası' sokaklarımızı Türk ordusu için mezar haline getirir. Türkiye, bunun yerine ülkedeki 15 milyon Kürt'ün haklarını korusun'' sözleri yer almıştı. 
     Barzani, bu haberlerdeki pek çok unsurun yanlış yorumlanması nedeniyle durumu açıklığa kavuşturmak istediğini belirttiği açıklamasında, şunları kaydetti 
     ''Irak'ın toprak bütünlüğü ve birliğinden yanayız, tüm Irak insanlarının haklarını koruyacak demokratik, çoğulcu, parlamenter ve federal bir yapıdaki Irak'ı destekliyoruz. Irak'ın gelecekteki siyasi sistemi, yabancı müdahalesi veya baskısı olmadan Irak insanının kendisi tarafından kararlaştırılmalıdır.'' Partisinin terörizm konusundaki tutumunun açık ve net olduğunu ifade eden Barzani, terörizme her zaman karşı durduklarını, bunun şu anda ve gelecekte de geçerli olacağını kaydetti. 
     
     TÜRKİYE İLE İLİŞKİLER 
     ''Komşu ülkelerle ilişkilerimizin her zaman dostça olmasını ve ortak çıkarlar, işbirliği ve karşılıklı saygıya dayanması gerektiğini düşünürüz'' diyen Barzani, açıklamasının bu bölümünde Türkiye ile ilişkilere değindi. 
     Açıklamada, şu sözler yer aldı 
     ''Türkiye başta olmak üzere komşu ülkelerin endişe ve rahatsızlığını anlayarak, Türkiye ile aradaki gerginliği diyalog yoluyla bitirmek için yakın işbirliği içinde çalışmaya kararlı ve hazırız. Türkiye'nin ulusal güvenliği ve bağımsızlığı için gerekli güvenceleri vermeyi de taahhüt ederiz. Kontrolümüz altındaki bölgelerin, komşu ülkelerin güvenlik ve istikrarını bozacakların sığınağı haline gelmesine asla izin vermeyeceğiz.'' Barzani, Türkiye ile ikili ilişkilerindeki zorlukların baskı veya tehditle değil, diyalog yoluyla çözümleneceğine inandıklarını da kaydetti. 
     IKDP lideri açıklamasını, ''Bizim konumumuz budur ve bundan başka yönlendirilmiş herhangi bir açıklamadan sorumlu değiliz'' ifadesiyle sonlandırdı. 
     Barzani'nin açıklamasının, Irak Kürdistan Yurtseverler Birliği IKYB lideri Celal Talabani ile dün vardığı anlaşmanının ardından gelmesi önem taşıyor. Ankara, Barzani'nin daha önce basına yansıyan açıklamalarından ve dünkü anlaşmadan rahatsız olmuş, IKDP liderine ''Türkiye'ye bakışı ve Türkiye'yi kana bulamış bir terör örgütüyle olan ilişkisi hakkında en kısa zamanda kesin bir karar vermek ve bu kararını kamuoyuna açıklama yapma'' çağrısında bulunmuştu. 
     





</TEXT>
</DOC>
