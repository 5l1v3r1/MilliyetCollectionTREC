<DOC>
<DOCNO> 129286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/soneko13.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurbanlık koyun fiyatı yüzde 75 arttı... 
</HEADLINE>
<TEXT>

     Türkiye'nin önemli hayvan borsaları arasında bulunan Gaziantep'te, kurbanlık koyun fiyatı yüzde 75 oranında arttı. Geçen Kurban Bayramı'nda canlı kilosu 2 milyon lira olan koyun, 3,5 milyon liraya yükseldi. 
     Eski Güneydoğu Anadolu Canlı Hayvan, Su Ürünleri ve Mamulleri İhracatçıları Birliği Başkanı Rüştü Yıldız, kurbanlık koyunun geçen Kurban Bayramı öncesinde 1,9-2 milyon liradan satıldığını, bu yıl ise ''şimdilik'' 3,5 milyon liraya pazarlandığını söyledi. 
     ''Bu fiyat yüksek. 50 yılı aşkın süredir bu işin içindeyim, böyle yüksek bir fiyat görmemişim'' diyen Yıldız, şöyle devam etti 
     ''Besicilik yapanlar 2001 ve 2002'de zarar edince, besicilik yapan ve dolayısıyla beslenen koyun sayısı azaldı ve fiyat arttı. Bu duruma, ülkenin her alanında olduğu gibi, hayvancılıkta da politika olmaması nedeniyle düştük ve gün günden kötü geliyor. 
     Son 2-3 yılda besicilerin yüzde 50-60'ı önce iflas etti, ardından mesleği bıraktı. Piyasaya sürülen mal az. Bayrama doğru canlı koyunun kilogram fiyatı 4 milyon lirayı bulur. Normalde 3 milyon lira olmalıydı. Koyunun canlı olarak kilogram fiyatı 1,80-2 dolar olmalı.'' Yıldız, bu yıl kurban kesen sayısının çok önemli ölçüde azalacağına inandığını bildirdi. 
     
     İHRACATIN DURMASININ ETKİSİ 
     İhracatın yok denecek düzeyde olduğunu ve yapan olursa yalnız Lübnan'a yapıldığını anlatan Yıldız, ''Lübnan'a ihracat yapan parasını alamıyor. Bu nedenle ihracat yapılmıyor. Zaten koyun fiyatının artmasında da ihracatın durmasının çok önemli payı var'' dedi. 
     İhracatın olduğu dönemde, pazar faktörünü gözeten besicilerin üretim yapmaktan korkmadıklarını belirten Yıldız, ''İhracat olmayınca ve son iki yılda da iç pazarda zarar edilince, besici ürktü. İç piyasa talebinin üzerinde koyun üretip zarar etmekten korkan besici, üretmemeyi, hatta işi bırakmayı tercih etti'' diye konuştu. 
     Fiyatın yüksekliğini görüp, plansız üretim anlayışı nedeniyle yeniden besiciliğe yönelenlerin önümüzdeki yıl zarar edeceklerine dikkati çeken Yıldız, sözlerini şöyle tamamladı 
     ''Eğer ihracat olsaydı iç piyasada koyun çok olurdu ve fiyat da gerçek değerinde kalırdı. Gaziantep'te 15 yıl önce 450-500 dolayında ihracatçı vardı, 15-20'si kaldı. Hepsi de günden güne içeriye gidiyor. Kimsede para kalmadı, tamamı iflas noktasında. Her hayvan ihracatçının bürosunda 5-10 alacaklı bekliyor. Gelinen nokta bu.'' 
     





</TEXT>
</DOC>
