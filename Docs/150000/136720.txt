<DOC>
<DOCNO> 136720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sondun16.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gorbaçov Irak krizinin sorumlusu ABD'dir 
</HEADLINE>
<TEXT>

     Dağılan SSCB'nin son devlet başkanı Mihail Gorbaçov, Irak krizinin sorumlusunun ABD olduğunu söyledi. 
     1991'deki Körfez Savaşı'na ''örtülü'' destek veren Gorbaçov, Rus Rossiyskaya Gazeta'da yayınlanan makalesinde, ''Irak krizinin nedenleri Irak'ta değil, ABD'de aranmalıdır. Amerikan yönetimi, Amerikan çıkarlarının ön plana alındığı, diğerlerinin çıkarlarının ise inkar edildiği yeni dünya düzeninin ABD'nin elinde olması gerektiğine inanmış gibi görünüyor'' ifadesini kullandı. 
     1990 Nobel Barış ödülü sahibi Gorbaçov, makalesinde, ''ABD ekonomik modeli ve toplumsal kalkınması hakkında kafa yormadıkça, dünyaya daha gerçekçi bir gözle bakmak için çaba sarf etmedikçe durum değişmeyecektir'' dedi. 
     Gorbaçov, Irak Kuveyt'i işgal ettiğinde, BM Güvenlik Konseyi'nin güç kullanımına izin veren oylamasında veto kullanmama kararı almıştı. 
     





</TEXT>
</DOC>
