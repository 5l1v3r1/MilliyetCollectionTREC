<DOC>
<DOCNO> 147536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/soneko34.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Holding CEO'su Özaydınlı Hedefimiz bu yıl yüzde 14 büyüme 
</HEADLINE>
<TEXT>

     Koç Holding CEO'su ve Yönetim Kurulu Üyesi F. Bülend Özaydınlı, önlerindeki süreçte Koç Topluluğu şirketleri olarak, yılda ortalama yüzde 14 oranında büyümeyi hedef aldıklarını bildirdi. 
     Özaydınlı, Genel Kurula sunulan Koç Holding Faaliyet Raporu'nda yer alan mesajında, Türkiye'nin zor ve karmaşık bir dönemden geçtiğini, Koç Topluluğu şirketleri olarak geçmiş benzer dönemlerin deneyimlerinden de yararlanarak, mevcut koşullardan fırsatlar yaratmaya çalıştıkları bir yılı geride bıraktıklarını kaydetti. 
     Geçen yıl değişen dünya koşulları içerisinde önce Türkiye'yi, sonra da Koç Topluluğu şirketlerini konumlandırmak suretiyle bir senaryo geliştirdiklerini belirten Özaydınlı, bu doğrultuda uzun vadeli stratejik planlarını devreye soktuklarını anlattı. 
     Özaydınlı, bu planı desteklemek amacıyla da detaylı finansman planını ve performans odaklı insan kaynakları sistemini hazırladıklarını, bunu da hayata geçirdiklerini vurgulayarak, şöyle devam etti 
     ''Sonuç olarak mevcut ve güçlendirmeyi hedeflediğimiz becerilerimiz ışığında, kapsamlı stratejik planımızın yönlendirmesinde ve gerekli finansman ve insan kaynakları altyapısının desteğinde, önümüzdeki dönemde Koç Topluluğu şirketleri olarak yılda ortalama yüzde 14 oranında büyümeyi hedef aldık. 
     Önümüzdeki dönemde satışlarımızın önemli bölümünü yurtdışı faaliyetlerinden ve ihracattan sağlamak, rekabet teknolojisi ve marka gücümüz olan işlere odaklanmak, büyük çaplı işlere yoğunlaşmak, rekabet gücümüzü artırmak için bazı şirketlerimizi birleştirmek istiyoruz.'' 2003 yılına daha iddialı hedeflerle girdiklerini belirten Özaydınlı, ''Irak savaşının ekonomimiz üzerindeki kalıcı etkilerinin en aza indirgenebilmesi umuduyla, 2003 yılında da olumlu sonuçlar almak için hazırlıklıyız. En büyük dileğimiz, bölgemizdeki savaş nedeniyle dalgalanan Türk ekonomisinin bir an önce istikrarlı ve güven verici bir ortama kavuşmasıdır'' dedi. 
     
     SUNA KIRAÇ 

     Koç Holding Yönetim Kurulu Başkan Vekili Suna Kıraç ise Faaliyet Raporu'nda yer alan mesajında, Türkiye'nin içinde bulunulan zorlu dönemi başarıyla aşacağı inancını ifade etti. 
     Koç Topluluğu'nun da yaşanan hızlı değişim sürecinde öncü konumunu devam ettireceğini vurgulayan Suna Kıraç, ''77 yıllık deneyimimizi, bilgi birikimimizi, güçlü insan kaynaklarımızı ve sermayemizi etkin kullanarak değişim sürecinin zorluklarını yılmadan, sabır ve inançla aşacağımıza inanıyorum'' dedi. 
     Kıraç, Koç Topluluğu'nun yeni düzende hak ettiği yeri alabilmesi için var güçleriyle çalışacaklarını ve değişime ayak uyduracaklarını bildirdi. 
     





</TEXT>
</DOC>
