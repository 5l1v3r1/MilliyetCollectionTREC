<DOC>
<DOCNO> 140592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sonspo15.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe taraftarı, Ali Sami Yen'e gidemeyecek 
</HEADLINE>
<TEXT>

     Derbi öncesinde merakla beklenen sorulardan biri yanıtını buldu. 
     İstanbul Valiliği'nde bugün maçla ilgili bir güvenlik zirvesi yapıldı. Yaklaşık 1 saat 45 dakika süren toplantı sonrası medya mensuplarının karşısına çıkan İstanbul Valisi Muammer Güler, ligin ilk yarısında yapılan karşılaşmada Galatasaray taraftarlarına yapılan uygulama nedeniyle, derbi maçta sarı-lacivertli taraftarlara yer ayrılmayacağını ve toplu bilet satışı yapılmayacağını söyleyerek, şöyle konuştu 
     ''Bu karara Fenerbahçe Kulübü Başkanı Aziz Yıldırım muhalif kalmıştır. Biz her türlü güvenlik önlemini alacağız. Aksi uygulamalara da izin vermeyeceğiz. Bizim asıl amacımız kamu güvenliğidir.'' Güler, İstanbul'daki 4 Birinci Süper Lig kulübünün başkanlarıyla bir araya gelerek uygulanabilir bir yeni genel prensip kararları çıkarmayı hedeflediklerini de sözlerine ekledi. 
     
     YILDIRIM ''TARAFTARIMIZ MAÇA GELEBİLİR'' 

     Fenerbahçe Kulübü Başkanı Aziz Yıldırım, Galatasaray ile yapacakları derbi maça taraftarlarının bireysel olarak biletlerini alarak gidebileceklerini söyledi. 
     Kendi taraftarları için az da olsa bir yer ayrılmasını istediklerini belirten Yıldırım, ''Ama ısrarla ilk maçta Galatasaray taraftarı sahadan çıkarıldı diye aynı uygulama istendi. Ben de muhalefet şerhi koydum ve kabul etmedim. Taraftarımız bireysel olarak gider biletini alır ve maçını izler. İsterse rengini de belli eder. Ben geleceklerine inanıyorum'' diye konuştu. 
     Karşılaşma öncesi tansiyonun medya tarafından yükseltildiğini de iddia eden Yıldırım, yatıştırma görevinin yine basına düştüğünü belirtirken, cezasının sürmesi nedeniyle sahaya çıkamayacak olan teknik sorumlu Oğuz Çetin için de protokol tribününde yer ayrıldığını ifade etti. 
     
     CANAYDIN ''KARARA SAYGILIYIZ'' 

     Galatasaray Kulübü Başkanı Özhan Canaydın, İl Güvenlik Kurulu Toplantısı'ndan çıkan karara saygılı olduklarını söyledi. 
     Canaydın, ''Söyleyecek fazla bir şey yok. İlk maçta bizim seyircimiz stattan çıkarılmıştı. İl Güvenlik Kurulu'nun aldığı karara saygılıyız'' dedi. 
     





</TEXT>
</DOC>
