<DOC>
<DOCNO> 136923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sondun23.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
De Soto 16 Nisan'a kadar Kıbrıs'ta çözüm bulunmazsa tablo değişir 
</HEADLINE>
<TEXT>

     BM Genel Sekreteri'nin Kıbrıs Özel Temsilcisi Alvaro De Soto, ''Kıbrıs sorununa 16 Nisan'a kadar çözüm bulunmaması durumunda Kıbrıs konusundaki tablonun değişeceğini'' savundu. 
     De Soto, BM Genel Merkezi'nde Genel Sekreter Kofi Annan'la görüşmesinin ardından dün Kıbrıs Rum Kesimi'ne dönüşünde yaptığı açıklamada, Kıbrıs Rum Kesimi'nin Avrupa Birliği'ne üyelik sözleşmesinin imzalanacağı 16 Nisan'a kadar Kıbrıs sorunu halledilmezse ''o zaman Annan planının ölmüş olacağını ve AB müktesebatından Türklere yönelik açılımların uygulanmayacağını'' söyledi. 
     De Soto, daha sonra çözüm bulunması halinde ise bunun AB müktesebatıyla uyum içinde olması gerekeceğini belirtti. 
     Annan'ın planda belirtilen takvimleri yakalayabileceği değerlendirmesi içinde olduğunu ifade eden De Soto, Genel Sekreter'in adaya yapacağı ziyaretin, 28 Şubat'a kadar bir çözüm bulmalarında her iki tarafa yardımcı olmayı hedeflediğini belirtti. De Soto, ''Eğer bu fırsat kaybedilirse gelecekte ne olacağı belirsizdir'' dedi. 
     De Soto, bir soru üzerine, revize edilmiş 3. Annan planını beraberinde getirmediğini söyledi. 
     





</TEXT>
</DOC>
