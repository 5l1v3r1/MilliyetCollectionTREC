<DOC>
<DOCNO> 123770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sonspo03.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant'ın karnesi... 
</HEADLINE>
<TEXT>

     Fenerbahçe Kulübü Yönetim Kurulu'nun görevine son verdiği teknik direktör Werner Lorant'ın sarı-lacivertli takımdaki karnesi iyi değil. 
     Geçen sezon ligin ilk yarısının son maçında Diyarbakırspor yenilgisinin ardından Mustafa Denizli'nin yerine Fenerbahçe'nin teknik direktörlüğüne getirilen Lorant, sarı-lacivertli takımın başında çıktığı 39 resmi maçta 23 galibiyet, 8 yenilgi ve 8 beraberlik aldı. 
     
     LİGDE 32 MAÇ 

     Alman çalıştırıcı, Fenerbahçe'nin başında ligde 32 resmi maça çıktı. 
     Lorant yönetiminde Fenerbahçe, ligde 32 maçta 22 galibiyet, 4 yenilgi ve 6 da beraberlik aldı. 
     Fenerbahçe ile 2001-2002 sezonun ikinci yarısında 18 Ocak 2002 tarihinde çıktığı ilk resmi maçında Samsunspor'a yenilen Lorant, geçen sezon sarı-lacivertli takımla ligde 17 maçta 13 galibiyet, 2 yenilgi ve 2 beraberlik alarak, Galatasaray'ın 3 puan gerisinde sezonu 2. tamamladı. 
     Bu sezon başında dünya kulübü olma hedefiyle Arjantin Milli Takımı'nın yıldızı Ariel Ortega'nın yanı sıra Washington, İsmail Güldüren, Tuncay Şanlı, Cem Karaca, Volkan Demirel ve son olarak Miroslav Stevic'i transfer eden sarı-lacivertli yönetim, yeni sezonda da teknik direktör Lorant ile devam etme kararı aldı. 
     Lorantlı Fenerbahçe'de ligde bu sezon 16 hafta sonunda yaptığı 15 maçta 9 galibiyet, 2 yenilgi, 4 beraberlik ve bir maç eksiğiyle 31 puanla 4. sırada yer alıyor. 
     
     KUPALARDA HÜSRAN 

     Avrupa Şampiyonluğunu hedefleyen Fenerbahçe, Lorant döneminde hem Avrupa'da hem de Türkiye Kupası'nda adeta hüsran yaşadı. 
     Sarı-lacivertliler, Şampiyonlar Ligi 3. ön elemesinde 2 maçında da Hollanda'nın Feyenoord takımına yenilerek, Şampiyonlar Ligi'ne kalamadan elendi. 
     UEFA Kupası 1. turunda AIK Solna'yı 1 beraberlik, 1 galibiyetle eleyen Fenerbahçe, 2. turda ilk maçta İstanbul'da berabere kaldığı Yunanistan'ın Panathinaikos takımına ikinci maçta farklı skorla yenilerek, Avrupa defterini kapattı. 
     Sarı-lacivertliler, Türkiye Kupası'nda ise 2. kademe maçında 2. Lig A Kategorisi takımlarından Konyaspor'a 1-0 yenilerek, kupadan ilk maçında elendi. 
     Fenerbahçe, kupa maçının ardından Diyarbakırspor'a ligde farklı yenilince, yönetim kurulu, Alman teknik adamın istifasını kabul etti. 

     
</TEXT>
</DOC>
