<DOC>
<DOCNO> 100275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sondun05.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de terör paranoyası... 
</HEADLINE>
<TEXT>

     ABD'de 11 Eylül saldırılarının ardından terör korkusu ileri boyutlara ulaşırken, özellikle havaalanlarında uygulanan güvenlik önlemlerindeki aşırılıklardan, 80 yaşındaki İkinci Dünya Savaşı gazisi de payını aldı. 
     Savaşta Kara Kuvvetleri'nde üsteğmen rütbesiyle görev yapan Fred Hubbell adlı mühendis, Connecticut Eyaleti'ndeki Bradley Havaalanı'nda üzerini arayan görevliye, ''Cebimde tüfek mi bulmayı umuyorsun'' diye sorunca, bir süre cezaevine gitmek zorunda kaldı. 
     Courant Gazetesi'nin haberine göre, sabah 7 30'da kalkacak uçağına yetişmek için acele eden Hubbell, arka arkaya üzerine aranmasına kızdı ve sonunda görevlilerle tartışmaya başladı. Bu arada ''tüfek'' sözcüğünü telaffuz etme hatasına düşen 80 yaşındaki gazi, orada bileklerine kelepçe takılarak tutuklandı. 
     Cezaevine götürülerek parmak izi alınan ve bir süre hücreye atılan Hubbell, daha sonra çıkarıldığı mahkemede, ''suçunun hafifliği'' göz önüne alınarak, 78 dolar 140 milyon TL para cezasına çarptırılmasının ardından serbest bırakıldı. 
     Hubbell, serbest kalmasının ardından yaptığı açıklamada, yanlış davrandığını kabul etti. 
     Yaşlı adamın bir süre için tutuklanmasını savunan polis sözcüsü ise ''Havaalanlarında bomba, tüfek gibi sözlerin kullanılması yasak. Hubbell bunu ihlal etti'' dedi. 
     





</TEXT>
</DOC>
