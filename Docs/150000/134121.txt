<DOC>
<DOCNO> 134121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sonspo07.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Hawks, 76ers'ı 97-83 yendi... 
</HEADLINE>
<TEXT>

     ABD Profesyonel Basketbol Ligi NBA'deki mücadeleye 10 maçla devam edildi. 
     Doğu Konferansı'ndaki maçta Merkez Grubu altıncısı Atlanta Hawks, deplasmanda Atlantik Grubu 3.sü Philadelphia 76ers'ı 97-83 yendi. 
     Philadelphia'daki karşılaşmada, son 9 maçından 7'sini yitiren ve bu sezon deplasmanda yaptığı 22 maçta yalnızca 4. galibiyetine imza atan Hawks'da, Glenn Robinson 33 sayı, Şerif Abdürrahim de 20 sayı ve 14 ribaunt gerçekleştirdi. 
     Evinde üstüste 4. maçını da yitiren 76ers'de ise Allen Iverson 37 sayı, Eric Snow 11 sayı, 15 asist, 8 ribauntla maçı tamamladı. 
     Rakibine ikinci çeyrekte 24, ilk yarı sonunda 22 sayı fark atan Hawks, bitime 1.50 dakika kala Iverson'ın attığı 3'lükle sayı farkını 9'a indiren 76ers'a ardaki sayı farkını 10'dan aşağı indirmesine izin vermedi. 
     Son 3 sezonun şampiyonu ve Batı Konferansı Pasifik Grubu dördüncüsü Los Angeles Lakers, deplasmanda aynı grupta kendinden bir üst sırada bulunan Phoenix Suns'ı 99-90 yendi. 
     Phoenix'deki karşılaşmada, evinde üstüste 11 maçtır galip gelen Suns'ı yenen Lakers'da Kobe Bryant, 14'ü son çeyrekte olmak üzere 40 sayı kaydetti. 
     21 deplasman maçında 6. galibiyetini elde eden Lakers'da ayrıca ünlü pivot Shaquille O'Neal, 25 sayı, 11 ribaunt ve 6 asist, Robert Horry de 16 sayı gerçekleştirdi. 
     Bu sezon Pasifik Grubu'nda yer alan bir rakibine evinde ilk kez yenilen Suns adına ise Stephon Marbury 33 sayı ve 10 asist, Shawn Marion da 18 sayı ve 11 ribauntluk bir maç çıkardı. Phoenix Suns'ın evinde yaptığı maçlarda 18 galibiyeti ve 4 yenilgisi bulunuyor. 
     Sonuçlar şöyle 
Philadelphia 76ers-Atlanta Hawks 83-97 
New Jersey Nets-Washington Wizards 86-78 
Orlando Magic-Cleveland Cavaliers 113-108 
Indiana Pacers-San Antonio Spurs 97-106 
Miami Heat-New York Knicks 82-80 
Houston Rockets-Dallas Mavericks 81-104 
New Orleans Hornets-Toronto Raptors 104-83 
Phoenix Suns-Los Angeles Lakers 90-99 
Utah Jazz-Portland Trail Blazers 95-71 
Los Angeles Clippers-Chicago Bulls 77-75 

     





</TEXT>
</DOC>
