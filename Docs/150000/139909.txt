<DOC>
<DOCNO> 139909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/soneko02.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şubatta borsa sevindirdi, döviz ve altın üzdü... 
</HEADLINE>
<TEXT>

     Irak savaşına yönelik hazırlıkların hızlanmasına karşın şubat ayında tasarruflarını Borsa'da değerlendirenler önemli bir getiri elde ederken, ABD'den gelmesi beklenen kaynağın piyasalarda yarattığı etkiyle döviz ve altın yatırımcıları ise zarar etti. 
     Yaklaşan savaşa rağmen ocak ayında yüzde 6.4 artan Borsa endeksi, sürenin daha da daraldığı şubat ayında da yüzde 4.9'luk bir artış kaydetti. 
     İMKB endeksindeki artış özellike şubatın ikinci yarısından itibaren hızlandı. Borsa'da iki aydaki kümülatif artış yüzde 11.6'ya ulaştı. Ancak İMKB endeksinin bu artışa karşın, bir 
     yıl önceki düzeyinin yalnızca yüzde 4.7 üstünde gerçekleşti. 
     
     DÖVİZ VE ALTINDA DÜŞÜŞ 
     Türkiye'nin Irak savaşında uğrayacağı olası zararların tazminine yönelik olarak ABD'den sağlanacak kaynağa ilişkin pazarlıkların somutlaşmasıyla, döviz kurları ile önceki aylarda çok yüksek artışlar kaydeden altın fiyatları şubatta gerilemeye geçti. Dolar ocak ayındaki yüzde 0.3'lük düşüşün ardından şubatta da yüzde 2.9 geriledi. Ocakta yüzde 2.9 artan euroda ise şubatta yüzde 3.3 düşüş yaşandı. Ocak-şubat dönemi itibariyle dolar yüzde 3.1, euro ise yüzde 0.4 değer yitirdi. Son bir yıl itibariyle doların getirisi yüzde 14.6'ya, euronun artışı da yüzde 43'e geriledi. 
     Altın fiyatlarındaki hızlı artış trendi de tersine döndü. İstanbul Altın Borsası kapanış fiyatlarına göre altın fiyatları şubatta yüzde 5.9 düşüş kaydetti. Aralıktan itibaren başlayan hızlı değerlenme sürecinde altın fiyatları ocak ayında yüzde 7.8 artmıştı. Şubattaki düşüşle birlikte altında iki aylık getiri yüzde 1.5 düzeyinde oluştu. Altında şubat sonu itibariyle son bir yıldaki getiri de yüzde 41.4'e indi. 
     
     MEVDUATTA DURUM 
     Şubat ayında bir ve üç ay vadeli Türk Lirası tasarruf mevduatı hesaplarında stopaj sonrası net yüzde 3.2, altı ay vadelide yüzde 3.5, bir yıl vadelide yüzde 3.8 faiz getirisi oluştu. Yılın başında açılan bir ay vadeli TL mevduatının iki aydaki teorik getirisi yüzde 6.5'e ulaştı. Ocak-şubat döneminde üç ay vadeli hesaplarda yüzde 6.3, altı ay vadelide yüzde 7, bir yıl vadelide de yüzde 7.5 getiri oluştu. 
     Sürekli bir ay vadeyle çevrilen TL mevduatların son bir yıldaki bileşik getirisi yüzde 51.6, üç ay vadelininki yüzde 49.6, altı ay vadelinin bileşik getirisi de yüzde 54.7 
     olarak hesaplandı. Geçen yıl şubatta açılan bir yıl vadeli mevduat, bu yıl vade bitiminde yüzde 57.4 net getiriyle tahsil edildi. 
     
     DOLAR MEVDUATI 
     Dolar mevduatı ise kurlarda yaşanan düşüş nedeniyle zarar ettirdi. Ocak başında dolar üzerinden açılan döviz tevdiat hesaplarının iki aylık net faiz getirisi vadelere göre yüzde 0.4'le yüzde 0.7 arasında oluştu. Dolar kurundaki yüzde 2.9'luk gerileme sonucu, dolar mevduatına yatırım yapanlar vadeye göre yüzde 2.4'le yüzde 2.7 arasında zarara uğradı. Dolar mevduatının son bir yıldaki kur artışı ve faiz olarak toplam getirisinin ise vadelere göre yüzde 17.7-19.3 arasında değiştiği hesaplandı. 
     
     KAMU KAĞITLARI 
     İMKB devlet iç borçlanma senetleri performans endeksine göre şubat ayında bir ay vadeli kamu kağıtları yüzde 1.6, üç ay vadeli kağıtlar yüzde 1.8, altı ay vadeliler yüzde 2.8 kazandırdı. Ocak-şubat döneminde bir ay vadeli DİBS'in getirisi yüzde 3.6, üç ay vadelilerin getirisi yüzde 4.7, altı ay vadeli kağıtların getirisi de yüzde 6.9'a ulaştı. 
     Son bir yılda sürekli olarak vadesine bir ay kalmış kamu kağıtları ile çevrilen fonlar yüzde 27.8, üç ay vade ile çevrilenler yüzde 37.4, altı ay vadede tutulanlar da yüzde 51.6 getiri sağladı. 
     





</TEXT>
</DOC>
