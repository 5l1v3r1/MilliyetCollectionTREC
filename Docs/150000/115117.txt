<DOC>
<DOCNO> 115117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sontur11.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Çeçen eyleminde Türkiye bağlantısı oyok 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Feyzullah Arslan, Rusya'da Çeçenlerin eylemiyle ilgili kendilerine resmi bir bilgi ulaşmadığını belirterek "Türkiye hep terörün karşısında, barışın da yanında olmuştur" dedi. 
     Arslan, haftalık olağan basın toplantısında, soruları yanıtladı. Arslan, Çeçenlerin Rusya'daki eyleminin yurtdışı bağlantısı olduğu, Türkiye'nin bu anlamda suçlandığının anımsatılması üzerine, kendilerine böyle bir bilginin gelmediğini kaydetti. 
     Rehine alınanlar arasında 3 Türk'ün bulunduğuna dair resmi bir bilgi de alamadıklarını başka bir soru üzerine söyleyen Arslan, Türkiye'nin her zaman terörün karşısında olduğunu bu konuda gösterdiği mücadeleyle ortaya koyduğunu söyledi. Arslan, Türkiye'nin her zaman barıştan yana olduğunu bildirdi. 
     Organize suç lideri olduğu iddiasıyla gözaltına alınan Sedat Peker'in yanında bulunan bir komiserde 15 trilyon paranın bulunduğunun ifade edilmesi üzerine Arslan, bu kişinin şu an teşkilatta olmadığını ayrılmış ya da atılmış olabileceğini söyledi. 
     İstanbul'da bazı polislerin rüşvet olaylarına karıştığının hatırlatılması üzerine Arslan, bu tür olaylara karışan personelin derhal meslekten uzaklaştırıldığını hatırlatarak "Rüşvetçi polisi, yine polis yakalıyor. Rüşvet, toplumsal bir hastalık. Bunun kökünün kazınması lazım" dedi. 
     





</TEXT>
</DOC>
