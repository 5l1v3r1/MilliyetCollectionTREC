<DOC>
<DOCNO> 143520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/guncel/gun01.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayaklanırsanız vururuz’ 
</HEADLINE>
<TEXT>

     UTKU ÇAKIRÖZER Ankara 

     Türkiye, Kürt gruplarla ABD garantörlüğünde Kuzey Irak'ta işbirliği esaslarını belirledi. Buna göre, Kürtler bağımsız devlet kurmayacak. Musul - Kerkük'e girmeyecek. Bölgenin denetimi ABD'de olacak ve Türkmenler Irak'ın yeni yönetimine alınacak. 
     Devlet Konukevi'nde yapılan toplantıda, Türkiye'yi temsil eden Dışişleri Müsteşar Yardımcısı Ali Tuygan ile ABD'yi temsil eden Başkan Bush'un Irak Danışmanı Zalmay Halilzad yan yana oturarak "birlikte hareket ediyoruz" mesajı verdi. Toplantıda, Kürdistan Yurtseverler Birliği'ni KYB Celal Talabani, Kürdistan Demokratik Partisi'ni KDP ise Neçirvan Barzani ve Hoşyer Zebari temsil etti. Irak Türkmen Cephesi lideri Sanan Ahmet Ağa da toplantıda beşinci taraf olarak yer aldı. 
     
     ANKARA’YA KÜRT SÖZÜ 
     Musul ve Kerkük konusunda Kürtler Ankara'ya sözler verirken ABD de garantör oldu. Buna göre, Musul ve Kerkük'ün Kürtlerin eline geçmesi ve nüfus hareketleri engellenecek ve denetim ABD'ye verilecek. Bağımsız Kürt devleti kurulmayacak. Halilzad, toplantıda Kürt temsilcileri açıkça uyararak, "Bağımsız hareket etmeye, ayaklanmaya kalkanı vururuz" dedi. 
     Toplantıda, Türkmenlerin Başkanlık Konseyi'ne alınması konusunda anlaşmaya varıldı. 
     
     TÜRKİYE TEK BAŞIMA GİRERİM 
     Türkiye tarafı terörle mücadele, göçün durdurulması amacıyla Kuzey Irak'a tek başına müdahale edebileceğini belirtti. Türk yetkililer, bölgeye işgal amacıyla girilmeyeceğinin altını çizdi. Kürt gruplar ise, TSK'nın tek başına bölgeye girmesine karşı çıktı. ABD de, Türkiye'nin koalisyonla birlikte hareket etmesi gerektiğini belirterek Kürt gruplara destek verdi. 
     Halilzad, ABD'nin liderliğinde Türkiye, KDP, KYB ve Türkmenlerin bir arada olacağı "5'li bir komisyonun" acil olarak kurulup bölgeyle ilgili göç, terörle mücadele ve diğer tüm sorunlarla ilgilenmesinin öngörüldüğünü açıkladı. 
     
Talabani’yi korkuttular      ÜMİT BEKTAŞ 

     Toplantı sırasında KamuSen’e bağlı sendikalara üye 50 kişilik grup, K. Irak’ta Türk bayrağı yakılmasını protesto etti. Devlet Konukevi’ne gelen Talabani göstericilerin arasında kaldı. Polisler Talabani’nin etrafına etten duvar ördü. 
     



 GÜNCEL 



















</TEXT>
</DOC>
