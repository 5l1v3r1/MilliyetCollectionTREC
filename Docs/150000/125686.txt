<DOC>
<DOCNO> 125686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sontur01.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gecekonduda çıkan yangın 1 çocuğun ölümüne neden oldu... 
</HEADLINE>
<TEXT>

     Altındağ İlçesi'ndeki 2 katlı bir gecekonduda çıkan yangında, bir çocuk öldü. 
     Saat 00.30 sıralarında Kayabaşı Mahallesi Akardere Sokak'ta bulunan Şenol Küçükosman'a ait 2 katlı gecekonduda yangın çıktı. Evde bulunanların uyuduğu sırada başlayan yangında, Şenol Küçükosman, eşi, annesi ve babası dışarı çıkarken, 6 yaşındaki çocukları evden çıkamadı. 
     İhbarı alan itfaiye ekipleri, yolların dar olması nedeniyle yanan eve ulaşmakta güçlük çektiler. İtfaiye ekiplerinin yangına geç müdahale etmesi üzerine, mahalle sakinleri ile itfaiye erleri arasında tartışma yaşandı ve kavga çıktı. Olay yerine takviye asayiş ve çevik kuvvet ekipleri sevkedildi. Altındağ İlçe Emniyet Müdürü Mahir Ersöz de olay yerine gelerek incelemelerde bulundu. 
     Emniyet güçlerinin çevrede önlem almasından sonra itfaiye ekiplerinin yaptığı çalışmalar sonucu söndürülen yangında, evde kalan ve kimliği henüz belirlenemeyen 6 yaşındaki çocuk öldü. 
     Yangının, ölen çocuğun yattığı odada bulunan elektrik sobasının devrilmesi ve yerde bulunan kilimi tutuşturması sonucu çıktığı belirtildi. 
     Yangınla ilgili başlatılan soruşturma devam ediyor. 
     





</TEXT>
</DOC>
