<DOC>
<DOCNO> 129043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sondun05.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tel Aviv'deki intihar saldırılarında ölü sayısı 19, yaralı 100... 
</HEADLINE>
<TEXT>

     İsrail'in Tel Aviv kentinde art arda düzenlenen iki intihar saldırısında ölü sayısı 19'a yükselirken, yaralı sayısının ise 100'den fazla olduğu belirtildi. 
     Saldırıların ilki, eski otobüs terminali yakınlarında, diğer saldırı ise bundan 2 dakika sonra yayaların bulunduğu bir cadde yakınında yapıldı. 
     Olay yerinde halk büyük panik yaşarken, yakınlardaki binaların hasar gördüğü, hatta dükkan ve evlerdeki insanların da yaralandığı belirtildi. 
     Saldırının yapıldığı yerlerden birinde, çoğu Avrupalı, Afrikalı, Tayvanlı ve Çinli yabancı işçilerin bulunduğu kaydedildi, ancak ölenlerin kimlikleri henüz açıklanmadı. 
     Ulusal polis sözcüsü Gil Kleiman, yaptığı açıklamada, ''İki intihar bombacısı, bisiklet üzerinde kendilerini havaya uçurdu. İki patlama arasındaki zaman farkı çok az. Güçlü patlayıcı kullanmışlar. Her iki olayda, ölü sayısını artırmak için patlayıcılara metal parçalar eklenmiş'' dedi. 
     
     ŞARON, BAKANLARI ACİL TOPLADI 
     İsrail Başbakanı Ariel Şaron da olayın ardından bakanları ile acil toplantı yaptı. 
     Şaron'un sözcüsü Raanan Gissin, yaptığı açıklamada, ''Hiç şüphesiz, teröristlerin peşini bırakmama politikamız devam edecek. Ya onları adalet önüne çıkaracağız ya da onların önüne adaleti getireceğiz'' dedi. 
     
     SALDIRGANLARIN İSİMLERİ AÇIKLANDI 
     Öte yandan, Katar'ın El Cezire televizyonu, El Aksa Şehitleri Tugayı'nın saldırıların sorumluluğunu üstlendiğini duyurdu. 
     Filistin lideri Yaser Arafat'ın Fetih hareketinin askeri kanadı El Aksa Şehitleri Tugayı'nın imzalı açıklamasını yayınlayan televizyon kanalı, saldırganların isimlerinin Borak Abdül Rahman Halfa ve Saber El Nuri olduğunu bildirdi. İntihar bombacılarının, saldırıları Filistin evlerinin yıkılmasının intikamını almak için yaptıkları kaydedildi. 
     Lübnan televizyonu daha önce saldırıyı İslami Cihad'ın üstlendiğini duyurmuş, ancak örgüt resmi açıklama yapmadıklarını belirtmişti. 
     





</TEXT>
</DOC>
