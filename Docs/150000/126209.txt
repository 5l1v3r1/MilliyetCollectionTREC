<DOC>
<DOCNO> 126209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/sonspo01.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş-Bursaspor maçının ardından... 
</HEADLINE>
<TEXT>

     Birinci Süper Futbol Ligi'nde kendi sahasında Bursaspor'u yenen Beşiktaş'ta galibiyet sevinci yaşanıyor. 
     İletişim Komitesi Başkanı Mete Düren, maçtan sonra yaptığı açıklamada, rakipleri karşısında istedikleri gibi tempolu oynayamadıklarını belirterek, ''Ancak bizim için 3 puanın alınmış olması yeterli'' dedi. 
     Bursaspor maçının kendileri için zor geçeceğini bildiklerini ifade eden Düren, ''Geçmiş haftalardaki gibi tempolu ve bol pozisyon bulacak şekilde oynayamadık. Bursaspor, oyunu kilitleyecek şekilde mücadele etti. Ancak teknik direktörümüz Lucescu, yaptığı oyuncu değişiklikleriyle bu kilidi de açmasını bildi'' diye konuştu. 
     Karşılaşma sonrasında uzun ve güzel bir tatile gireceklerini kaydeden Düren, bu dönemde eksiklerini tamamlamaya çalışacaklarını ifade etti. 
     Mete Düren, basın mensuplarının 79. dakikada Sergen'in ceza alanı içinde düştüğü pozisyonun penaltı olup, olmadığı şeklindeki sorularını, ''Hakem İsmet Arzuman penaltı kararı vermediğine göre, pozisyon penaltı değil'' şeklinde yanıtladı. 
     Bu arada, maç sonrası bir grup Beşiktaş taraftarı, tezahüratlar eşliğinde Taksim'e çıktı. Taraftarların gruplar halinde yürümesi nedeniyle trafik zaman zaman sıkıştı. 
     





</TEXT>
</DOC>
