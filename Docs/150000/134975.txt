<DOC>
<DOCNO> 134975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/yazar/guclu.html </URL>
<DATE> 2003/02/04/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Altan Öymen ile dünden bugüne 
</HEADLINE>
<TEXT>

     Annesi de, babası da eğitimciydi. Tıpkı amcaları, teyzeleri ve daha pek çok yakını gibi. Öğretmenlik, Öymen ailesi için kutsal bir meslekti. Halen de öyle. Eğitim, onların yaşamında hep öncelikli konular arasında yer aldı. Eğer bugün Milliyet’te eğitim adına bir şeyler yapılıyorsa, bu tamamen Altan Öymen’in öngörüsüyle gerçekleşti. Benim gazeteciliğe ve eğitime yönelmemde de itici güç o oldu... 
     Eski okurlarımız bilir. Altan Öymen Milliyet’in başyazarıydı. Siyasete girince yazmayı bıraktı. Şimdi yeniden okurlarıyla buluşuyor. Ama bu kez Finansal Forum’un başyazarı olarak. Eminim çok önemli bir boşluğu dolduracak. Güne Altan Öymen ile başlamak pek çokları için vazgeçilmez hale gelecek... 
     
O da çocuktu      Altan Öymen’in, gazete ve siyasi kulislerdeki adıyla Altan Abi’nin "Bir Dönem Bir Çocuk" adlı kitabı, yok satan kitaplar arasında ilk sıralarda yer alıyor. İki, üç haftada bir yeni baskısı yapılıyor. İkinci cildi çıkıncaya kadar 50. baskısını gerçekleştirirse benim için sürpriz olmaz. 
     Öymen ailesini ve Ankara’yı yakından tanıdığım için, kitabın her satırı benim için ayrı bir anlam taşıyor. Ama daha da önemlisi, bir anı kitabı nasıl yazılır konusunda Altan Öymen ortaya öylesine çarpıcı bir eser koyuyor ki bundan sonra bu işe soyunanların işi gerçekten çok zor. 
     Kendini anlatırken, tarihi de anlatıyor. Osmanlı’dan Türkiye Cumhuriyeti’ne uzanan zor yıllar, bir film şeridi gibi gözünüzün önünden geçiyor. Bir anda kendinizi tarihin derinliklerinde buluyorsunuz. İşte tam bu aşamada, Öymen’in araştırmacı gazeteci kimliği devreye giriyor. Bir okur olarak o dönemlere ait cevabını arayacağınız her türlü bilgiyi satır aralarına öylesine ustaca yerleştiriyor ki şaşırıp kalıyorsunuz. Altan Öymen’in çocukluğunu okuyorum derken yakın tarihimizle birlikte dünya tarihini de farklı bir açıdan, hap gibi yutmanın keyfini yaşıyorsunuz. 
     
Tatil kitabı      Yarıyıl tatillerinde mutlaka birkaç kitap okunması önerilir. İşte bu arayış içinde olanlar için Bir Dönem Bir Çocuk eşi bulunmaz bir kitap. Öymen’in dili sade, anlatımı keyifli, tespitleri de çarpıcı. Lise ve üniversite öğrencileri gibi öğretmenlerin de eminim büyük bir heyecanla okuyacağı derinliğe sahip... 
     Türkiye çok kritik günlerden geçiyor. Birinci ve İkinci Dünya Savaşı ile kıyaslandığında belki de hafif kalır ama yine de önemli kararlar arifesindeyiz. İşte bu yüzden hemen her duyarlı vatandaş gibi devleti yönetenlerin de Öymen’in bu tespitlerini ve satır aralarındaki uyarılarını, bir başucu kitabı olarak defalarca okumalarında yarar var. Nereden nerelere, nasıl geldik .. 
     Gazetecilikte ve yaşamda titizliği, çok çalışmayı, alçak gönüllülüğü, sabrı, olaylara çok yönlü bakabilmeyi ve daha birçok şeyi ben ondan öğrendim. Teşekkürler Altan Abi. Eminim ki siz de kitabı bir solukta okuyup bitirdiğinizde benim gibi teşekkürler Altan Öymen diyeceksiniz... 
     
Genç Bakış      Milli Eğitim Bakanı Mumcu’yu dört gözle bekleyenler meğerse ne kadar çokmuş. Yarın akşam için şimdiden yüzlerce soru geldi. Türkiye’nin dört bir yanından programa katılmak ve sorusuna yanıt bulmak için gelmek isteyenler var. Bakan Mumcu, umarım yarın somut projeler ile eli dolu dolu gelir ve merakları giderir... 
     Faks, telefon ve mail adresleri yarın belli olacak. 
     
     







Kıbrıs ak-kara değil... 


Yücel tedirgin... 


Baykal’ın koşulu 


Özal’la Demirel, Gül’le Baykal... 


ABD Mars’tan... 


Goodbye Mr. Pearson 


Altan Öymen ile dünden bugüne 


Enflasyondaki düşüş bu yıl zorlanacak görünüyor 


Takvim ayarı... 


Bağımsızlık iyi de çalınan paralar nasıl geri gelecek 


Irak ve Arapların geleceği 


Özkan DYP’ye girecek olursa şaşırmayın 


İşçiler döviz göndermez oldu 


Tayyip’e denizci düğümü 


</TEXT>
</DOC>
