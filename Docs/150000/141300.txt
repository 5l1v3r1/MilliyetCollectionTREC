<DOC>
<DOCNO> 141300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sonspo22.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Özdemir Galatasaray'ı 2-1 yeneriz... 
</HEADLINE>
<TEXT>

     Galatasaray ile Fenerbahçe arasında yarın yapılacak derbi maç öncesinde sarı-lacivertli kulubün ikinci başkanı Nihat Özdemir, iddialı konuştu. 
     Nihat Özdemir, yaptığı açıklamada, Ali Sami Yen Stadı'na galibiyet için gideceklerini belirterek, ''Galatasaray'ı kendi sahasında 2-1 yeneriz'' dedi. 
     Kadrolarında çok iyi futbolcular olduğunu dile getiren Özdemir, ''Galatasaray maçında tüm oyuncularımıza güveniyorum. Yeni transferler Beschastnykh, Rebrov, Kemal ve Erhan, her an sonucu değiştirecek kaliteli futbolcular. Özellikle son maçta iyi performans sergileyen Rebrov'a çok güveniyorum. Tüm futbolcular en iyi şekilde mücadele edecek ve Galatasaray'ı yeneceğiz'' diye konuştu. 
     Özdemir, şu ana dek ligde gol atamayan Beschastnykh'in takım oyunu oynadığını vurgulayarak, Rus futbolcunun yarınki maçta takımına katkı sağlayacağını söyledi. 
     
     ''TARAFTARLARIMIZIN ALINMAMASI FUTBOLCULARI HIRSLANDIRIR'' 

     Özdemir, Ali Sami Yen Stadı'na sarı-lacivertli taraftarların alınmamasının futbolcularını hırslandıracağını belirterek, ''Bizim için artı bir motivasyon olur'' dedi. 
     Fenerbahçe taraftarlarının tribüne alınmamasının haksız bir karar olduğunu savunan Özdemir, şöyle devam etti 
     ''İlk maçta biz Galatasaraylı taraftarlara yer ayırmıştık. Ama sarı-kırmızılı taraftarlar bizim stadımızı yakıp yıkıp, Fenerbahçe taraftarlarıyla değil polisle çatıştı. Daha sonra polisler onları çıkardı. Sonuçta biz yer ayırdık, şimdi Galatasaray yer ayırmıyor. Bize haksızlık yapılıyor. Futbol taraftarlarla güzeldir. 2 kulübün taraftarları da olacak, centilmence maçı izleyecekler, özlediğimiz tablo bu. Yanlız Galatasaray taraftarları olursa, maçın seyir zevki olmayabilir. Ancak taraftarlarımız olmasa da futbolcularımız kazanmasını bilirler.'' 
     
     ''CENTİLMENCE BİR MAÇ OLSUN'' 

     Özdemir, derbi maç öncesinde taraftarların alınmaması nedeniyle yaşanan gerginliğin futbolculara yansımaması gerektiğini bildirdi. 
     Karşılaşma sırasında futbolcuların dostça mücadele etmesi gerektiğini belirten Özdemir, ''Maç sırasında ufak tefek ani sinirlenmeler olabilir. Ancak futbolcular dostça, centilmence mücadele etmeliler'' dedi. 
     
     ''OĞUZ ÇETİN'İN TRİBÜNDE OLMASI ÖNEMLİ DEĞİL'' 

     Özdemir, cezası nedeniyle teknik sorumlu Oğuz Çetin'in derbi maçta protokol tribününde olmasının dezavantaj yaratmayacağını kaydetti. 
     Özdemir, bu konuda gerekli önlemlerin alındığını belirterek, ''Nurettin Yıldız ile Oğuz Çetin arasında büyük bir iletişim olacak. Belki Oğuz Çetin'in maçı yukardan izlemesi lehimize olabilir. Oradan birçok şeyi daha iyi görebilir'' diye konuştu. 
     
     ''REVIVO'YA ALLAH YARDIM ETSİN'' 

     Ligin devre arasında Fenerbahçe'den ayrılıp Galatasaray'a transfer olan Revivo'nun eski takımına karşı ilk kez forma giyecek olmasına da değinen Özdemir, ''Revivo'ya Allah yardım etsin'' dedi. 
     İsrailli oyuncu için zor bir maç olacağını anlatan Özdemir, ''Çok sevmiş olduğu Fenerbahçe'ye karşı mücadele edecek. O'na yakışan, centilmence bir mücadele ortaya koyacağına inanıyorum'' diye konuştu. 
     
     ''6-0, 50-60 YILDA BİR OLUR'' 

     Ligin ilk yarısında kendi sahalarında Galatasaray'ı 6-0 yendikleri maçtan sonra ''Fenerbahçe'de yönetici olarak en mutlu olduğum gün'' diyen Özdemir, böyle bir skorun yakalanmasının bir daha zor olduğunu söyledi. 
     Özdemir, ''İlk maçtaki 6-0'lık skor tarihe geçti. Böyle skorlar 50-60 yılda bir olur. Şimdi biz Ali Sami Yen Stadı'nda da kazanmak istiyoruz'' dedi. 

     
</TEXT>
</DOC>
