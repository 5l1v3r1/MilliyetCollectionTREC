<DOC>
<DOCNO> 101784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/spor/spo05.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Szabo tuzağa düştü 
</HEADLINE>
<TEXT>

Avrupa Şampiyonu Süreyya Ayhan’ın antrenörü Yücel Kop, "Rumen şampiyon, son metrelerdeki atağına karşılık bulunca çok şaşırdı. Oysa iki yıldır hazırlanıyorduk" dedi 
     NECMİ KEPÇETUTAN 

     ATLETİZMDE 1500 metrenin yeni Avrupa Şampiyonu Süreyya Ayhan’ın antrenörü Yücel Kop, Rumen Gabriela Szabo’yu tuzağa düşürdüklerini söyledi. Kop, "Szabo’nun son metrelerdeki gücünü iyi biliyorduk. Tempoyu baştan ele alıp, yarışın sonuna kadar götürmeyi ve Szabo’nun son andaki acımasız atağına karşı koymayı planladık. İki yıl özel antrenmanla hazırlandık. O, sprintine güveniyordu. Ama Süreyya’nın bu dönem içinde sprintini geliştirdiğini bilmiyordu" dedi. 
     SZABO’NUN, son anlardaki atağına Süreyya’nın karşılık vermesi üzerine çok şaşırdığını söyleyen Yücel Kop devam etti "Bunu beklemiyordu. Süreyya’nın kırgınlığı var. Belki Zürih’e gidemeyiz. Ama ay sonunda Belçika’da kozumuzu paylaşırız". Kop, yanında bir masör, diyetisyen, fizyoterapist gibi elemanların olması ile eksiğinin kalmayacağını ekledi, "Şu sözü verebilirim tempomuzu hiç düşürmeden daha büyük başarıları Türkiye’ye getireceğiz" ifadesini kullandı. 
     SÜREYYA Ayhan ise yarışı şöyle anlattı "Son metrelerde biraz yavaşladım. Ama şampiyon olacağıma baştan beri inanıyordum. Szabo’yu hissetim, ama biri geliyor mu diye bakmadım. Zaten baksaydım, şimdi ikinciydim. Bu başarı sürpriz değil. Ben şampiyonluğu yarı finalde kazanmıştım. Sağlığım yerinde olduğu sürece büyük hedeflerim var. Kimse ile karşılaştırılmak istemiyorum. Bu Türk atletizmi için büyük adım. İlgi ve destek olursa nice Süreyya’lar çıkacak. 
     
Ata’ya saygı      Avrupa Şampiyonu Süreyya Ayhan, dün Anıtkabir’e giderek saygı duruşunda bulundu. Ayhan, şeref defterine, "Atam, sizlerin huzurunda saygıyla eğiliyor, Türk halkına çizdiğiniz yolda ilkelerinize bağlı olarak yaşamımı idame edeceğime söz veriyorum" diye yazdı. 
     
Ödül yağıyor      BAŞBAKAN Bülent Ecevit’in elinden 450 altınlık ödülünü önceki gün alan Süreyya Ayhan’a dün de Gençlik ve Spor Vakfı başkanı Feyzullah Zeren 5 milyarlık çek verdi. Angora Oteli, Ayhan’a, 10 Cumhuriyet Altını’nın yanı sıra bir yıl boyunca konaklama olanağı sundu. Ayrıca Gençlerbirliği futbolcular da aralarında topladıkları parayla Ayhan’a Rolex saat hediye edecekler. 
     



 SPOR 



























</TEXT>
</DOC>
