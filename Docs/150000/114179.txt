<DOC>
<DOCNO> 114179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/yazar/altan.html </URL>
<DATE> 2002/10/21/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Babalar ve oğullar 
</HEADLINE>
<TEXT>

     Geçen akşam Mehmet - Baban nasıl adamdı, diye sordu. Birden pek garip buldum, hatta yadırgadım bu soruyu. Aile içinde oğlumun, babama bu kadar yabancı kalması ilk anda şaşırttı beni. Dedem nasıl adamdı bile demiyordu. Baban nasıl adamdı, diye soruyordu. Sonra yavaş yavaş geriye döndü bakışlarım. Öyle ya, babam öldüğü zaman o henüz iki buçuk yaşındaydı. Hatırlamasına imkan yoktu babamı. Belki kırık dökük birkaç defa "dede" demişti ama "dede" sözcüğü hafızasında bir iz bırakmadan, dede ortalıktan silinip kaybolmuştu. 
     Onun için şimdi benim kendisiyle olan ilgimin çağrışımıyla, babamdan çok benim çocukluğumu merak ediyor 
     - Baban nasıl adamdı, diye soruyordu. 
     Yani benim onunla konuştuğum gibi, babam da benimle konuşur muydu vaktiyle Konuşursa, ne konuşurdu, nasıl konuşurdu, ben ne söylerdim... 
     
     Ona, kapısını bilmediği kaybolmuş bir dünya gibi görünen bu meçhul devir benim yaşantımın ne kadar kocaman bir parçasını kapsıyor oysa... 
     Zamanın akışı, gitgide daha somut olarak çarpıyor gözüme... 
     Çocukluk arkadaşlarımın çocukları babalarıyla, okul sıralarında tanıştığımız yaştan, çok daha büyükler şimdi... Benimkiler de öyle... 
     Bunlar hep birdenbire oluverdi gibi geliyor bana ve içten içe şaşırıyorum. Anlaşılan orta yaşlılığa henüz alışamadım. 
     Hatta bir sır söyleyeyim mi size sokakta oynayan çocukların, "ağabeyöden "amca"ya dönen hitaplarına bile, kulaklarım henüz yabancılık çekmekten kurtulamadı. 
     
     Gazeteciliğe yeni başladığım zamanlarda da böyle olmuştu. Havadis yakalamak için gittiğim dairelerdeki kerli ferli kişiler 
     - Buyurun beyefendi, dedikleri zaman afallardım. 
     Nasıl afallamayayım ki, henüz fakülte öğrencisiydim ve "ulanlı, enayili" arkadaş konuşmaları arasında, fırsat buldukça bisiklete biner yolda giderken ayağıma kadar gelen toplara, aşkla şevkle ustaca tekme patlatmaktan kendimi alamazdım. 
     O zamandan bu yana, yirmi yıldan fazla geçti ama gönlümü yokluyorum henüz bir pörsüklük yok... Çocukların bisikletine gözüm hala daha ilişiyor. Yürürken ayağıma dolaşan toplara tekme patlatmıyor da, peşinden koşan afacanlara hafifçe veriyorsam o da 
     - Yuh herife bak, demesinler diye... 
     
     Geçenlerde kaldırıma dayanmış duran bisiklete, dayanamadım, atladım. Ahmet de, Mehmet de pek keyiflendiler, pek güldüler bu işe... 
     - Babama bak bisiklete biniyor, dediler. 
     Onların bakışları önünde enerji imtihanını dört dörtlük vermek için, sıkıca bastım pedallara. Az ilerden dönüp geleyim derken, meretin frenleri tutmadı. Düşmekle inmek arasında tuhaf bir vaziyet hasıl oldu. Oğlanlar 
     - Baba vazgeç, bir tarafını kıracaksın, dediler. 
     Biraz da hınzırca söylediler bunu... Babaların da çocuklara göre beceriksiz kalabileceği bir yer olduğunu anlatmak için... 
     Sonra herkese anlatıldı bizim bisiklet hikayesi. 
     - Babam bisiklete binmeye kalktı, az daha kafasını patlatıyordu, çeşidinden... 
     
     Genç evlenmiş bir babanın durumunu çok iyi anlıyorum. Biraz zor bir durum bu... Çocuklar, boyunu geçmiş, delikanlı olmuş. Sen ise gençlik hududunun duvarını tam örmemişsin. Arkadaş olmakla baba olmak arasında bir sallanma başlıyor... Babalık otoritesinin vidasını biraz sıkıştırsan, kendi aralarında kıs kıs gülüyorlar 
     - Babama bak poz yapıyor, diyorlar... 
     Biraz daha yumuşak davransan, bu sefer de hafiften dalga geçme giriyor araya... 
     
     Mütevazı ve akıllı olmasına çalıştığım öğütler veriyorum bazen... 
     Sonra öğreniyorum ki, sözlerimden çok konuşma tarzıma dikkat etmişler. Ben yokken, benim gibi oturup, aynı mimik ve jestlerle ses tonumu taklit ede ede söylediklerimi tekrarlıyorlarmış... 
     Gözlerimin önüne doğdukları gün geliyor... Şimdi ise banyoda büyüğünün tıraş olması bitsin, diye sıra bekliyorum. 
     
     Ağaçlar eylül rüzgarlarıyla uçacak gibi sallanıyor dışarıda. 
     Daha önümüzde sıcak günler, ılık günler, pastırma yazı var... Ama sonbaharın tesellisi olarak var... 
     Mehmet soruyor 
     - Baban nasıl adamdı 
     - Bir gün sana da oğlun, aynı soruyu soracak, dedim, "Baban nasıl adamdı" diye... 
     Mehmet böyle bir gelecekten henüz o kadar uzaklarda ki, bunu hayal bile edemedi. 
     Vaktiyle babam da bana bu çeşit bir şey söyleseydi, ben de hayal edemezdim doğrusu. 
     - 
     Not 35 yıl önce yazılmış bir yazı... "Akşamödan... 
     
     







Babalar ve oğullar 


ABD ve Kuzey Irak’a mesaj 


Tetik çekme hakkına karşı 


2003 bütçesi umutlu ama temkinli 


Bush, Saddam, generaller 


Beni al, beni al Onu alma 


Piyasalar iyi senaryoya inanmak istiyor ama... 


Leona Helmsley’in ABD’de hayatı kaydı Türkiye’de olsa yaşardı... 


</TEXT>
</DOC>
