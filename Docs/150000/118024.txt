<DOC>
<DOCNO> 118024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/ekonomi/eko04.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
McDonald’s üç ülkeden çekiliyor 
</HEADLINE>
<TEXT>

Dünyanın en büyük fast - food zinciri McDonald’s, Latin Amerika ve Ortadoğu’da üç ülkeden çekilerek 175 restoranını kapatma kararı aldı. Türkiye bu kararın dışında 
     EKONOMİ SERVİSİ 

     Dünyanın ünlü fastfood firması McDonald’s’ın düşük gelir beklentisi, yeniden yapılanma kararına neden oldu. Şirketten yapılan açıklamaya göre firma, Ortadoğu ve Latin Amerika bölgesinde ismi açıklanmayan üç ülkeden çekilme kararı aldı. Latin Amerika bölgesinde halen bin 617 şubesi bulunan şirket karar doğrultusunda 175 şubesini kapatacak. Ayrıca dört ülkede de gayrimenkul sahibi olmayı durduracak. 
     
     Sırada yedi ülke var 
     Halen küresel düzeyde, yarıdan fazlası ABD’de olan 30 bin restorantı bulunan McDonald’s’ın faaliyet gösterdiği ülke sayısı 121’den 118’e inecek. McDonald’s yetkilileri çekilme kararında Brezilya ve Latin Amerika’da döviz kurundaki değişmelerin de etkili olduğunu açıkladılar. 
     Operasyon bununla da sınırlı kalmayacak. Şirket ayrıca yedi ülkede 200 restaurantını daha kapatacak. ABD’de de satışları zayıflayan şirketin yetkilileri operasyon sonucu dördüncü çeyrek vergi öncesi gelirlerinin 350 - 425 milyon dolar kadar azalacağını duyurdu. Analistler, McDonalds’ın Latin Amerika ve Ortadoğu gibi ülkelerde gereğinden hızlı hareket ettiğini ve bu piyasalardan çekilmesi gerektiğini belirtti. 
     Firma geçtiğimiz yıl birçok ülkede toplam 163 zarar eden restaurantını kapatmış, ABD’de 600 civarında çalışanının işine son vermişti. McDonald’s’ın şu anda dünya çapında 395 bin çalışanı bulunuyor. 
     
     Türkiye’den çekilmiyor 
     McDonald’s Türkiye yetkilileri ise Türkiye’nin operasyonu geçen yıl yaptıklarını belirttiler. Yetkililer, "Şu anda 92 restaurantımız var. Zararları nedeniyle 40 restaurantı kapattık. Belki bir - iki kapanış daha olabilir" dediler. 
     



 EKONOMİ 

















</TEXT>
</DOC>
