<DOC>
<DOCNO> 105184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/guncel/gun03.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksel delili buldu 
</HEADLINE>
<TEXT>
Müdürün çantasında Fethullah CD’leri 
Bursa Emniyeti’nde görevli Müslim Saylı’nın çantasından çıkan Fethullah Gülen’e ait şifreli CD’ler teşkilatı karıştırdı. DGM savcısı Yüksel belgeleri Fethullahçı kadrolaşmaya delil olarak gösterecek 
     TOLGA ŞARDAN Ankara 

     Bursa Emniyet Müdürlüğü kadrosunda görevli şube müdürü Müslim Saylı’nın çantasından Fethullah Gülen’in bazı yayınları, CD ve disketleriyle bazı teşkilat listelerinin çıkması Emniyet Genel Müdürlüğü’nü karıştırdı. 
     
     Soruşturma açıldı 
     Hakkında "Fethullahçılık" iddiasıyla soruşturma açılan Saylı hızla Bursa’dan Sinop’a tayin edildi. İdari soruşturma devam ederken, Gülen hakkında dava açan DGM Savcısı Nuh Mete Yüksel olaya el koydu. Bursa Emniyet Müdürlüğü Bilgi İşlem Şube Müdürü olarak görev yapan Saylı, bir yakınını görmek için temmuzda Çanakkale’ye gitti, ancak çantasını otogarda unuttu. Çantayı bulan polis, içinde Saylı’ya ait kimlik fotokopisine ulaştı. 
     
     Kayıp başvurusu 
     Çanta, içinden çıkan dini içerikli notlar, CD ve disketler nedeniyle şüpheli görülerek Terörle Mücadele Şubesi’ne getirildi. Bu sırada Saylı, çantasını kaybettiğini belirterek polise başvurdu. Çantanın sahibinin Saylı olduğu ortaya çıkınca olay Bursa Emniyet Müdürü Reşat Altay’a aktarıldı. Emniyet Genel Müdürlüğü de, 2 müfettişi gizlice Bursa’ya gönderdi. Saylı’nın CD’leri kimsenin açamaması için özel olarak şifrelediği ortaya çıktı. Disketlerde Gülen’in talimatları, Emniyet ve Adliye teşkilatına yönelik değerlendirmeleri Emniyet Genel Müdürlüğü teşkilatının yanısıra savcı ve hakimlerin de yer aldığı görevlilerin listeleri bulunduğu öğrenildi. 
     
     Savcının en önemli delili 
     Bunun üzerine, Gülen’le ilgili dava açan Ankara DGM Savcısı Nuh Mete Yüksel olaya el koydu. Geçen hafta yapılan Gülen davasının duruşmasında Emniyet Genel Müdürlüğü’nden gönderilen ve teşkilatta Fethullahçı olmadığı yönündeki yazıyı dikkate almayarak eleştiren Yüksel’in, bu olayı, "Gülen’in devlet içindeki kadrolaşmasına delil olarak mahkemede açıklayacağı" öğrenildi. 
     



 GÜNCEL 



















</TEXT>
</DOC>
