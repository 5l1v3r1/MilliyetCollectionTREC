<DOC>
<DOCNO> 132689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sonspo03.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Erkekler Avrupa Ligi'nde 24 takım mücadele ediyor... 
</HEADLINE>
<TEXT>

     Basketbolda Erkekler Avrupa Ligi'nde mücadele eden 24 takımda toplam 337 sporcu bulunuyor. 
     Ligin istatistik komitesi tarafından derlenen verilere göre, ligdeki oyuncuların boy ortalaması 2.00, yaş ortalaması ise 24.9 olarak belirlendi. 
     Yugoslavya'nın BC Partizan Mobtel Belgrad takımı, 21.7 yaş ortalamasıyla ligdeki en genç takım olurken, diğer Yugoslav ekibi KK Buducnost Podgorica, 23.5 ortalamayla 2., Slovenya'nın Union Olimpija Ljubljana takımı ise 23.5 ortalamayla 3. sırada yer aldı. 
     Ligin en yaşlı takımı olarak 27.2 yaş ortalamasıyla Polonya ekibi Idea Slask Wroclaw göze çarparken, Ergin Ataman'ın çalıştırdığı İtalyan Montepaschi Siena, 27 ortalamayla 2. ve Fransa'nın Elan Bearnais Pau Orthez takımı da 26.9 ortalamayla 3.lüğü elde etti. 
     Takımların yaş ortalaması kategorisinde Efes Pilsen, 24.03 ortalamayla 7. sırada yer alırken, Ülkerspor ise 25.38 ortalamayla 13. sırada bulunuyor. 
     Ülkeler bazında ise en genç sporcu grubunu Yugoslav oyuncular, 22.5 ortalamayla yakalarken Türkiye, 24.32 ortalamayla en genç 3. sporcu gurubunu oluşturdu. En yaşlı sporcu grubu ise 28.2 ile Letonyalı ve 27.4 ortalamayla da ABD'lilerden oluştu. 
     Ligdeki en büyük sporcu grubu, 298 kişi ve yüzde 88 oranla 30 yaş ve altı olanlardan oluşuyor. 18 yaş ve altı genç sporcuların sayısı ise 43 ve yüzde 13 olarak belirlendi. 
     İtalyan temsilcisi UC Benetton Basket Treviso'nun oyuncularının yüzde 33'ü 18 yaş veya altında yer alırken, Yugoslav KK Buducnost Podgorica'nın da oyuncularının yüzde 31'i bu yaş kategorisinde bulunuyor. KK Cibona VIP Zagreb, Unicaja Malaga ve TAU Ceramica Vitoria ise kadrosunda 18 yaş veya altında oyuncu bulundurmayan takımlar oldu. 
     Öte yandan ligin en yaşlı oyuncusu, Yunanistan'ın Panathinaikos BSA Atina takımından 36.5 yaşındaki ABD'li Darryl Middleton, en genç sporcu da İtalyan Skipper Bologna'nın 16 yaşındaki Hırvat sporcusu Vedran Pusiç. 

     
</TEXT>
</DOC>
