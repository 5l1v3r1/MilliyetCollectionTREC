<DOC>
<DOCNO> 116357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sondun26.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore geri adım atmıyor 
</HEADLINE>
<TEXT>

     Kuzey Kore, nükleer silahlara sahip olmanın hakları olduğunu bildirdi. 
     Kuzey Kore'nin Pekin Büyükelçisi Choe Jin Su, bugün Pekin'de yaptığı basın toplantısında, Kuzey Kore Dışişleri Bakanlığı'nın 25 Ekim'de yaptığı açıklamayı hemen hemen tekrarladı. 
     Dışişleri Bakanlığı açıklamasında, Kore yarımadasında yaşanan nükleer kriz ve Kuzey Kore'nin 1994'te ABD ile imzaladığı nükleer silah yapmama anlaşmasını ihlal etmesinin sorumlusunun ABD olduğu ileri sürülmüştü. 
     ABD yönetimi, Kuzey Kore'nin, ABD Dışişleri Bakan Yardımcısı James Kelly'nin geçen ay başında Başkan George Bush'un özel temsilcisi olarak bu ülkeye yaptığı ziyaret sırasında, 1994 tarihli gizli anlaşmayı ihlal ettiklerini kabul ettiğini açıklamıştı. 
     Choe Jin Su, ''Bush yönetiminin pervasız siyasi, ekonomik ve askeri baskıları, varolma hakkımızı ciddi biçimde tehdit ediyor ve Kore yarımadasında endişe verici bir duruma yol açıyor'' dedi. 
     Kelly'ye anlaşmayı ihlal ettiklerini söyleyip söylemedikleri ya da nükleer silaha sahip olup olmadıkları konusunda bir şey söylemeyen Büyükelçi, ''ABD Başkanı'nın özel temsilcisine Kelly , gittikçe artan ABD nükleer tehdidine karşı varolma hakkımızı ve egemenliğimizi korumak için sadece nükleer silahlar değil, bunlardan daha güçlü silahlara da sahip olma hakkımız olduğunu söyledik'' dedi. 
     İki ülke arasındaki krizi barışçı yollardan çözmenin tek ''gerçekçi ve mantıklı'' yolunun bir saldırmazlık anlaşması imzalanması olduğunu söyleyen Choe Jin Su, ''Eğer ABD, böyle bir anlaşma imzalayarak nükleer silahların kullanılmaması da dahil, bize saldırmayacağını yasal olarak garanti ederse biz de onların güvenlik kaygılarını gidermeye hazır oluruz'' diye konuştu. 
     Kuzey Kore'yi tek başına hareket etmeye zorlamanın diyalogla sonuçlanmayacağını belirten ve ''eğer ABD bizi ilk harekete geçen taraf olmaya zorlarsa çatışma çıkacaktır'' diyen Büyükelçi, ''Önerimizin reddi işgale niyetli olmak demektir ve bu sadece, Bush'un ülkemizi işgal etmeye niyeti olmadığı şeklindeki sözlerinin kesinlikle yalan olduğunu gösterir'' dedi. 
     





</TEXT>
</DOC>
