<DOC>
<DOCNO> 132727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sontur02.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Genel Başkanlık görevini 11 saatliğine bıraktı.. 
</HEADLINE>
<TEXT>

     AK Parti Genel Başkanvekili Dengir Mir Mehmet Fırat, Merkez Karar Yönetim Kurulu MKYK toplantısı itibariyle Recep Tayyip Erdoğan'ın genel başkanlık görevinin sona erdiğini belirterek, ''Başkanlık görevini yarın, sonuç ilan edilinceye kadar tüzük gereğince ben yürüteceğim. Yarın da aslına tevdi edeceğiz'' dedi. 
     Dengir Mir Mehmet Fırat, AK Parti MKYK toplantısının ardından gazetecilerin sorularını yanıtladı. 
     Fırat, bir gazetecinin, ''Sayın Erdoğan'ı yarın Davos'a genel başkan olarak gönderecek misiniz '' sorusuna, ''İnanıyorum ki bütün halkımızın tek isteği odur. Ümit ediyorum ki yarın, buradan genel başkanımız olarak Davos'a hareket etmiş olacaktır'' yanıtını verdi. 
     ''Sayın Erdoğan'ın genel başkanlıktan düşmesi bugünkü açıklamayla birlikte mi yoksa Kurucular Kurulu'ndan istifasıyla mı oldu '' sorusu üzerine Fırat, şöyle konuştu 
     ''Anayasa Mahkemesi kararı tebliğ edilene kadar, sayın Genel Başkan'ın genel başkanlığı devam eder. Ama bir açıklama vardır. Bir siyasi parti olarak biz bunu hukuk çerçevesi içinde değerlendirdik ve parti yetkili kurullarımız da böyle bir yöntemin uygun olacağına karar vermiştir. Yoksa doğrudan doğruya Anayasa Mahkemesi'nin almış olduğu kararla sayın Genel Başkan'ın genel başkanlığı bugünden itibaren düşmüş değildir. Bu, MKYK toplantısına kadar da devam ediyordu. Fakat Davos'la ilgili çalışması gerekiyordu. O nedenle bizden izin istediler. Toplantımıza iştirak etmediler. Ama yarın itibariyle, yani bu MKYK toplantısı itibariyle başkanlık görevi sona ermiştir. Başkanlık görevini yarın sonuç ilan edilinceye kadar tüzük gereğince ben yürüteceğim. Yarın da aslına tevdi edeceğiz.'' 
     
     ''ERDOĞAN'A, DAVOS'A GİTMEDEN BAŞKANLIK TEVDİ EDİLECEK'' 

     Fırat, '' Anayasa Mahkemesi'nin bugünkü kararından önce keşke genel başkanlık seçimini yapsaydık diye düşündünüz mü'' sorusuna ise ''Siyasi partiler keşkeye göre hareket etmez. Bizim o günkü düşüncemiz buydu ve hukuka da uygun olduğu kanısındaydık. Biz Anayasa Mahkemesi'nin hukuka ne kadar uyduğu, uymadığı konusunu münakaşa edecek değiliz. Ayrıca, 11 üyeden 5'inin aykırı fikirde olduğunu da dikkatlerinize arz ederim'' karşılığını verdi. 
     ''MKYK'nın Erdoğan'ın genel başkanlığının sona erdiği yönünde bir karar alıp almadığına'' ilişkin soru üzerine Fırat, şunları kaydetti 
     ''Bu süreç, bugün alınmış bir karar değil. Daha önce yapılan bir müracaat ve onun üzerine Anayasa Mahkemesi'nin çeşitli zamanlarda aldığı kararların bir sonucu. Biliyorsunuz tedbir istenmişti. Ancak, bu tedbirin verilmesine gerek duyulmadığı söylendi ve 6 aylık bir süre verdi. 6 aylık bu süreç içinde bizim hukuki anlayışımıza göre Sayın Genel Başkanımız'ın Kurucular Kurulu üyeliğinden istifa etmesi yeterli görülüyordu. Ancak, bugünkü Anayasa Mahkemesi'nin açıklaması ve Anayasa Mahkemesi kararlarının kesin olması, temyizinin mümkün olmaması nedeniyle biz genel başkanın başkanlık görevinin sona erdiğine karar verdik, hukuken. Dolayısıyla da bir boşluk olmaması için Kurucular Kurulu'nu olağanüstü toplantıya çağırdık. Yani, yaklaşık 11 saat süreyle ben genel başkanvekili olarak görev yürüteceğim. 11 saat sonra, sayın Genel Başkanımız'a, Davos'a gitmeden önce Genel Başkanımız'a genel başkanlık görevini tevdi edeceğiz.'' Fırat, Anayasa Mahkemesi'nin bu kararının 3 Kasım seçimlerinin iptaline yol açıp açmayacağına ilişkin soru üzerine, Anayasa Mahkemesi kararlarının geriye doğru işlemeyeceğini söyledi. 
     
</TEXT>
</DOC>
