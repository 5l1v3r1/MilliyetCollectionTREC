<DOC>
<DOCNO> 100364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sontur04.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya nüfusu yaşlanıyor... 
</HEADLINE>
<TEXT>

     Birleşmiş Milletler BM raporlarına göre, 2050 yılında dünyada 60 yaşındakilerin sayısı çocukların sayısını geçecek. 
     Yaşlı nüfusun dünya çapında yılda ortalama yüzde 2 oranında arttığı, bu artışla, 2050 yılında dünyada 60 yaşındakilerin sayısının çocukların sayısını geçeceği tahmin ediliyor. 
     Doğum kontrolu sayesinde doğumların aşağıya çekilmesi ve insan ömrünün uzamasıyla ortaya çıkan nüfusun yaşlanması sorunu, yatırımları, tasarrufları, tüketimi, iş gücünü, sosyal ve ekonomik yapıyı etkileyecek. 
     BM raporlarında, giderek yaşlanan nüfusun sadece gelişmiş değil, gelişmekte olan ülkeler için de sorun yarattığı ve şimdilik gelişmekte olan ülkelerdeki yaşlı oranı düşük olsa bile gelişmiş ülkelerden daha hızlı bir şekilde yaşlıların sayısının artacağı belirtiliyor. 
     Dünyada ortalama yaşının 26 olduğu kaydedilen raporlarda, nüfusu en genç ülkenin ortalama 15 ile Yemen, en yaşlı ülkenin ise ortalama 41 yaş ile Japonya olduğu ifade ediliyor. 
     2050 yılında dünyanın ortalama yaşının 36 olacağı tahmin edilirken, 2050 yılında nüfusu en genç ülkenin ortalama 20 yaş ile Nijer, en yaşlı ülkenin ise 50 yaş ortalamasıyla İspanya olacağı sanılıyor. 
     Raporlara göre, yaşlı nüfusta kadınlar çoğunluğu oluştururken, bugün en yaşlı 100 kadına karşılık 81 yaşlı erkek bulunuyor. 
     Yaşlı erkeklerde evlilerin oranı daha fazla iken bunun da kadınların kendilerinden büyük erkeklerle evlenmesi ve erkeklerin erken ölmesinden kaynaklandığı belirtiliyor. 
     Raporlarda, bugün yaşlı erkeklerin yüzde 78'inin, kadınların ise yüzde 48'inin evli olduğu, dul erkekler arasında yeniden evlenme oranının daha yüksek olduğu ifade ediliyor. 
     





</TEXT>
</DOC>
