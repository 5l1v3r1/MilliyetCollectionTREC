<DOC>
<DOCNO> 110595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sonspo17.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Bayanlar Ligi fikstürü belli oldu... 
</HEADLINE>
<TEXT>

     Türkiye Bayanlar Basketbol Ligi'nde TBBL 2002-2003 sezonu fikstür çekimi bugün yapıldı. 
     Abdi İpekçi Spor Salonu'nda gerçekleştirilen fikstür çekimine Basketbol Federasyonu Bayan Basketbol Sorumlusu Jülide Sonat, lig koordinatörü Nedim Karakaş ve Arı Koleji, BOTAŞ Spor ile Galatasaray hariç, diğer kulüplerin temsilcileri katıldı. 
     12 takımın mücadele edeceği TBBL, 11 Ekim Cuma günü başlayıp, 30 Mart 2003'te sona erecek. Ligde ilk yarı 10 Ocak 2003'te sona ererken, devre arası verilmeden 17 Ocak'ta ikinci yarı maçları başlayacak. 
     TBBL'ye milli maçlar nedeniyle 10 Kasım'dan, 29 Kasım'a kadar ara verilecek. Lig sonunda ilk 8'de bulunan takımlar play-off oynarken, son 2 takım ise küme düşecek. Play-Off birinci tur maçları 9-15 Nisan, yarı final maçları 19-23 Nisan ve final karşılaşmaları da 29 Nisan-5 Mayıs tarihlerinde oynanacak. 
     Bayanlarda bu sezon Türkiye Kupası statüsü de değiştirildi. Yeni statüye göre, ligin ilk devre maçları sonunda ilk 8'e giren takımlar 3-6 Nisan tarihlerinde federasyonun belirleyeceği bir ilde 3 gün arka arkaya Türkiye Kupası maçlarını oynayacaklar. 
     
     LİGDE İLK HAFTA MAÇLARI 
     Bayanlar Basketbol Ligi'nde ilk hafta maçları şöyle 
Migros Spor - Ankara Et Balık 
İÜSK - Erdemirspor 
Beşiktaş - BOTAŞ Spor 
Fenerbahçe - Arı Koleji 
Güre Belediyesi - Galatasaray 
Kocaelispor-Yıldırım Bosna Spor 
     
     BEŞİKTAŞ DA LİGE KATILDI 
     Lige katılıp katılmayacağı belli olmayan Beşiktaş, yeni sezonda genç oyuncularıyla lige devam etme kararı aldı. 
     Beşiktaş Basketbol Takımı Menajeri Ömer Yalçınkaya, bu sezon mütevazı bir kadroyla mücadele edeceklerini belirterek, ''Genç oyunculara tecrübe kazandırmak amacındayız. Şu anda sponsorumuz yok. Yönetim kurulumuz ligde temsil edilmemizi istedi. Biz de genç bir kadroyla lige katılıyoruz. Kadromuzda sadece Elhan, Mihriban ve Yasemin tecrübeli, diğerleri ise genç oyuncular. Elimizden geleni yapacağız'' dedi. 
     





</TEXT>
</DOC>
