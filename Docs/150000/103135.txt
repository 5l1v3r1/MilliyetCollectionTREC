<DOC>
<DOCNO> 103135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sondun25.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton, yılda 30 - 50 milyon dolara sohbet programı sunabilir. 
</HEADLINE>
<TEXT>

     ABD'nin eski başkanı Bill Clinton'un, CBS televizyonunda öğleden sonraları sohbet programı sunacağı yolundaki söylentiler yeniden canlandı. 
     New York Times gazetesi, bugünkü sayısında konuya geniş yer ayırdı ve Clinton'un, CBS yöneticileriyle ciddi müzakereler yaptığını duyurdu. Buna karşılık Clinton'un danışmanları, ''eski başkanın kendisini bu türden sürekli bir işe bağlaması olasılığının düşük ihtimal olduğunu'' savundular. 
     
     ASIL SORUN PARA 
     Görüşmeleri doğrulayan CBS yetkilileri ise ''bunların daha başlangıç aşamasında olduğunu, ortada çeşitli sorunlar bulunduğunu ve para sorununun bunların başında geldiğini'' belirttiler. 
     Bununla birlikte gerek CBS, gerekse Clinton'un daha önce temas kurduğu NBC yöneticileri, ''Clinton'un, istediği para verilirse sohbet programı sunma konusunda ciddi olduğunu'' söylediler. 
     Kaynaklar, Clinton'un sohbet programı sunmak için istediği paranın yılda 30-50 milyon dolar arasında olduğunu belirtiyorlar. 
     ''Clinton'un ilginç tekliflere açık olduğunu'' kaydeden danışmanlarından biri, ''başkanın Mayıs ayında, sohbet programı sunacağı yolundaki haberleri doğrulamadığını'' hatırlattı. Clinton'un NBC ile yürüttüğü pazarlık Temmuz ayında başarısızlıkla sonuçlanmıştı. 
     Clinton'un sözcüsü ise eski başkanın sohbet programı sunucusu olacağı yolundaki söylentileri yalanladı ve ''Clinton'un TV yöneticileriyle nezaket görüşmesi yaptığını'' ifade etti. Clinton adına sözleşmeleri müzakere etme yetkisi bulunan avukatı Robert Barnett ise ''Clinton'un çok sayıda televizyon kanalı, yazılı basın, radyo ve internet kuruluşundan öneri aldığını'' bildirdi. Barnett, ''Kısa vadede herhangi bir planımız yok. Zamanı geldiğinde gerekli açıklamaları yapacağız'' diye konuştu. 
     





</TEXT>
</DOC>
