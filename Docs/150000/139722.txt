<DOC>
<DOCNO> 139722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sonspo18.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın Toplam 2 bin 534 kişi ve kuruma borçluyuz... 
</HEADLINE>
<TEXT>

     Galatasaray Kulübü Başkanı Özhan Canaydın, kulüpte yönetimi devralmalarının üstünden yaklaşık 1 yıl geçtiğini kaydederek, ''Ben ve tüm yönetim kurulu üyesi arkadaşlarım, gecemizi gündüzümüze katıp, adeta birer nefer gibi çalıştık'' dedi. 
     Galatasaray Dergisi'nin mart ayı sayısında, ''1 Yılın Bilançosu'' başlığındaki yazısında Özhan Canaydın, yaptıkları görev dağılımıyla kulübü 2004 UEFA ölçütlerine uygun bir yapıya kavuşturmak için atılacak adımları saptadıklarını ve hemen uygulamaya koyduklarını bildirdi. 
     Canaydın, görev geldiği dönemde kulübün medyada, yaşadığı mali sorunlarla gündemde bulunduğuna dikkati çekerek, şunları söyledi 
     ''Hepimizi son derece üzen bu durumu ortadan kaldırmayı kendimize öncelikli bir görev bildik. Haftalarca gece gündüz süren tesbit çalışmaları sonunda toplam 2 bin 4 kişi ve kuruma borçlu olduğumuz ortaya çıktı. Derhal bir ödeme planı yapıp gerekli kaynakları seferber ettik ve borçları ödemeye başladık. Galatasaray üzerindeki bu ağır baskıyı ve olmaması gereken kötü izlenimi ortadan kaldırdık. Şammpiyonluğa giden 7 maç süresince futbolcularımızın aylardır birikmiş 7.6 miyon dolar tutarındaki alacaklarını da ödedik.'' 
     
     ''STAT PROJESİ İÇİN GEÇ KALINDI'' 
     Yıllardır sezon sonları için yıkım tarihi verilen Ali Sami Yen Stadı ile ilgili olarak Canaydın, şöyle konuştu 
     ''Şunun bilinmesini isterim ki, stat projesinin hayata geçirilmesi konusunda geç kaldığımızın bilincindeyiz. Bu gecikmenin birçok sebebi var. Türkiye'nin girdiği her kriz bu projeyi biraz daha geciktirdi. Ali Sami Yen Stadı projesi, üzerinde çok para harcanmış bir projedir, doğru. Ama ülkemizde uluslararası ölçekte en modern ve ilk kez uygulanacak olan bir konsept-projedir. Emsali olmayan bu projenin son adımını da attık ve sonunda tasarım çalışmalarının bütününe sahip olduk. Projede ihtiyaç duyulan kredi anlaşmalarını da yapmak üzereyiz. Bu sezonun sonunda, yani Mayıs 2003'de stadımızı tümden yıkarak Galatasaray tarihinin en büyük yatırımı için start vermeyi hedefliyoruz.'' 
     
     ''AMATÖR ŞUBELERİ SPONSORLARA DEVRETMEK ZORUNDAYDIK'' 
     Canaydın, 2004 yılında yürürlüğe girecek olan UEFA ölçütleri nedeniyle kulübün üzerinde büyük bir mali yük olan amatör şubeleri özerkleştirme yoluna gittiklerini kaydetti. 
     Amatörlükten gelmesi nedeniyle bu kararın kendisi için de zor olduğunu dile getiren Canaydın, ''Uygulanması zorunlu olan kritere göre futbolun geliri futbolda kalacaktır, başka yerde kullanamazsın. Galatasaray, futbol kulübü değildir, spor kulübüdür evet, ama geçmişte bu branşlara harcanan rakamlar da bilinmektedir. Basketbola son 6 yıl içinde 24 milyon dolar, voleybola 12 milyon dolar, diğer şubelere de 2.7 milyon dolar harcanmıştır. Bu harcamalar, çok büyük ağırlıkla futbol şubemizin gelirlerinden yapılmıştır. Bütün bu şubeleri sponsorlara devretmek zorundaydık'' diye konuştu. 
     
     ''BİZ AIG İLE BİRLİKTE İŞ YAPMAYI İSTİYORUZ'' 
     Galatasaray Sportif A.Ş.'nin yüzde 27 ortağı olan AIG şirketi ile aralarındaki anlaşmazlıkların yavaş yavaş giderildiğini belirten Canaydın, şirketin kuruluş amaçlarına uygun olarak daha verimli, etkin ve karlı çalışması için çaba gösterdiklerini anlattı. 
     Yüzde 63 hissesine sahip oldukları Galatasaray Sportif A.Ş.'de yeterli söz haklarının oluşması için yaptıkları düzenlemelerin olumlu sonuç verdiğini ifade eden Canaydın, ''Ortağımız AIG ile birlikte yeni koşullarda etkin bir sinerji yaratmayı hedefliyoruz ve bu konuda çok büyük adımlar atmayı başardık. Bu konuda yaratılan tüm spekülasyonlar geçersizdir. Biz AIG ile birlikte iş yapmak istiyoruz, ortağımızı zor duruma sokmak gibi niyetimiz yoktur. Tersine mevcut gelir pastasını birlikte nasıl büyüteceğimizin hesaplarını, yine birarada yapıyoruz'' dedi. 
     Canaydın, UEFA Kupasını kazanan, dünyada milyonlarca sempatizan edinen Galatasaray gibi bir takımın ürün gelirlerinin acınacak düzeyde olmasının da şaşırtıcı olduğuna değinerek, bu soruna büyük bir titizlikle eğilerek yoğun bir düşünsel, organizasyonel hazırlık sürecinin ardından ürün satışı yapılanmasını yeniden kurarak, Galatasaray Store mağazacılık sistemini ortaya çıkardıklarını anlattı. 
     
     VERGİ BORÇLARI 
     Galatasaray Kulübü'nün 116.4 katrilyona ulaşan vergi borçlarının Maliye Bakanlığı ile yapılan uzlaşma sonrası cüzi rakamlara düşürüldüğünü kaydeden Canaydın, ''Galatasaray'ın aslı 21.5 trilyon olan, ancak usulsüzlük cezaları ve gecikme zamlarıyla 116.4 trilyona ulaşan vergi borçları, 3.7 trilyona inecek ve 18 ayda ödenecektir'' diye konuştu. 
     Yasaların titizlikle incelenmesinin bile Galatasaray'a bu son dönemde önemli yükümlülük hafiflemesi getirdiğine dikkati çeken Canaydın, ''Bunlara verebileceğim 2 örnek var. Birincisi, Galatasaray döviz getiren kurum olarak yatırım teşvik belgesi aldı. Yüzde 18'lik vergi muafiyeti kazandık. Şimdi stat yapımı için de yüzde 18 karlıyız. Böylece kredi faizlerimiz de 4-5 puan düşecek. Bir diğeri, vergi resim harcı muafiyeti talebimizin kabul edilmesidir. Böylece belediyelere olan yaklaşık 1 trilyonluk borcumuz ortadan kaldırılmıştır'' dedi. 
     Canaydın ayrıca, Kuruçeşme Adası projesiyle ilgili ise eski yönetim yaptığı anlaşma doğrultusunda uygulamaya gittiklerini, kira bedelini de biraz daha artırdıklarını sözlerine ekledi. 
     





</TEXT>
</DOC>
