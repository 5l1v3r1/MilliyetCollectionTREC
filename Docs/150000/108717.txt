<DOC>
<DOCNO> 108717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sontur01.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Diplomalılar amele pazarında... 
</HEADLINE>
<TEXT>

     Sivas'ta, aralarında üniversite mezunu, emekli ve devlet memurlarının da bulunduğu yüzlerce kişi, amele pazarında iş bekliyor. 
     Kömür ve ev eşyası taşıma, odun kırma, hamallık gibi çeşitli ihtiyaçların karşılanabilmesi için kurulan amele pazarında, mesai saati bitimi gelen devlet memurları, emekli ve üniversite mezunları da iş arıyorlar. 
     Cumhuriyet Üniversitesi Meslek Yüksekokulu Elektrik Bölümü'nden 1988 yılında mezun olduğunu belirten 35 yaşındaki Dursun İlter, yıllarca iş aradığını, bulamayınca ailesinin geçimini sağlamak için çareyi amele pazarına gelmekte bulduğunu söyledi. 
     İlter, 4 yıl Hafik İlçesi Tozanlı Beldesi'nde vekil öğretmenlik yaptığını anlatarak, şöyle konuştu 
     ''Okulda öğretmen açığı olmadığı için bırakmak zorunda kaldım. Yıllarca iş aradım, bulamadım. Geçim sıkıntısı çekiyordum ve bir arkadaşımın tavsiyesi üzerine utana sıkıla amele pazarına çıktım. Birkaç gün beraber çıktık ve zamanla alıştım. Hamallık işinde 5 yıl geçti, bir gün iş çıkmazsa aç kalıyoruz.'' Mesai saati bitiminde devlet memurlarının da amele pazarına gelip, iş aradıklarına işaret eden İlter, ''3 çocuğum var. Hepsi de okuyor. Benim gibi geçim sıkıntısı çeken, çocuklarını okutmak isteyen birçok emekli, memur ve üniversite mezunu bu pazara geliyor'' dedi. 
     Belediyeden işçi emeklisi 47 yaşındaki Kemal Öztoprak ise 25 yıl belediyede temizlik işçisi olarak çalıştığını ve emekli olduktan sonra da amele pazarına gelmeye başladığını söyledi. 
     





</TEXT>
</DOC>
