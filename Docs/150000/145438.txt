<DOC>
<DOCNO> 145438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/yazar/kohen.html </URL>
<DATE> 2003/03/26/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Savaş dış politikayı nasıl etkiler 
</HEADLINE>
<TEXT>

     Şu anda bunu kestirmek çok zor. 
     Ne var ki, Irak krizinin şimdiye kadarki bölümünde Ankara’nın dış ilişkilerinde bazı önemli gelişmeler oldu bile ABD ile stratejik ortaklık zedelendi. Türk diplomasisi savaşı önleme çabalarında, Arap - İslam ülkeleri, Batı Avrupa ve Rusya ile aynı safta yer aldı. Türkiye kendisini askeri tedbirler almaya sevk edebilecek bir Kuzey Irak sorunu ile karşı karşıya buldu... 
     Savaş bittikten sonra, Türk dış politikasında yeni bir yöneliş olabilir, Ankara Avrupa’ya daha fazla meyledebilir mi Batı’nın yani ABD ile AB’nin dışında, başka "eksenler"e Arap dünyası, Rusya gibi daha fazla ağırlık verebilir mi 
     
     ABD saldırıya geçmeden önce, Türk diplomasisinin barışçı girişimleri ve ardından Meclis’in ABD askerlerinin Türkiye yolu ile Irak’a geçişi ile ilgili tezkereyi reddetmesi, özellikle Fransa ve Almanya’da iyi karşılanmıştı. Nitekim o günlerde bu ülkelerin medyası, Türkiye’yi ABD’nin baskılarına karşı direnmesinden ötürü övüyor ve hatta bu tavrın Ankara’yı AB’ye yakınlaştırdığını belirtiyordu. 
     Dışişleri Bakanı Abdullah Gül geçen hafta Brüksel’deki AB zirvesinde, bazı meslektaşlarından benzer sözler duydu. Hatta bazısı, Türkiye’nin sıkı durması halinde Avrupa’dan mali destek temin edebileceğini de belirtti. Böylece Gül, "Avrupalıların Türkiye’yi kendilerine yakın buldukları" izlenimi ile döndü. 
     Ancak Dışişleri Bakanı’nın bu konuda "Hürriyet"e verdiği demeçte belirttiği iki önemli husus var Birincisi, bu oluşumun "planlı olmadığı ve sonucun böyle ortaya çıktığı"dır. İkincisi ise, "ABD ile AB’nin birbirine alternatif gibi algılanmaması gerektiği"dir. 
     
     BU sözlerden de anlaşıldığı gibi, bu aşamada Türk dış politikasının ABD ile AB arasında bir tercih yapması söz konusu değildir. Kaldı ki, AB derken kastedilen nedir ABD’ye karşı çıkan Fransız - Alman ekseni mi Yoksa İngiltere - İspanya ekseni etrafındaki grup mu Birinci grup Ankara’nın başta ABD’ye "hayır" demesinden memnun oldu, ama daha sonra hava koridorunu açmasını iyi karşılamadı. Hele son günlerde Türkiye’nin Kuzey Irak’a asker göndermesine şiddetle karşı çıktı... Bu arada AB’nin Kıbrıs’tan Kürt sorununa kadar birçok konuda Türk politikalarını, olası üyelik için bir engel olarak gördüğünü de unutmamalı... Mali desteğe gelince, AB’nin Türkiye’nin ihtiyaçlarını karşılayacak kaynak ve mekanizmalara sahip olmadığı da açık... 
     Bu aşamada Türk diplomasisinin, Gül’ün dediği gibi ABD ile AB’yi birbirine alternatif olarak görmeden, iki taraf ile de ilişkilerini güçlendirmesi en akılcı yol olacaktır. Bu, Batı dışındaki "diğer eksenler" için de geçerlidir. Ama Türk dış politikasındaki yeni trendleri herhalde Irak’taki savaşın gidişatı ve sonucu belirleyecektir. 
     
     







</TEXT>
</DOC>
