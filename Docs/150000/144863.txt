<DOC>
<DOCNO> 144863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sontur28.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Üs ve limanlarda durum... 
</HEADLINE>
<TEXT>

     TBMM'nin 6 Şubat 2003 tarihinde verdiği izin çerçevesinde, gerekli yenileştirme, geliştirme, inşaat ve tevsi çalışmaları sürdürülen İncirlik'te, patriot hava savunma sistemi konuşlandırılırken, Taşucu'nda, NATO finansmanıyla yaptırılan limanda ise yoğun hareketlilik gözleniyor. 
     Alınan bilgilere göre, Adana'nın merkez Yüreğir İlçesi'ne bağlı İncirlik Beldesi'ndeki Hava Üssü'nde, NATO tarafından gönderildiği bildirilen 2 patriot rampası konuşlandırıldı, bir rampanın ise monte çalışmaları sürdürülüyor. 
     Bu arada, Mersin'in Silifke İlçesi'ne bağlı Taşucu Beldesi'nde, NATO finansmanıyla yaptırılan limanda geliştirme ve tevsi kapsamında yoğun çalışmalar dikkati çekiyor. 
     Liman alanında 6 iş makinasıyla sürdürülen çalışmalarla, eski liman kalesi yönüne doğru, içeriden yol açma ve hafriyat çalışmaları yapılıyor. Liman alanına projektörler için 25 adet büyük direk dikildiği gözleniyor. 
     Yine Taşucu Beldesi'ndeki SEKA Limanı'nda da herhangi bir hareketlilik yaşanmazken, daha önce İskenderun'dan sevk edilen askeri araç ve malzemeler, liman alanındaki sahada bekletiliyor. 
     İskenderun Limanı'nda ise TIR'lara yüklenen araç ve malzemenin yeniden indirilmesi ve TIR'ların boş olarak liman alanından çıkış işlemleri sürüyor. İtalyan bandıralı Republica Di Roma adlı gemi ise bir hafta önce yanaştığı iskelede bekliyor. 
     





</TEXT>
</DOC>
