<DOC>
<DOCNO> 122155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sontur03.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakıcı, annesinin Gültepe'deki evine gitti 
</HEADLINE>
<TEXT>

     Kocaeli 1 No'lu F Tipi Cezaevi'nden tahliye olduktan sonra gözaltında tutulduğu İstanbul Asayiş Şube Müdürlüğü'nden serbest bırakılan Alaattin Çakıcı, annesini Gültepe'deki evinde ziyaret etti. 
     Annesi Şakire Çakıcı'nın Talatpaşa Caddesi'ndeki evinde elini öpen, kardeşi Gencay Çakıcı ve yakınlarıyla da bir süre sohbet ederek hasret gideren Alaattin Çakıcı, daha sonra basın mensuplarının sorularını yanıtladı. 
     Ailesi ve dostlarına kavuşmasından dolayı büyük mutluluk duyduğunu ifade eden Çakıcı, yurtdışına çıkmayı düşündüğünü, aksi takdirde 46'ıncı gün yargılama sürecinin başlayacağını vurguladı. 
     ''Türkiye'ye geri dönüp dönmeyeceğine'' ilişkin bir soruyu ''Şartlar ne gerektirir bilinmez ki...'' diye yanıtlayan Çakıcı, ''Ailenizi yurtdışına götürecek misiniz '' sorusu üzerine de esprili bir şekilde, ''Annem uçağa binmekten korkar. Annem buradan ayrılmaz'' dedi. 
     Alaattin Çakıcı, Türkiye'de hiçbir haksızlığa uğramadığını ve devletin yapılması gerekeni yaptığını da kaydetti. 
     Bir gazetecinin ''Çok şey bilen birisi olarak tanınıyorsunuz'' demesi üzerine Çakıcı, ''Türkiye'de yeni bir sayfa açılmış. Eski dosyaları karıştırmamak lazım. Türkiye'ye zarar verecekse, bırakın her şey bilinç altında kalsın'' diye konuştu. 
     Çakıcı, ''Yeni bir sayfa açacak mısınız '' sorusuna ise ''Hayır. Anılarımı da beraberimde getiriyorum. İnsanın karakter yapısı değişmez. 7'sinde ne ise 70'inde de o olur'' karşılığını verdi. 
     Dostlarının her zaman yanında yer aldığını dile getiren Çakıcı, ''Sitem etmeye hakkım yok. Kendi yolumu kendim çizdim. Dostlarım da beni hiçbir yerde yalnız bırakmadı'' dedi. 
     Bu arada, sabah saatlerine kadar uyumayan Alaattin Çakıcı, annesinin evine kendisini ziyarete gelen çok sayıda yakınını da ağırladı. 

     
</TEXT>
</DOC>
