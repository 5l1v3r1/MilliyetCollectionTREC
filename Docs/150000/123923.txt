<DOC>
<DOCNO> 123923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sondun21.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'liler 2003'e kötümser giriyor 
</HEADLINE>
<TEXT>

     AB kamuoyunun 2003 yılına kötümser girdiği ve ortak para birimi euro'ya güven kaybının sürdüğü bildirildi. 
     AB'nin kamuoyu yoklamaları kurumu Eurobarometre'nin yıl sonu araştırma raporuna göre, AB'lilerin yüzde 63'ü euro'dan yana tavır koyarken, yüzde 30'u karşı görüş bildiriyor. Raporda, ortak para birimi alanında olan 12 ülkede euro'ya destek verenlerin oranı yüzde 4 düşerek yüzde 71'e indi. 
     Alan dışında kalan Danimarka'da euro'yu isteyenlerin oranı yüzde 55, İsveç'te yüzde 51 olarak belirlendi. İngiltere'de ise euro'ya karşı çıkanların oranının yüzde 9 artarak, yüzde 61'e ulaştığı belirlendi. Her 10 AB vatandaşından 9'u, euro'ya geçiş ile fiyatların arttığını düşünüyor. 
     Araştırmada, AB kamuoyunun en büyük endişesinin, yüzde 82 ile terörizm tehdidi olduğu belirtildi. AB'lilerin yüzde 72'si de savaş ve çatışma endişesi yaşıyor. 
     AB vatandaşlarının yüzde 16'sı, gelecek yıl için ekonomik büyüme umarken, yüzde 44'ü 2003'e kötümser bakıyor, yüzde 32'si ise değişiklik beklemiyor. Ülkelerinin AB üyesi olmasını "iyi bir şey" olarak nitelendiren AB'lilerin oranı yüzde 55, "kötü bir şey" diyenlerin oranı yüzde 10 olarak belirlenirken, AB'lilerin yüzde 29'u, üyeliğin bir şey değiştirmediğini savunuyor. 
     





</TEXT>
</DOC>
