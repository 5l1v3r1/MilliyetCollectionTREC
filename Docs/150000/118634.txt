<DOC>
<DOCNO> 118634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sondun33.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Başbakanı "BM planında bizi rahatsız eden yönler var" 
</HEADLINE>
<TEXT>

     KKTC Başbakanı Derviş Eroğlu, BM Genel Sekreteri Kofi Annan'ın Kıbrıs sorununun çözümü konusunda taraflara sunduğu planda, mülkiyet ve toprak konusu ile Güney'den Kuzey'e geçecek göçmen konusunun kendilerini rahatsız eden hususlar olduğunu söyledi. 
     Bugün yapılan Bakanlar Kurulu toplantısında 150 sayfadan fazla olan metni detaylı şekilde incelediklerini ve daha fazla değerlendirmeye ihtiyaçları bulunduğunu belirten Eroğlu, ''İlk bakışta gördüğümüz, özellikle mülkiyet konusu, toprak konusu, Güney'den Kuzey'e geçecek göçmen konusu bizi rahatsız eden hususlardır. Bu değerlendirmelere devam edeceğiz'' dedi. 
     Çalışmalar tamamlandıktan sonra, cumartesi günü KKTC'ye dönmesi beklenen Cumhurbaşkanı Rauf Denktaş'la planı değerlendireceklerini bildiren Eroğlu, Cumhurbaşkanı'nın siyasi partilerle konuyu Meclis'te de değerlendireceğini tahmin ettiğini söyledi. 
     Planın detaylı değerlendirilmesi gerektiğini ifade eden Eroğlu, ''Çünkü kantonlar konusu var, mülkiyet konusu var, hükümetin oluşumu var. Egemenliğin tartışılabilir şekilde sulandırılışı var. Garanti Anlaşması'nın BM Barış Gücü'ne verilecek bazı yetkilerle sulandırılışı var. Tabii ki bunları detaylı bir şekilde daha da değerlendirmeye ihtiyacımız var'' diye konuştu. 
     Eroğlu, bir soru üzerine, Cumhurbaşkanı Denktaş'ın BM Genel Sekreteri'nden plana yanıt vermek için ek süre istediğini, ancak yanıtın ne olduğunu henüz bilmediğini belirtti. Eroğlu, ''Şu anda bizim bildiğimiz pazartesine kadar bir cevap bekledikleridir. Ama Sayın Cumhurbaşkanı'nın yaptığı müracaat müspet karşılanır ve ek süre verilirse bu bizi memnun eder'' dedi. 
     Muhalefet partilerinin ''devre dışı kaldık, plan elimize ulaşmadı'' yönündeki yakınmalarının hatırlatılması üzerine Eroğlu, ''O arkadaşlar gördüğüm kadarıyla yerel televizyonlar ve Türkiye televizyonlarında yorumlarda bulunuyorlar. Demek ki bir yerden bilgi almış durumdadırlar'' diye konuştu. 
     





</TEXT>
</DOC>
