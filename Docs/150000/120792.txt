<DOC>
<DOCNO> 120792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sonspo06.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Basketbol Takımı'nda gözler Ukrayna maçına çevrildi... 
</HEADLINE>
<TEXT>

     33. Avrupa Erkekler Basketbol Şampiyonası Yarı Final Eleme Grubu'ndaki 7. maçında İsviçre'yi yenen ve grubundaki galibiyet sayısını 6'ya çıkaran A Milli Takım'da gözler, Ukrayna maçına çevrildi. 
     A Milli Takım Menajeri Doğan Hakyemez, Bulgaristan ve İsviçre'yi yenerek büyük avantaj yakaladıklarını belirterek, ''Şimdi Ukrayna maçını düşünmeye başladık'' dedi. 
     Hakyemez, yaptığı açıklamada, elde ettikleri avantajı iyi kullanmak istediklerini vurgulayarak, ''Bu fırsatı kaçırmamamız lazım. Her ihtimali düşünerek hareket ediyoruz. Maçlarda mükemmel savunma yapıyoruz. Bu da bizi çok sevindiriyor. Aynı savunmayı Ukrayna maçlarında da ortaya koymamız gerekiyor'' diye konuştu. 
     Takımda eksik oyuncuların bulunmasına karşın diğer oyuncuların büyük mücadele verdiğini kaydeden Hakyemez, şunları söyledi 
     ''Oynadığımız maçlarda görev alan oyuncularımız inanılmaz mücadele ortaya koyuyor. Kendilerini yerden yere atıyorlar ve kazanmak için herşeyi yapıyor. Bu da bizi ayrıca sevindiriyor.'' 
     
     KEREM'İN DURUMU 

     İsviçre maçında belinden sakatlanan Kerem Tunçeri'nin de durumuna değinen Hakyemez, bu oyuncunun acısının olduğunu, ancak Ukrayna maçında oynamasını beklediklerini dile getirdi. 
     Hakyemez, Kerem'in şu anda ağrısı olduğunu, ancak kırığının bulunmadığını bildirdi. 
     Hakyemez, hastalığı nedeniyle Bulgaristan ve İsviçre maçlarında forma giyemeyen Mirsad Türkcan'ın da Ukrayna maçında oynayacağını hatırlatarak, ''Mirsad'ın oynaması bize güç verecek'' diye konuştu. 
     
     İZİN BİTİYOR 

     Son maçında İsviçre'yi yenen A Milli Takım'da, başantrenör Aydın Örs tarafından oyunculara verilen 1 günlük izin de yarın bitiyor. 
     Milliler, bugünü izinli geçirirken, Ukrayna maçı hazırlıklarına Abdi İpekçi Spor Salonu'nda yarın başlayacak. Milli takım, 26 Kasım Salı günü de Ukrayna ile yapacağı maç için bu ülkeye gidecek. 
     





</TEXT>
</DOC>
