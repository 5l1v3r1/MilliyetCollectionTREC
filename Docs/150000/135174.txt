<DOC>
<DOCNO> 135174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/yasam/ayas.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm daha hızlı koştu 
</HEADLINE>
<TEXT>

Şenol Toksoy ve hamile eşi Şeniz, taksiden inip 100 metre ilerideki evlerine gideceklerdi. Ama ölüm onları, tam yol ortasında yakaladı 
     DİNÇER ŞEREF, ŞÜKRAN PAKKAN, M. AKİF ERDEM, MUSTAFA KURTARAN 

     Çırağan Oteli’nde çalışan Şenol Toksoy ile beş aylık hamile eşi Şeniz Toksoy’un mutluluğu, talihsiz bir kazayla son buldu. Önceki gece 4. Levent’te karşıdan karşıya geçerken artarda iki otomobilin çarptığı genç çift kaza yerinde can verirken, geride duyma ve konuşma engelli altı yaşındaki kızları kaldı. Şenol 35 ve Şeniz Toksoy 25 , sekiz yıl önce evlendi. İki yıl sonra kızları Doğa 6 dünyaya geldi. Şenol Toksoy, 1996’da Çırağan Oteli’nde depo sorumlusu olarak çalışmaya başladı. Beş ay önce ikinci kez baba olacağını öğrenince de dünyalar onun oldu. 
     
     İkisi de kaçtı 
     Yaklaşık dört ay sonra dünyaya gelecek çocuklarının heyecanıyla yaşayan çift, önceki akşam otelde personel için düzenlenen yemeğe katıldı. 
     Gece yarısı otel önünde bekleyen Mert Efe yönetimindeki taksiye binen Toksoy çifti, saat 00.10 sıralarında, Büyükdere Caddesi 4. Levent Durağı’nda indi. Metro girişinin bulunduğu yeraltı geçidininden karşıya geçeceklerdi. Ancak Metro girişi kapalı olduğu için çift caddeden geçmek istedi. Ve tam bu sırada Mecidiyeköy yönüne giden 34 TT 895 plakalı otomobil genç çifte çarptı. Arkadan gelen 34 EJP 02 plakalı bir başka otomobil de, Şeniz Toksoy’u ezip geçti. Aşırı hız yaptığı belirtilen ve plakalarını düşüren iki araç da yoluna devam etti. 
     
     Evlerine 100 metre kala 
     Toksoy çiftiyse Emniyet Evleri’ndeki evlerine 100 metre kala, can verdi. 
     Kazaya karışan otomobillerle ilgili araştırma başlatan polis, 34 TT 895 plakalı Volvo otomobili Yeni Levent Akasya Sokak’ta buldu. Toksoylar’ın cenazeleri de, yakınlarının gözyaşları arasında Şişli Etfal Hastanesi Morgu’ndan alınarak memleketleri Ordu’ya götürüldü. 
     
İlk çarpan Volvo’nun sahibi Arabam çalındı      Kazaya karışan 34 TT 895 plakalı Volvo’nun sahibi Fermani Özgür Altun 29 , saat 01.00 sıralarında karakola giderek aracının çalındığını bildirdi. Gözaltına alınan Altun, Şişli Adliyesi’ne sevk edildi. Savcılık iki günlük ek gözaltı süresi vererek Altun’u geri gönderirken, diğer aracın sürücüsünün de gözaltına alınması talimatını verdi. Dünya Ehl - i Beyt Vakfı Başkanı Fermani Altun, aracın oğluna ait olduğunu belirterek şu iddiada bulundu 
     "Özgür, Levent’te oturan nişanlısı Sinem’in evine gitmiş. Orada üç - dört saat kalmış. Çıktığında aracın yerinde olmadığını fark etmiş. Karakola çalıntı müracaatında bulunmuş. Aracının kaza yaptığını, iki yayayı öldürdüğünü, daha sonra terkedildiğini öğrenmiş." 
     Özgür Altun, yaklaşık yedi yıldır Avustralya’da yaşıyordu. Sidney’de işletme üzerine master yapan genç, bayram tatili için İstanbul’a gelmişti. Bu arada 34 EJP 02 plakalı 1987 model Ford otomobilin de G.B. isimli bir kadın adına kayıtlı olduğu öğrenildi. 
     
Volvo çalınır mı      Yeni otomobillerin çoğunda olduğu gibi Volvo’nun araçlarında da güvenliğin temelini elektronik motor kilidi sistemi oluşturuyor. Immobiliser elektronik motor kilidi , üzerinde verici bulunan bir kontak anahtarı, sinyal algılayıcı anten, immobiliser kontrol ünitesi ve motor kontrol ünitesinden oluşuyor. Uygun anahtar kullanılmadığında sistem motorun çalışmasına engel oluyor. Immobiliserli bir aracın çalıştırılması, ancak doğru kontak anahtarıyla sağlanabiliyor. 
     
Metro güvenlik için kapatılıyor      Metro yetkilileri, altgeçidin, son seferin yapılmasından yarım saat sonra güvenlik nedeniyle kapatıldığını söyledi. Son seferin cuma ve cumartesi günleri 01.00’de, diğer günler 00.30’da yapıldığını belirten yetkililer, "Son seferden sonra yolcuların boşalması ve diğer işlerin tamamlanması yarım saati alıyor" dediler ve istasyona 200 metre mesafede üstgeçidin olduğunu kaydettiler. 
     



 YAŞAM 




















</TEXT>
</DOC>
