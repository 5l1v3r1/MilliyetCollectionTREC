<DOC>
<DOCNO> 107004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/soneko24.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Büyüme rakamları önemli mesafe katedildiğini gösteriyor" 
</HEADLINE>
<TEXT>

     Ekonomiden sorumlu devlet eski bakanı Kemal Derviş, 2002 yılı ikinci çeyreğine ait büyüme rakamlarının Türkiye'nin 2001 Şubat ayındaki ekonomik depremin ardından girdiği ağır krizi yenme yolunda önemli mesafe katettiğini gösterdiğini bildirdi. 
     Derviş tarafından yapılan yazılı açıklamada, büyük olasılıkla 2002 yılı enflasyonunun son 15 yılın en düşük düzeyinde, yüzde 35 dolayında gerçekleşeceği, büyüme hızının da program hedefinin epey üzerinde oluşup yüzde 4 ile 5 arasını yakalayabileceği belirtildi. 
     Bunların gerçekten çok sevindirici gelişmeler olduğu ifade eden Derviş, çok ağır bir krizden sonra Türk toplumunun ve ekonomik programın başarısı olduğunu kaydetti. 
     Açıklamada, şöyle denildi 
     ''Ancak bu olumlu gelişmelerin sürdürülebilir bir büyüme sürecine dönüşmesi için ve bu büyümenin halk kitlelerine, çiftçiye, memura, esnafa gerçekten hissedilir bir biçimde yansıması için sadece mevcut kapasitenin kullanılması değil, yeni kapasitenin yaratılması gerekiyor. Bunun içinde Türkiye'nin uzun dönemli bir perspektif içinde artık ekonomik ve siyasi istikrara kavuşmuş olması gerekiyor.'' Avrupa Birliği'ne AB hızlı adımlarla ilerlenmesi gerektiği ifade eden Derviş, bölünmüş, parçalanmış siyaset yerine gönül ve fikir birliği içinde uyum içinde çalışabilecek kadroların oluşturduğu bir iktidarın gerektiğini bildirdi. 
     Hala tamamen siyasi belirsizlik yüzünden çok yüksek olan faiz, yatırımların ve refah artışının önünde büyük çapta bir engel teşkil ettiği kaydedilen açıklamada, şu ifadelere yer verildi 
     ''Faizin inmesi için enflasyonla mücadelenin sürmesi, Merkez Bankası'nın bağımsızlığına en küçük bir gölge düşmemesi ve genelde ekonomik kararların büyük bir ciddiyetle, her türlü popülizmden uzak, uyumlu bir kadro tarafından verilmesi gerekiyor.'' Bunlar sağlanabilmesi halinde katlanılan fedekarlıkların boşa gitmemiş olacağı belirtilen açıklamada, Türkiye'nin nihayet hak ettiği hızlı büyümeyi sürekli kılabileceği, çağdaş uygarlık ve refah düzeyine doğru yürüyüşüne yeniden güç katabileceği ifade edildi. 
     





</TEXT>
</DOC>
