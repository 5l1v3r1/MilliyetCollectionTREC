<DOC>
<DOCNO> 140172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/dunya/adun.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayal kırıklığı 
</HEADLINE>
<TEXT>

Amerikan medyası, AKP’nin Bush yönetimine yaptığı tezkerenin reddi’ sürprizini Bush’un savaş planlarına ağır bir darbe’ olarak değerlendirdi. Medyaya göre Washington ve Ankara arasında gerilim yükselecek 
     SEMA EMİROĞLU New York 

     Amerikan askerlerinin Türk topraklarında konuşlandırılarak Irak’a Kuzey Cephesi açmasına imkan verecek Başbakanlık tezkeresinin TBMM tarafından reddedilmesi Amerikan basınında geniş yankı buldu. Haberi genel olarak "Bush’un savaş planlarına ağır darbe" ve "ABD’ye yeni bir engel daha" başlıklarıyla veren Amerikan gazeteleri, kararın değişmemesi durumunda Washington’ın savaş planlarını değiştirmek zorunda kalacağını vurguladı. 
     
     STRATEJİ TEHLİKEDE 
     New York Times, tezkerenin meclisten geçeceğinden emin olan Amerikalı yetkililerin, oylama sonucunda büyük şaşkınlığa uğradığını belirtti. Bu yenilginin, askeri planlamacılar için sorun yarattığını ve ABD’nin "iddialı askeri stratejisini" tehlikeye düşürdüğünü kaydeden gazete, "Amerikalı yetkililer, Türkiye’den açıklayıcı bilgi istedi, ama tezkerenin yeniden oylanmasını talep etmedi" dedi. Gazete, bu durumun Türkiye’nin Kuzey Irak’a asker gönderme olasılığını büyük ölçüde ortadan kaldırdığına da dikkat çekti. 
     
     AMERİKA KARAR VERECEK 
     Üst düzey Amerikalı bir yetkilinin açıklamalarına yer veren Washington Post, oylama sonucunun "kesinlikle büyük bir gelişme" olduğunu yazdı. Gazete aynı yetkilinin, "Şimdi Bush yönetimi bundan sonra Türk hükümetinin ne yapacağını mı bekleyecek, yoksa 4. Tümeni’ni Türkiye yerine Kuveyt’e gönderme planını mı ortaya çıkaracak, buna karar vermek zorunda" sözlerine yer verdi. Askerlerin Kuveyt’e gönderilmesi halinde, ABD ordusunun Irak’ın kuzeyine havadan indirilecek daha hafif kuvvetlerle saldırabileceğini belirten Washington Post, "Ama Türk üslerinin kaybı, ABD kuvvetlerine cephane, gıda ve yakıt tedariğini daha da güçleştirebilir" dedi. 
     
     İLİŞKİLER ZEDELENİR 
     "ABD’nin Irak’a saldırı hazırlıkları, ağır bir engelle karşılaştı" diyen Los Angeles Times, TBMM’nin Amerikan askerlerini "şaşırtıcı" biçimde reddetmesinin, "Irak’a Kuzey Cephesi açma planlarını öldürür gözüktüğünü" yazdı. Gazete oylama sonucunun değişmemesi halinde, Türkiye’ye en büyük yardımda bulunan müttefiğiyle uzun dönemli ilişkisinin zedelenebileceğini de vurguladı. 
     
     ŞAŞIRTICI BİR ENGEL 
     TBMM’deki oylama sonucunu "ABD için şaşırtıcı bir engel" olarak yorumlayan Boston Globe gazetesi, tezkerenin kabul edilmemesi halinde Bush yönetiminin savaş planlarını yeniden çizmek zorunda kalabileceğine dikkat çekti. Gazete bu seçeneklerden birinin, binlerce askeri taşıyan kargo uçaklarının Kuzey Irak’taki küçük havaalanlarına ve ana yollara indirilmesinin olduğunu belirtti. 
     
     SAVAŞ GECİKEBİLİR 
     CNN televizyonu tezkerenin reddedilmesinin ardındaki nedeni araştırırken "Sorun para değil, prensip" yorumunu yaptı. TBMM’deki oylama öncesinde Türk halkının büyük gösterilerle "savaşa hayır" mesajı verdiğine de işaret edilen haberde, "ABD ile anlaşmaya varılsa dahi Türkiye’ye vaat edilen paranın gelmesi için Kongre onayı gerektiği, bunun da para akışını geciktireceği kaygısı doğurduğu" vurgulandı. 
     
     GERİLİM ARTACAK 
     Tezkerenin onaylanmamasının, Washington ve Ankara arasında tansiyonun yükselmesine neden olacağını belirten CBS televizyonu, kararın Washington’un Türkiye’yi yanına alarak Müslüman dünyasına "Savaş İslama karşı değil" mesajı verme umudunu da baltaladığını vurguladı. 
     



 DÜNYA 











</TEXT>
</DOC>
