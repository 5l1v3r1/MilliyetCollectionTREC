<DOC>
<DOCNO> 135270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sonspo05.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Kings, Mavericks'i 110-109 yenerken, Hidayet 17 sayı attı... 
</HEADLINE>
<TEXT>

     ABD Profesyonel Basketbol Ligi NBA'de Batı Konferansı Pasifik Grubu lideri Sacramento Kings, şu ana dek sezonun en iyi galibiyet yüzdesine sahip ekibi olan Ortabatı Grubu lideri Dallas Mavericks'i deplasmanda 1 sayı farkla 110-109 yenerken, Hidayet Türkoğlu 17 sayı attı. 
     Dallas'daki maçta ilk 5'te forma giyen ve toplam 38 dakika oynayan Hidayet, 15 şuttan 7'sini değerlendirdi. 2 sayılık atışlarda 12'de 6, 3 sayılık atışlarda da 3'te 1 isabet sağlayan Hidayet Türkoğlu, 4 faul atışından da 2'sini sayı yaptı. 1'i hücumdan 3 ribaunt alan Hidayet, 4 asist yaptı ve 1 top çaldı. Takımda Mike Bibby, 27 sayıyla en çok sayı atan oyuncu olurken, Chris Webber'in sakatlığı nedeniyle uzun süredir takımın sayı yükünü taşıyan Yugoslav forvet Predrag Stojakoviç, 24 sayı ve 14 ribaunt gerçekleştirdi. 
     Maçın son 16.5 saniyesinde Hidayet'in kaçan üçlüğünü adeta uçarak sayıya çeviren yedek oyuncu Keon Clark, 17 sayı kaydederek, Hidayet ile birlikte takıma en çok sayı kazandıran 3. oyuncu oldu. Kings'de ilk 5'te forma giyen diğer oyunculardan Vlade Divaç 11, Doug Christie de 8 sayı üretti. 
     Mavericks'de ise Michael Finley ile Alman forvet Dirk Nowitzki 28'er sayı kaydederken, Nick Van Exel skora 17 sayı ekledi. Ayrıca Nowitzki 16 ribaunt, Kanadalı oyun kurucu Steve Nash ise 14 asist gerçekleştirdi. 
     Gecenin bir diğer maçında Doğu Konferansı Atlantik Grubu altıncısı New York Knicks, Pasifik Grubu sonuncusu Los Angeles Clippers'ı 105-92 yendi. 
     New York'taki karşılaşmada, 38 sayıyla takımın ve maçın en skorer oyuncusu olan ve bu sezonki en skorer maçını çıkaran Latrell Sprewell, 3 sayılık atışlarda 9'da 9 yaparak, NBA rekoru kırdı. Bir maçta hiç kaçırmadan en çok 3 sayılık atış yapan oyuncu olan Sprewell'den önce bu rekor, 8'de 8 ile Jeff Hornacek, Sam Perkins ve Steve Smith'e aitti. Toplam 19 şuttan 14'ünü sayıya çeviren Sprewell, maçın son 35 saniyesinde seyircinin bir kez daha 3 sayılık atış kullanması için yaptığı tezahürata rağmen riske girmedi. Takımda Allan Houston 20, Howard Eisley 11 sayı kaydetti. 
     Clippers'da ise yedek Quentin Richardson rakip potaya 19 sayı bırakarak sayı liderliğini elde ederken, Elton Brand 16 sayı gerçekleştirdi. 
     Sonuçlar şöyle 
Washington Wizards-Cleveland Cavaliers 93-84 
New York Knicks-Los Angeles Clippers 105-92 
Orlando Magic-Portland Trail Blazers 89-96 
Milwaukee Bucks-Toronto Raptors 95-98 
Indiana Pacers- Los Angeles Lakers 94-97 
Minnesota Timberwolves-Houston Rockets 103-89 
Dallas Mavericks-Sacramento Kings 109-110 
Denver Nuggets-Chicago Bulls 102-100 uzatmada 

     





</TEXT>
</DOC>
