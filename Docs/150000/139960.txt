<DOC>
<DOCNO> 139960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sontur31.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kenan Evren "Bu noktada savaşa girmemek yüz karası olur" 
</HEADLINE>
<TEXT>

     7. Cumhurbaşkanı Kenan Evren, ''Bu noktaya geldikten sonra savaşa girmemek, Türkiye için yüz karası gibi bir şey olur'' dedi. 
     Kenan Evren Eğitim Kültür Vakfı Özel Marmaris Koleji'nin lise bölümünün temel atma töreninde, gazetecilerin sorularını yanıtlayan Evren, olası Irak operasyonunda Türkiye'nin durumuyla ilgili şunları söyledi 
     ''Bu raddeye kadar geldikten sonra, bundan geri dönüş olmaz artık. Türkiye'nin savaşa girmemesi hayırlı olurdu. Ama bu raddeden sonra girip girmemesi önemli değil. Bu noktaya geldikten sonra Türkiye'nin savaşa girmemesi yüzkarası gibi bir şey olur. Uçak filoları gelsin buraya, hava meydanlarında, limanlarda konuşlansın. Tamirat yapacak malzemeler insin, limanlar da boşaltılsın. 
     Bundan vazgeçeceksin. Çok çirkin olur. Bunu söylemek kolay da, işbaşında olduğun zaman onu yapmak zordur. Faydaları, mahzurları ortaya döküldü, hangisi daha faydalı ise ona karar verildi. Biz Almanya'ya, Fransa'ya, İtalya'ya benzemeyiz. Irak ile sınır komşusuyuz. Orada olacak olayda, biz iştirak etmezsek, Amerika yalnız başına bu işi becerir. Ama o zaman bizim için hayırlı mı olur, hayırsız mı Onu iyi düşünmek lazım.'' 
     
     DENİZCİLİK YÜKSEK OKULU 
     Evren, Kenan Evren Koleji'nin lise bölümünün temel atma töreninde yaptığı konuşmada ise yeni hedefinin, Datça'da Denizcilik Yüksek Okulu açmak olduğunu kaydetti. 
     En mutlu günlerinden birini yaşadığını dile getiren Evren, ''Mutlu olmak istiyorsanız, mutlu olacağınız işler yapın. Ben bu işi para kazanmak için yapmıyorum. Bu işten cebimize para girmiyor, bilakis çıkıyor. Bu ülke için en büyük tehlike cehalet ve rüşvettir. Bizim de sloganımız, cehaletle ve rüşvetle mücadeledir'' dedi. 
     Muğla Valisi Hüseyin Öztürk tarafından ilk harcı dökülen Kenan Evren Koleji lise bölümü, 890 metrekare alan üzerinde 17 derslikten oluşacak. 600 milyar liraya malolacağı bildirilen okulun, Nisan sonunda bitirilerek 2003-2004 döneminde eğitim-öğretime açılması hedefleniyor. 
     





</TEXT>
</DOC>
