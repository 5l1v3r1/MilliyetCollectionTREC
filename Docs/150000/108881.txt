<DOC>
<DOCNO> 108881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sontur11.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller '' Erdoğan yargı kararına saygılı olmak zorundadır'' 
</HEADLINE>
<TEXT>

     Doğru Yol Partisi DYP Genel Başkanı Tansu Çiller, ''Tayyip Erdoğan ile ilgili alınan karar yargı kararıdır. Herkes gibi yargı kararına saygılı olmak zorundadır'' dedi. 
     Çiller, DYP İstanbul 1. Bölge milletvekili adayları ile kentin Anadolu yakasında şehir turuna çıktı. Üsküdar Altunizade'de başlayan tur öncesi basın mensuplarının sorularını yanıtlayan Çiller, ''YSK'nın, Ak Parti Genel Başkanı Recep Tayyip Erdoğan ile ilgili verdiği karar hakkındaki düşüncelerinin sorulması'' üzerine, DYP olarak her zaman yasaklara karşı olduklarını, yasaksız Türkiye'yi, konuşan Türkiye'yi savunduklarını söyledi. 
     Siyaseten böyle yasaklardan yana tavır koymalarının mümkün olmadığını belirten Çiller, ''Bunun karşısında oluruz daima. Ama nihayetinde bir yargı kararıdır. Hukukun üstünlüğü çerçevesinde herkes bunu kabullenmek ve saygı göstermek durumundadır. Tayyip Erdoğan ile ilgili alınan karar da yargı kararıdır. Herkes gibi yargı kararına saygılı olmak zorundadır'' diye konuştu. 
     Çiller, ''Meclis'te 'küskünlerin toplanması' ve seçim barajının indirilmesi çabaları hakkında ne düşünüyorsunuz '' sorusu üzerine, kimsenin korku refleksini başka amaçlarla kullanmaması gerektiğini belirterek, şöyle devam etti 
     ''Bunların hepsi oyundur. Zaman zaman seçim yasası olarak, zaman zaman yasaklarla mücadele olarak, zaman zaman barajın indirilmesi olarak karşımıza çıkıyor. Ama bunların hepsi seçimi erteletme çabalarıdır. Korku refleksidir. Türkiye artık bunları aşmak mecburiyetindedir. Herkes kendini aşmak mecburiyetindedir. Seçimlerin ve meclisin yenilenmesini millet istemektedir. Dolayısıyla bu doğrultuda hareket edeceğiz.'' 
     
     MEHMET ALİ BAYAR 
     Seçimlere DYP çatısı altında girmek için DTP Genel Başkanlığı'ndan istifa eden Mehmet Ali Bayar da, Recep Tayyip Erdoğan'ın, milletvekili olma isteğinin reddedilmesiyle ilgili olarak, siyasetçilerin cezalandırıldığı en isabetli yerin seçim sandığı olduğunu söyledi. 
     Yasaklı bir zihniyete başkaldırmış bir siyasi partinin temsilcileri olduklarına dikkat çeken Bayar, şunları söyledi 
     ''Hukukun zamanında tecelli etmemiş olması meseleyi siyasallaştırdı. Eğer Türkiye'nin kanunları çağdaş değilse, geri kalmışsa, demokrasiye uymuyorsa, o zaman bu kanunların yenilenmesi lazım. Ama bir de hukukun üstünlüğü var. İstemeseniz de, mevcut kanunlara uymak zorundasınız.'' Açıklamalardan sona Çiller, Bayar ve DYP İstanbul 1. Bölge milletvekili adayları, seçim otobüsüne binerek Üsküdar'dan turlarına başladı. 
     





</TEXT>
</DOC>
