<DOC>
<DOCNO> 127438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/sondun10.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus ve Amerikalı bilim adamlarının gelecek tahminleri... 
</HEADLINE>
<TEXT>

     Gelecek 10 yılı kapsayan dönemde Saddam Hüseyin'in durumundan, genetik bilimindeki gelişmelere, Türkiye'nin AB'ye katılımına değin Rus ve Amerikalı bilim adamı ve gazetecilerin tahminleri, bugün Rusya'nın Komsomolskaya Pravda gazetesinde yayımlandı. 
     Amerikalı gazeteciler ve araştırma kuruluşları, Petersburg gelecek tahmin merkezi gibi grupların ortak çalışmasının ürünü olan yazıya göre, Rusya'yı 2007 yılından itibaren ''ekonomik mucize'' bekliyor. 
     Şimdiden dünyanın en dinamik bölgesi olan Avrupa, bugün dünya ekonomisinin lokomotifi ABD'nin bu unvanını elinden alacak. Türkiye'nin de aralarında yer aldığı AB'ye aday 13 ülke, 2012'ye kadar üyeliğe alınacak. AB 2012'de 28 üyeli, 550 milyon nüfuslu olacak ve Kıta Anayasası kabul edilecek, İngiltere Başbakanı Tony Blair Avrupa lideri olacak. 
     
     SADDAM, EL KAİDE 

     ABD 2003 yılında Irak'a müdahale edecek ve savaş çok kısa sürecek. Saddam Hüseyin beklenenden de kısa sürede düşecek. 
     El Kaide, yakın gelecekte tarihe geçecek ama yerini bu örgütten kat kat tehlikelileri alacak. Batı ile İslam medeniyetlerinin karşıtlığı artacak. 
     Çin, Tayvan'a karşı ''elektronik'' silahını kullanabilir. Böyle bir saldırıya geçmesi halinde, uydudan Tayvan'ın elektronik haberleşme sistemini bozacak, bankacılık, hava limanlarında kaos yaratacak. Tayvan da buna karşılık Çin'in bilgisayar sistemini felce uğratacak. 
     Rusya, toprakları dışında, muhtemelen Orta Asya'da silahlı çatışmalara karışabilecek, Çeçenistan'daki çatışmalar yakın gelecekte de sürecek. 
     Rusya, 2012 yılında dünyaya bilgisayar programı sağlayan lider ülke konumuna gelecek. 
     
     GENETİK SPORCULAR, KAÇAK GENETİK LABORATUARLAR 

     Tahmincilere göre, 2012 yılında dünya nüfusunun yarısını emekliler oluşturacak. 
     Kadınlar, toplum hayatında iktidarı ele geçirecek. 2012 Yaz Olimpiyatları'na, genleriyle oynanmış ve böylece güçlendirilmiş sporcular katılacak. 
     Özellikle kalıtsal hastalıklarda, gen tedavisi yaygın olarak kullanılacak. Doğan çocuğun ileride hangi hastalıklara yakalanabileceği, anne ve babasına söylenecek. Kimin yetiştirildiği, nasıl bir canlının üretildiğinin meçhul olduğu yer altı genetik laboratuarları, polisin baş belası olacak. 
     





</TEXT>
</DOC>
