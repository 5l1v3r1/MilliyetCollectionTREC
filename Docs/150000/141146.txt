<DOC>
<DOCNO> 141146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/spor/aspo.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli futbolcular önceki gece gizlice yemek yediler 
</HEADLINE>
<TEXT>
KÜÇÜKYALI’DA BÜYÜK YEMİN 
Galatasaray maçı öncesi teknik heyet ve yönetimden habersiz biraraya gelen Sarı - Lacivertli oyuncular, son durumlarını masaya yatırdılar, galibiyet yemini ettiler 
     YALÇIN TÜRK 

     Geleceği tartıştılar 
     FENERBAHÇELİ futbolcular önceki akşam moral yemeğinde biraraya geldiler, Galatasaray maçı için galibiyet yemini ettiler. Teknik kadro ve yönetimin bulunmadığı yemek eski oyuncuların organizasyonu ile gerçekleşirken tek gündem cumartesi günü oynanacak derbi maçıydı. Sarı - Lacivertli futbolcular, uzun süre maçın hem camia, hem de Fenerbahçe’nin ligdeki geleceği açısından önemini tartıştılar. 
     
     Birbirlerini uyardılar 
     TÜM planlar galibiyet üzerine kurulurken, oyuncular birbirlerine uyarılarda da bulundular. Maç boyunca herkesin sakin olması, rakip, hakem ve seyirciyle gereksiz diyaloglara girilmemesi istendi. Birlik toplantısında kalan tüm maçların kazanılması için söz birliğine varılırken, bundan böyle daha özverili olunması, saha içi ve dışında beraberliğin, arkadaşlığın daha da yoğunlaşması konusunda karar alındı. 
     
     Savaşa devam kararı 
     SARI - Lacivertli oyuncular ikinci yarıda oynadıkları maçları da masaya yatırdılar, eksileri ve artıları değerlendirildi. Beşiktaş ve Gençlerbirliği’nin zorlu karşılaşmalar yapacağını, Galatasaray maçının kazanılması halinde puan cetvelinin hareketleneceğini düşünen Fenerbahçeli futbolcular savaşı sonuna kadar sürdüreceklerini söylediler. Yemek bitiminde tüm takım Küçükyalı’daki restoranttan büyük moralle ayrıldı. 
     
Dostluk kazansın      Fotoğraflar Yusuf Dursun 

     FENERBAHÇELİ futbolcular ve teknik heyet dün akşamki antrenmanın ardından moral yemeği yediler. Yemekten sonra masaya getirilen ve Kaptan Ogün’ün kestiği pastanın üzerinde, Fenerbahçe, Galatasaray ve Beşiktaş bayraklarının yanı sıra "Dostluk kazansın" yazısı dikkat çekti. 
     
Kampı öne çektiler      Teknik Direktör Oğuz Çetin oyuncuların isteği üzerine takımı erken kampa aldı 
     Karar değişti 
     GALATASARAY maçına büyük önem veren Fenerbahçeli futbolcular kampı kendi istekleriyle bir gün öne aldılar. Sarı - Lacivertli takımın Teknik Sorumlusu Oğuz Çetin yaptığı haftalık programında kamp gününü cuma olarak belirlemişti. Ancak oyuncular maça daha iyi konsantre olmak için kampın erkene çekilmesi konusunda başvuruda bulununca Çetin kararını değiştirdi. 
     
     Yönetim sevindi 
     FENERBAHÇE dün geceden itibaren Samandıra’ya kapanarak, maç saatini beklemeye başladı. Oyuncuların bu davranışı teknik heyet ile yönetimi bir hayli sevindirdi. Yöneticiler yapılan hareketi galibiyetin ilk sinyali olarak değerlendirirken, "Onlara güvenimiz sonsuz. Artık bu maçı kazanacağımızdan hiç şüphemiz kalmadı" yorumunu yaptılar. 
     
Çetin beyin yıkıyor      TEKNİK Sorumlu Oğuz Çetin dünkü antrenman öncesi futbolcularına yine Galatasaray’ın maç kasetlerini izlettirdi. Sahada neler yapmaları gerektiğini anlatan Çetin, ardından takımı idmana çıkardı ve taktiğin provasını yaptı. Sakatlığı süren Serhat ile İsmail takımdan ayrı düz koşu yaptı. 
     ÖZELLİKLE savunma oyuncularının dikkatini çeken Fenerbahçe’nin hocası, "Defanstan çıkaracağınız isabetli toplar bizi sonuca götürür" uyarısında bulundu. Rebrov, Vladimir, Tuncay ve Ceyhun’u da özel olarak çalıştıran Oğuz Çetin, antrenman sonunda bu oyunculara bol bol şut attırdı. 
     
Yönetimden para dopingi      YÖNETİM, Galatasaray maçı öncesi futbolcuları paraya boğacak. Sarı - Lacivertli kulüp, bugün oyunculara transfer taksitlerini ödeyecek, ayrıca derbi maçına verilecek prim açıklanacak. Bir süredir para musluklarını kapayan Fenerbahçe yönetiminin bu jesti futbolcular üzerinde doping etkisi yarattı. 
     
Özaydınlı’dan Dereli tepkisi      FENERBAHÇE Asbaşkanı Murat Özaydınlı, Galatasaray ile oynayacakları derbi maça Selçuk Dereli’nin verilmesini eleştirdi. Murat Özaydınlı "Selçuk Dereli bu derbinin yükünü kaldıracak bir hakem değil. Fenerbahçe seyircisinin olmadığı bir ortamda yapılacak sertliklere kart çıkarmasından kuşkuluyuz" dedi. Özaydınlı, "Önceki yıl Yozgat’ın küme düşmesine neden oldu. MHK Selçuk Dereli’yi ateşe atmıştır. Bu atamayı onaylamıyoruz. Kapasitesi bu maçı bitirecek uygunlukta değil" ifadelerini de kullandı. 
     



 SPOR 


























</TEXT>
</DOC>
