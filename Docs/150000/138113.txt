<DOC>
<DOCNO> 138113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/spor/spo01.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
TELAFİ EDERİZ 
</HEADLINE>
<TEXT>

Teknik Direktör Mircea Lucescu, Ahmet Yıldırım’ın sakatlanmasıyla oyun sistemlerinin bozulduğunu söyledi, "Tur şansları eşit. İstanbul’daki ambiansı iyi kullanmalıyız" dedi 
     BEŞİKTAŞ Teknik Direktörü Mircea Lucescu, 1-0’lık yenilgiyi İstanbul’da telafi ederek turu geçeceklerini belirtti. Rumen hoca, "Dengeli bir karşılaşma oldu. Bizim oyun sistemimiz 0-0 üzerine kuruluydu. Savunmamız akıllı oynadı. Rakibin gol yollarını kapattık. Fakat Ahmet Yıldırım’ın oyundan çıkmasıyla sistem bozuldu. Çünkü Sergen ile birlikte rakip kaleye göbekten gitmeye başladık. Burası da rakibin en güçlü olduğu bölgeydi" diye konuştu. 
     TUR şansının eşit olduğuna da dikkat çeken Lucescu, "Ancak biz seyircimiz ve İstanbul’daki ambiansla elimizden geleni yapacağız. İlhan Mansız’ın oynayacak olması da takıma güç verecek" dedi. Rumen hoca, "Ahmet Yıldırım’ın pozisyonunda hakemin maçı durdurması gerekirdi. Arka adalesine darbe aldı. Kendisine 7 kez faul yapıldı. Ama hakem hepsini es geçti. Zago yaptığı hareketle kırmızı kartı haketti. Bu ona hiç yakışmadı" ifadesini kullandı. 
     
Sergen’e bir maç      İSTANBULSPOR maçında kırmızı kartla oyun dışı kalan, karşılaşmadan sonra soyunma odasına inerek hakem Serdar Tatlı’dan özür dileyen Sergen Yalçın’a bir maç ceza çıktı. Profesyonel Futbol Disiplin Kurulu, dünkü toplantısında Beşiktaşlı oyuncunun dosyasını inceledi. Rakibine tokat attığı gerekçesiyle kırmızı kart gören Sergen’i "Rakip takım oyuncusuna karşı centilmenliğe ve spor ahlakına aykırı" davranıştan dolayı cezalandıran kurul, Bursasporlu Glauber’e de 2 maç men cezası verdi. 
     
Borsada uçtu      LİDER Beşiktaş’ın hisseleri, UEFA Kupası 4. turundaki Slavia Prag maçı öncesi borsada hızlı prim yaptı. Pazartesi günü başlayan yükseliş dün tavan fiyattan işlem görerek devam etti. Kartal, tarihinde ilk kez çeyrek finale çıkma hesapları yaparken, hisse senedi yatırımcısı da bu başarıyı borsada önceden satın alma yoluna gitti. Beşiktaş Futbol Yatırımları hisseleri dün yüzde 12.86 oranında prim yaparak 19.750 liraya yükseldi. 
     



 SPOR 




























</TEXT>
</DOC>
