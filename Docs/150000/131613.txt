<DOC>
<DOCNO> 131613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/siyaset/siy05.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Havada panik çıktı 
</HEADLINE>
<TEXT>

AKP lideri Tayyip Erdoğan’ın uçağı, arıza nedeniyle Pekin’e zorunlu iniş yaptı. Heyettekiler, alanda 6 saat arızanın onarılmasını bekledi 
     ABDULLAH KARAKUŞ Pekin 

     AKP Genel Başkanı Recep Tayyip Erdoğan’ın beş günlük Çin gezisi tehlikeli bir sürprizle son buldu. Erdoğan ve beraberindeki heyeti taşıyan THY’ye ait Airbus A - 340 tipi uçak, dönüş yolculuğu için Şanghay’dan havalandı ancak, kalkıştan sonra basınç sistemi ve havalandırmada yaşanan sorun nedeniyle Pekin’e zorunlu iniş yaptı. 
     Erdoğan ve beraberindekileri Türkiye’ye getirecek olan "Hakk ri" içimli uçak, saat 12.00’de Şanghay’dan havalandı. Uçağın hareketinden hemen sonra basınç sistemi ve havalandırmadan kaynaklanan teknik bir arıza saptandı. Söz konusu arızalar kaptan pilotun anonsuyla Erdoğan ve uçaktakilere duyuruldu. Pilot uçakta sigara içilmemesi uyarısında da bulunurken Erdoğan’a verilen bilginin ardından uçak Şanghay’dan hareketinden 2 saat 45 dakika sonra Pekin’e zorunlu iniş yaptı. Erdoğan heyette bulunanları, "Yapacağımız bir şey yok. Niçin panik yapıyorsunuz Her şey yolunda" telkininde bulunarak sakinleştirmeye çalıştı. İnişin ardından Erdoğan’la uçakta bulunan işadamları ve gazeteciler de VIP salonuna alınarak dinlendirildi. Erdoğan’la beraber yolculuk eden Ulaştırma Bakanı Binali Yıldırım ise uçaktan inmeyerek teknisyen ve kaptandan bilgi aldı. 
     Arızayla ilgili olarak Erdoğan’a bilgi veren uçağın 1. Kaptan Pilotu Zafer Baysal, kabin basınç göstergesinde arızaya yol açan havalandırma sistemindeki bir parçanın değişmesi gerektiğini söyledi. Uçak, temin edilen parçanın monte edilmesi üzerine test edildi. Havaalanında yaklaşık 6 saatlik bekleyişin ardından uçağın arızalanan bölümü onarıldı ve Erdoğan, Türkiye saati ile 20.30’da Pekin’den ayrıldı. 
     
Cep’ten canlı yayın tartışması      Ulaştırma Bakanı "Zorunlu inişte cep telefonu açılması büyük riskti" 
     AKP lideri Recep Tayyip Erdoğan’ı taşıyan uçağın Pekin’e zorunlu iniş yapacağının duyulmasının ardından olayı Türkiye’ye bildirmek isteyen gazetecilerle işadamları arasında kısa süreli bir gerginlik yaşandı. Tartışmayı bir televizyon muhabirinin uçaktan "canlı yayına" geçmeye çalışması başlattı. 
     
     Dramatize edilmesin 
     Olayın dramatize edilmemesi gerektiğini belirten Ulaştırma Bakanı Binali Yıldırım, yaptığı açıklamada "Önemli bir şey yok. Göstergelerde bir anormallik oldu. Bir kelepçede kaçak vardı. O da hararetin yüksek çıkmasına neden oldu" dedi. 
     Uçağın tam inişi sırasında yolculardan birinin cep telefonu açtığının tespit edildiğini bildiren Yıldırım, "Cep telefonunun açılmaması gerekirdi. Bu büyük riskti. Ama bir şey olmadı" dedi. 
     



 SİYASET 



















</TEXT>
</DOC>
