<DOC>
<DOCNO> 107760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/sontur04.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türbanlı fotoğraflara montaj saç... 
</HEADLINE>
<TEXT>

     Konya'da Selçuk Üniversitesi'ne SÜ kayıtlar öncesinde, fotoğraf stüdyoları, türbanlı kız öğrencilere kayıt için gereken vesikalık fotoğraflarına montajla saç yapıyorlar. 
     Önümüzdeki hafta Selçuk Üniversitesi'ne 15 bin civarında yeni öğrenci kayıt yaptıracak. Öğrenci sayısı açısından Türkiye'nin en büyük ikinci üniversitesi olma özelliği taşıyan S.Ü'ye kayıtlar öncesinde, Konya'daki fotoğraf stüdyoları, türbanını çıkarmak istemeyen kız öğrenciler için vesikalık fotoğraflarına foto-montajla saç yapmaya başladı. 
     Bu hizmetlerini dükkanlarının camlarına yapıştırdıkları aynı türbanlı kıza ait ''montajlı'' ve ''montajsız'' iki fotoğrafla duyuran fotoğraf stüdyoları, tanıtım için bununla da yetinmedi. Bir grup İletişim Fakültesi öğrencisi tarafından bastırılan ve S.Ü'de kayıtlar öncesinde dağıtılması planlanan ''Kent Rehberi''nde de montajla türbanlı vesikalık fotoğraflara saç yapan fotoğraf stüdyolarının reklamı da örnek iki vesikalık fotoğrafla yer alıyor. 
     S.Ü'nün kuruluş öyküsünün anlatıldığı ve tanıtımının yapıldığı ''Kent rehberi''nde özel yurt, kuaför, dil merkezi, ve internet kafe reklamları da yer alıyor. 
     Kent rehberinin önsözünde, öğrencilere ''Bu katalog sizlere Konya'daki seçkin kurum ve kuruluşları tanıtmak ve zorluk çekmeden en doğru kurumu en kısa yoldan bulabilmeniz için özenle hazırlanmıştır'' deniyor. 
     Fotoğraf stüdyoları, türbanı montajlanmış 5 adet vesikalık fotoğraf için 6, 10 vesikalık fotoğraf için de 9 milyon lira talep ediyor. 
     Üniversiteye kayıtlar öncesinde çok sayıda öğrencinin bu yöntemi kullandığını ve bunun herkes tarafından bilindiğini belirten fotoğrafçılar işlerinin bu dönemde oldukça açıldığını belirttiler. 
     





</TEXT>
</DOC>
