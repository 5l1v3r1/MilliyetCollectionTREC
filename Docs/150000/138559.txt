<DOC>
<DOCNO> 138559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/son/sondun20.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'da çevreci eylem... Halk hükümeti protesto etti... 
</HEADLINE>
<TEXT>

     İspanya'da yüz binden fazla kişi, hükümetin batan bir petrol tankerinin yol açtığı büyük çevre felaketi karşısındaki tutumunu protesto etti. 
     Petrol bulaşmış elbiseler giyen ve Kasım'da Galiçya açıklarında batan petrol tankeri Prestij'in maketini taşıyan göstericiler başkent Madrid'in merkezindeki yürüyüş sırasında, Başbakan Jose Maria Aznar ile hükümet üyelerini ağır dille eleştiren pankartlar taşıdı. 
     İçişleri Bakanlığı, göstericilerin sayısını 100 bin olarak açıklarken, çevreci örgütler ve sendikalarla diğer derneklerin oluşturduğu katılım komitesi katılımın 1 milyonun üzerinde olduğunu iddia etti. 
     19 Kasım'da başka bir gemiyle çarpıştıktan sonra ikiye bölünen ve batan Prestij adlı tankerde yüklü 77 bin ton ham petrolün neredeyse yarısı denize sızdı. 
     700'den fazla plajı siyaha boyayan, büyük bir alanı etkisi altına alan, kıyıdaki işlerde çalışan binlerce kişinin işsiz kalmasına neden olan ve Fransa ile Portekiz kıyılarına kadar uzanan ham petrolü temizlemek için en az 1 milyar dolar gerektiği belirtiliyor. 
     İspanya hükümeti kazanın başlangıcında felaketin boyutlarını küçümsemek, temizleme çalışmalarına yeterli malzeme ve koordinasyonu sağlamamak ve kamuoyuna bilgi verirken ya yavaş ya da yanıltıcı olmakla suçlanıyor. 
     Göstericiler felaketten sorumlu olanların Başbakan dahil, istifa etmesini istediler. 
     





</TEXT>
</DOC>
