<DOC>
<DOCNO> 149279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/yazar/altan.html </URL>
<DATE> 2003/04/12/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Eski bir özeleştiri "Ne utanmaz köpekleriz"... 
</HEADLINE>
<TEXT>

     21 günlük Irak savaşında ölen Amerikalıların sayısı 102, İngilizlerin sayısı da sanırım 70... 
     Son Kocaeli depreminde ise ölenlerin sayısı 30 bindi bizde... 
     Demek ki bizde deprem, savaştan daha sakıncalı... 
     
     Depremlerimiz savaştan daha sakıncalı olunca da, durumdan hemen görev çıkarma sorumluluğuyla, hamasi bir dörtlük yazmak gerekmez mi depremler için de 
     Bendeniz de, hamasetçi ozanlarımızdan miras kalan bir coşkuyla, depremler için bir dörtlük yazmaya çalıştım 
     Depremlerle sallanıp ölsek de biner biner, 
     Şanlı tarih ayakta yükseltir bayrağını. 
     Cesedimizden dahi düşmanlar korkup siner, 
     Türk'ü gördüğü yerde denk alır ayağını. 
     Söz aramızda 70 yıl önce böyle bir dörtlüğün telif hakkı, ya bir mebusluk, ya - koşullar uyuyorsa - hareketli bir semtte noterlikti... 
     Hey gidi günler hey... 
     
     Hamaset ve övgü manzumeleri yanında, yergi ve sövgü nazmı da çok gelişmiştir bizde... 
     İşte Nef'i'nin "Siham - ı Kaza - Yargı Okları"ndan bir örnek. Ama önce 17. yüzyılın başına ait küçük bir tarih özeti 
     1623'te 14 yaşında tahta çıkan IV. Murat, padişah olur olmaz, Sadaret Kaymakamlığı'na, yani Vezir - i Azam vekilliğine Gürcü, yahut Hadım Mehmet Paşa'yı atamıştı. 
     Bostancıbaşılıktan, yani saray cellatlığından gelme Kaptan - ı Derya Topal Recep Paşa, çocuk yaştaki Padişah'ın yaptığı bu atamadan deliye dönmüştü. Kendisi geçmek istiyordu Gürcü Mehmet Paşa'nın yerine hem de sadrazam vekili olarak değil, sadrazam olarak... 
     Recep Paşa'nın, yerine göz diktiği kişilere karşı, el altından yeniçeriyi ayaklandırmak gibi sinsi bir taktiği vardı. 
     Gürcü Mehmet Paşa aleyhine de, yeniçerilerle sipahileri "Gürcü enflasyon yapıyor" fısıltılarıyla ayaklandırdı. 
     "Enflasyon" sözcüğünü kullanmadı ama, "sikkenin ayarını bozuyor" suçlamasını yaydı. 
     Böylece 90 yaşındaki Vezir - i Azam Vekili'nin konağında boğdurulmasına neden oldu. Tarih 1626... 
     
     Nef'i de, Gürcü Mehmet Paşa'nın aleyhinde yürütülen kampanyaya, uzun bir yergi kasidesiyle katılmıştı. 
     Kasideden birkaç beyit işte 
     Gürci hınzıri a sammsuni muazzam korkunç zehirleyici a köpek 
     Kandesin kande negehbanii alem alemin bekçisi a köpek 
     
     Vay ol devlete kim ol mürebbisi anın 
     Bir senin gibi deni alçak cehli mücessem a köpek 
     Ne güne kaldı medet Devlet - i Ali Osman 
     Hey yazık hey ne musibet, bu ne matem a köpek 
     
     Şark kültüründe - siyasetle ilişkili olarak - övgü ve sövgü çok gelişmiştir... 
     Ranta dayalı kapı kulluğu, burjuvalaşamadığı köylülerin de, işçi sınıfına dönüşemediği "ümmet" topluluklarında, ozanların tek piyasası siyasal egemenliği ellerinde tutanlardı. 
     Ozanlar da, ya onları överek, ya onların kızdıklarına söverek, ödüllenirlerdi. 
     Bu gelenek, oligarşik yapıya uyum göstermek koşuluyla, çok partili döneme geçildikten sonra da sürüp gitti. 
     Haset, çürütmecilik, yok sayma, birtakım başarı ve çalışmaları görmezlikten gelme, kuşaklardan kuşaklara geçen kalıtımsal bir biçimlenmedir Şark'ta... 
     Onun için de merak ediyorum, Saddam'ın da acaba övgücü ozanları var mıydı 
     
     Bu arada bizde bazı özeleştiriler de yazıldı. Namık Kemal'in mi, Deli Hikmet'in mi olduğu bir türlü netleşmemiş bir taşlama işte 
     Edepsizlikte tekleriz 
     Kimi görsek etekleriz 
     Hak'dan da ümit bekleriz 
     Ne utanmaz köpekleriz 
     Biz bakmadan sağa sola 
     Düşman girdi İstanbul'a 
     Vatanı sattık bir pula 
     Ne utanmaz köpekleriz 
     Dalkavuklukla irtikap rüşvet, avanta 
     İşte etti bizi harab 
     Sen söyle ey Şevketmeab 
     Ne utanmaz köpekleriz 
     İnsan mı neyiz seçilmez 
     Bir zehiriz ki içilmez 
     Tavrımızdan da geçilmez 
     Ne utanmaz köpekleriz 
     Gitme vatan kavgasına 
     Yetiş rütbe yağmasına 
     Daldık dünya sefasına 
     Ne utanmaz köpekleriz 
     Vatanın girdik kanına 
     Leke getirdik şanına 
     Topumuzun bok canına 
     Ne utanmaz köpekleriz 
     
     Benim çocukluğumda da bir halk deyimi dolaşır dururdu evde 
     Sen seni bil sen seni 
     Sen seni bilmez isen 
     Patlatırlar enseni... 
     Köylülükle rant ekonomisinden kopamamış ve evrensel sınıflar yaratamamış Şark işte... 
     
     







</TEXT>
</DOC>
