<DOC>
<DOCNO> 102736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sonspo02.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Dev Adam ABD yolunda... 
</HEADLINE>
<TEXT>

     14. Dünya Erkekler Basketbol Şampiyonası finallerine katılacak A Milli Basketbol Takımı, bugün ABD'ye uğurlandı. 
     Milli oyuncular ve teknik heyet, kamp yapılan Holiday Inn Oteli'nden Atatürk Havalimanı'na geçti. Milli Takım Menajeri Doğan Hakyemez, otel çıkışında yaptığı açıklamada, Dünya Şampiyonası'nda başarılı olacaklarına inandığını ve ilk hedeflerinin ilk 4'e kalmak olduğunu belirterek, ''İlk 4 için şansımız yüzde 50. Son zamanların en iyi jenerasyonuna sahibiz. Teknik heyet ve oyuncularımıza güveniyoruz'' dedi. 
     Son 3 gün televizyon ve basındaki haberlerden dolayı konsantrasyonlarının dağıldığını vurgulayan Hakyemez, ''Şu anda bir an önce uçağa binmek istiyoruz. Bence son 3 günümüz tehlikeli geçti. ABD'ye gidip bir an önce Dünya Şampiyonası'na konsantre olmalıyız'' diye konuştu. 
     Kaptan Harun Erdenay ise, Türk halkının beklentilerini boşa çıkarmayacaklarını ifade ederek, iyi bir dereceyle döneceklerini söyledi. Harun, Dünya Şampiyonası'ndan sonra milli takımı bırakma kararından da vazgeçmediğini vurguladı. 
     
     İBRAHİM "MADALYAYLA DÖNMEK İSTİYORUZ" 

     İbrahim Kutluay da çok iyi bir hazırlık dönemi geçirdiklerini kaydederek, ''Şimdi ABD'de 3 maç daha yaparak hazırlıklarımızı tamamlayacağız. Kamuoyunun bizden beklentilerini biliyoruz. Türk halkının bize desteği çok büyük. Biz de kendimize çok güveniyoruz. Gruplarda iyi bir derece alıp ilk 4'e gireceğimize inanıyorum. İlk 4'e girdikten sonra da madalyayla Türkiye'ye dönmek istiyoruz. Tüm dünyaya Türkiye'den bahsettirmek istiyoruz'' diye konuştu. 
     Mini Dünya Kupası'nda 2 kez yenildikleri Brezilya'yı yenebilecek güçte olduklarını belirten İbrahim, İstanbul'da bu takıma yenilmelerinin, Dünya Şampiyonası için olumlu olduğunu kaydetti. 
     İbrahim, saçlarını takım arkadaşları gibi sarıya boyatmamasının nedenini ise, ''Arkadaşlar boyatırken bana haber vermediler. Ben sarı saçı sevmiyorum. Ben de saçlarımı kısa kestirdim. Eğer final oynarsak sarıya boyatırım'' dedi. 
     İbrahim, Mini Dünya Kupası'nda kırılan burnunun şu anda iyi olduğunu, ABD'deki hazırlık maçlarında maskeyle oynayacağını, şampiyonada ise normal bir biçimde karşılaşmalara çıkacağını sözlerine ekledi. 
     
</TEXT>
</DOC>
