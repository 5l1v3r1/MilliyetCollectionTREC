<DOC>
<DOCNO> 142608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/spor/spo15.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Merkeze destek      IOC ve ISO’dan yetki belgesi alarak resmen faaliyete geçen Doping Kontrol Merkezi’ni gezen Gençlik ve Spor Genel Müdür Vekili Mehmet Atalay, Türk sporcularında doping çıkmamasının son derece memnuniyet verici olduğunu söyledi. Başkan Prof. Dr. Aytekin Temizer’den bilgi alan Atalay, "Sporda doping ile mücadele için her türlü imkanı seferber edeceğiz" dedi. 
     
Gençler galip      B Genç Milli Futbol Takımı, İsviçre ile yaptığı ikinci özel maçı 3 - 1 kazandı. Ay - Yıldızlı ekibin gollerini Enis, Gürhan ve Güven kaydetti. Milliler önceki gün Akhisar’daki ilk karşılaşmada da 2 - 1 galip gelmişti. 
     
Aldatıcı üstünlük      Dünya turu YASİR KAYA 

     MHK Başkanı Bülent Yavuz’un "Futbolun patronu biziz. Bu işi bizden iyi kimse bilemez" sözleri, İngiltere’deki bir araştırmayı dikkat çekici hale getirdi. İngiliz Psiokologlar Derneği’nin çalışmasını açıklayan Northumbria Üniversitesi’nden Dr.Nick Neave, hakemlerin çoğunda "aldatıcı üstünlük" sendromunun görüldüğünü söyledi. 42 hakemin davranışlarını inceleyen Dr.Neave "Yaptıkları bariz yanlışlarda bile hatayı kabul etmek yerine, insanları futbol kurallarını bilmemekle suçluyorlar. İşleri, onları zorunlu olarak antisosyal olmaya itiyor" dedi. 
     
Rekora doğru      YILDIZLARLA dolu kadrosuna, sezon başında Ronaldo’yu da ekleyen Real Madrid ligde attığı gol sayısıyla rekora gidiyor. Maç başına 2.3 gol ortalamasıyla oynayan Del Bosque’nin öğrencileri, ligdeki toplam gol sayısını sezonun bitimine daha 13 hafta varken 58’e çıkardı. Raul, Zidane, Figo, Roberto Carlos ve Ronaldolu rüya kadroya atılan gol sayısı bakımından Avrupa’nın diğer liglerinde en yakın olan ekipler sırasıyla Arsenal, Bayern Münich ve Inter. 
     
Irkçı Inter      İTALYA’DA özellikle Lazio taraftarlarıyla özdeşleşen ırkçılık Okan ve Emreli Inter için de sorun olmaya başladı. Şampiyonlar Ligi’nde Newcastle ile karşılaşan Milano ekibinin taraftarlarının, rakip takımın siyahi futbolcuları için yaptığı kötü tezahüratın yanı sıra golcü Vieri için de UEFA soruşturma açtı. Newcastle’ın yaptığı resmi başvuruda Vieri’nin maç boyunca Kongolu Lua Lua’ya sözlü ırkçı tacizde bulunduğu iddia edildi. 
     
Futbol gündemi      FIFA Başkanı Sepp Blatter, 2006 Dünya Kupası için katılımcı takım sayısını 32’den 36 çıkarmayı düşündüklerini açıkladı. 
     Ekonomik sebeplerle birçok kulübün iflasını açıkladığı İsviçre ve Avusturya’da yetkililer iki ülke liglerinin birleştirilmesi için çalışmalara başladı. 
     PSG Teknik Direktörü Luis Fernandez sezon sonu görevden ayrılacağını açıkladı. 
     Kanserle mücadelesinden galip çıkan Deportivo kalecisi Molina uzun bir aradan sonra takımıyla çalışmalara başladı. 
     Real Madrid sezon sonu sözleşmesi bitecek olan 34 yaşındaki Hierro’ya 2 yıllık yeni kontrat önerdi. 
     



 SPOR 




























</TEXT>
</DOC>
