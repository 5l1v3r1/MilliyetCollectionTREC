<DOC>
<DOCNO> 129878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/ekonomi/eko03.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep’ten konuşma, şans oyunu, içki ve sigaraya vergi zamları 
</HEADLINE>
<TEXT>
Talih oyunlarına yüzde 20 ile 66.6 oranında zam geldi 
Sayısal Loto ve Şans Topu kolon ücreti 300 bin lira, On Numara’da ise 250 bin lira oldu 
     ANKARA Milliyet 

     Mali milat ile "nereden buldun" uygulamasını kaldıran yasanın Resmi Gazete’de yayımlanmasıyla birlikte, yasa kapsamındaki Özel İşlem vergileri ile Özel İletişim vergisi bugün yürürlüğe girdi. 
     Sayısal loto’da kolon başına 60 bin lira Özel İşlem Vergisi kesilecek. Süper toto, Skor toto, Golyedi oyunlarından, kolon başına 10 bin lira eğitime katkı payı, 10 bin lira Özel İşlem Vergisi, Şans topu ve Onnumara’da kolon başına 20 bin lira eğitime katkı payı, 20 bin lira Özel İşlem Vergisi, at yarışlarında bilet bedelinin yüzde 5’inden eğitime katkı payı, yüzde 5 Özel İşlem Vergisi alınacak. Bu tutar, iki kalem toplamında 80 bin liradan az olmayacak. Kolon ücretleri 250 bin lira olan Sayısal Loto’da 300 bin, 200 bin olan Şans Topu’nda 300 bin, 150 bin lira olan On Numara’da 250 bin liraya çıktı. 
     Diğer kalemlerdeki Özel İşlem Vergisi’leri de şöyle Vergi dairesi ve belediyelere verilen beyanname, sigorta prim bildirgesi 4 milyon, gümrük idarelerine verilen beyanname 10 milyon, silah taşıma ve bulundurma vesikaları 120 milyon, kara avcılığı ruhsat teskeleri 60 milyon, iç hatlarda her bir uçakbileti 4.5 milyon, dönüşlü biletlerde 9 milyon, tapu işlemlerinde harç mükellefiyeti doğuran her bir işlemden 15 milyon lira. Cep telefonlarından alınan yüzde 25’lik Özel İletişim Vergisi’nin süresi de bu yıl sonuna kadar uzatıldı. 
     
     Tekel zamma hazırlanıyor 
     Tekel Genel Müdürü Sezai Ensari, ÖTV oranlarının yükseltilmesiyle tütün mamüllerinde yüzde 11.71, alkollü içkilerde yüzde 30 vergi artışı olduğunu, bunun fiyatları yüzde 20 artırmayı gerektiren bir yük getirdiğini söyledi. Ensari, piyasadaki koşullara göre karar vereceklerini, zam oranını henüz belirlemediklerini kaydetti. 
     
Elektriğe kısmi zam      TEDAŞ 1 Ocak’tan geçerli olmak üzere arıtma tesisi, okul, dernek ve spor tesisleri ile tarımsal sulamada kullanılan elektriğe yüzde 6.2 ila yüzde 34.48 arasında zam yaptı. Tarımsal sulamalarda kilovat saat başına alınan 87 bin liralık elektrik ücreti, yüzde 34.48 artırılarak, 117 bin liraya yükseltildi. Hayır kurumu, dernek, vakıf, müze, resmi okul, resmi yurt, resmi üniversite, resmi yüksek okul, resmi kurs, resmi sağlık kuruluşları, spor tesisleri, kültür balıkçılığı ve kümes hayvanları çiftliğinde elektriğin fiyatı yüzde 2.1 artarak, 118 bin 850 liradan 121 bin 350 liraya çıktı. 
     



 EKONOMİ 



















</TEXT>
</DOC>
