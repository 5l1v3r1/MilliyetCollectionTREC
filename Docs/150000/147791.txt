<DOC>
<DOCNO> 147791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/ekonomi/eko02.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamlarından Başbakan Erdoğan’a teklif 
</HEADLINE>
<TEXT>
Yolsuzlukla mücadelenin başına bizzat siz geçin 
Önceki akşam gerçekleşen hükümet - işdünyası zirvesinde, işadamları yolsuzlukla mücadelenin başına bizzat Erdoğan’ın geçmesini önerdiler 
     SEÇKİN ÜREY Ankara 

     Başbakan Recep Tayyip Erdoğan’ın önceki gece iş dünyasının önde gelen isimlerine verdiği yemekte işadamları, güçlü bir ekonomi bakanlığı kurulmasını ve yolsuzlukla mücadele eylem planının bir an önce hayata geçirilmesini istedi. İşadamları bu mücadeleninin başına da bizzat Başbakan Erdoğan’ın geçmesini önerdiği öğrenildi. 
     Hükümetten Erdoğan’ın yanı sıra Dışişleri Bakanı Abdullah Gül, Devlet Bakanı Ali Babacan, Maliye Bakanı Kemal Unakıtan ve Adalet Bakanı Cemil Çiçek’in, iş dünyasından da Doğan Holding Yönetim Kurulu Başkanı Aydın Doğan, TOBB Başkanı Rifat Hisarcıklıoğlu, TÜSİAD Başkanı Tuncay Özilhan ve Koç Holding Şeref Başkanı Rahmi Koç’un katıldığı Dışişleri Konutu’nda verilen yemek, Başbakan’ın daveti üzerine gerçekleşti. 
     Sabancı Holding Yönetim Kurulu Başkanı Sakıp Sabancı’nın hasta olduğu için katılamadığı toplantıda Erdoğan, seçim öncesi sivil toplum ile yakın çalışma sözünü yeterince yerine getiremediklerini söyledi. Erdoğan, iş dünyasının kendilerini nasıl gördüğünü öğrenmek istediğini de kaydetti. 
     Yemekte Hazine’nin kendisine bağlanmasını isteyen Unakıtan ile Babacan arasında uyumlu bir diyalog olduğu belirtildi. 
     
Gül ABD hibesini umursadığımız yok’      Edinilen bilgilere göre toplantıda yolsuzluk konuları da gündeme geldi. Yolsuzlukla mücadelenin hızlanması gerektiği belirtildi. Başbakanlık Teftiş Kurulu’nun hazırladığı eylem planının hayata geçirilmesi gerektiği ifade edildi. İşadamları Erdoğan’a "Bunun sorumluluğunu başka birine bırakmayın. Yolsuzlukla mücadelenin başına bizzat siz geçin" dedi. 
     ABD’nin vereceği 8.5 milyar dolarlık kredi garantisi için Dışişleri Bakanı Gül, "Parayı umursamıyoruz. Biz istemedik, parayla ilgili herhangi bir görüşme yapmadık. Kendileri verdiler" dedi. Babacan ise, "Hiçbir önlem paranın geleceği varsayılarak alınmadı. Para gelmeyecekmiş gibi hareket etmeye devam ediyoruz" diye görüş belirtti. Unakıtan da işadamlarına, "Size söz veriyorum 1 Ocak 2004 tarihinden itibaren enflasyon muhasebesine geçeceğiz" dedi. 
     


SİYASET 

















</TEXT>
</DOC>
