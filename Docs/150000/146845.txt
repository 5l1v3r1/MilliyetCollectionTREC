<DOC>
<DOCNO> 146845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sonspo19.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş... Pancu'nun ciddi bir sakatlığı yok... 
</HEADLINE>
<TEXT>

     Romanya'nın Danimarka ile oynadığı 12. Avrupa Şampiyonası Eleme Grubu maçını dizindeki ağrılar nedeniyle tamamlayamayan ve bugün MR'ı çekilen Beşiktaş'ın Rumen futbolcusu Daniel Gabriel Pancu'nun ciddi bir sakatlığının bulunmadığı açıklandı. 
     Beşiktaş Kulübü İletişim Komitesi Başkanı Mete Düren, çekilen MR sonucunda Pancu'da eski sakatlığının dışında yeni bir şeye rastlamadıklarını belirterek, ''Yalnız, buzlu zeminde oynadığı maçta aldığı darbe sonucunda dizinde ödem oluşmuş. Bu ödemin geçmesi için 3 gün gerekli. Pancu 3 gün dinlenecek ve sonra takımla birlikte çalışmalara başlayacak'' diye konuştu. 
     Rumen oyuncunun 5 Nisan Cumartesi günü Denizlispor ile yapılacak maçta oynayıp oynamayacağına teknik direktör Mircea Lucescu'nun karar vereceğini kaydeden Düren, ''Pancu'nun küçük menisküs yırtığına ilave bir sakatlığı yok. Oluşan ödem için tedaviye hemen başladık'' şeklinde konuştu. 
     





</TEXT>
</DOC>
