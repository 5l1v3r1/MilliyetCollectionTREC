<DOC>
<DOCNO> 106465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/spor/spo02.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇOK ALEMLER 
</HEADLINE>
<TEXT>

Fenerbahçeli Serhat, Slovakya milli maçındaki performansının son haftalardaki eleştirilere en iyi yanıt olduğunu söyledi. Golcü oyuncu, "Beni alemci olmakla suçlayanları öpüyorum" dedi 
     YALÇIN TÜRK 

     Rahip değilim’ 
     FENERBAHÇE’NİN sezon başından bu yana en çok konuşulan isimlerinden olan Serhat, Milli Takım forması altında Slovakya önünde sergilediği futbolla alkış aldı. Arif ile birlikte iyi bir ikili olduklarını söyleyen gurbetçi futbolcu, "Bana güvenen Şenol Güneş ve destek olan arkadaşlarıma çok şey borçluyum. Gerçek yerimde oynadım. Bu daha bir başlangıç. 20 yaşında geleceği olan bir gencim. Rahip değilim, bu kadar eleştirilmeyi hak etmiyorum" dedi. 
     
     Futbolumu tartışın’ 
     FUTBOL dışındaki yaşamıyla ilgili tepkilere anlam veremediğini de açıklayan Serhat, "Asla alemci olmadım" diye konuştu. Başarılı golcü sözlerini şöyle sürdürdü "Bana bunları söyleyenleri ve yazanları öpüyorum. Beni özel hayatımla değil, sahada sergilediğim performansla tartışsınlar. Tabii ki futbol dışında da bir yaşantım olacak. Ancak ben iyi ve kötüyü ayırıp, performansımı olumsuz etkileyebilecek faktörlerden uzak durmasını biliyorum." 
     
     Sakatlık alarmı 
     FENERBAHÇE teknik heyetinin korktuğu başına geldi. Serhat’ın, Slovakya ile yapılan milli maçta ciddi bir şekilde sakatlanması moralleri alt üst etti. Sağ kasığında problem olan milli futbolcunun, tedavisi hemen başladı. Dün sabah apar - topar Samandıra’ya çağrılan genç futbolcu, Dr. İsmail Başöz yönetimindeki sağlık ekibinin denetimine alındı. Serhat’ın kritik maçlara yetiştirilmesine çalışıldığı belirtildi. 
     
Zapingçi Lorant      MEHMET DEMİRCAN 

     Alman hocanın önünde tv, elinde kumanda eksik olmuyor, sürekli rakip Solna’nın kasetlerini izliyor 
     FENERBAHÇE Teknik Direktörü Lorant, UEFA Kupası’nda karşılaşacakları Solna’yı yakın takibe aldı. Alman hoca, günün büyük bölümünü televizyon başında, Solna’nın maç kasetlerini izleyerek geçiriyor. Akşamları evde bile videonun başına oturduğunu söyleyen Lorant, "İyi organize olmuş bir ekip. 90 dakika mücadeleden kopmayan bir futbol anlayışları var. Perşembe günü İsveç’e gidip, rakibi izleyeceğim. Feyenoord maçında taktik hata yoktu. Gol atamadık. Aynı sıkıntıyı Solna karşısında yaşamamalıyız" dedi. 
     
Kuşluk vakti derbi      LİGİN 6. haftasında Fenerbahçe ile Galatasaray arasında oynanacak olan derbi maçının tarih bilmecesi sürüyor. İki kulüp arasında gün konusunda uzlaşma noktası bulamayan Futbol Federasyonu, yeni bir teklif sundu. Fenerbahçe’nin pazar, Galatasaray’ın ise cumartesi günü oynamak istemesi üzerine, federasyon iki kulübün talebinin ortasında bir saati tercih etmeyi uygun gördü. 
     FUTBOL Federasyonu yetkilileri, iki ezeli rakibin derbi karşılaşmasını pazar günü saat 12.00’de oynamasını gündeme getirdi. Bu öneri Fenerbahçe’ye de, Galatasaray’a da sunuldu. Ancak bu teklif de iki kulüp tarafından uygun görülmezse, federasyon karşılaşmayı başka bir tarihe erteleyecek. İlk etapta planlanan erteleme tarihinin ise 6 Kasım olduğu öğrenildi. 
     
Fenerbahçe günlüğü      Rapajc’e teklif 
     SEZON sonunda Fenerbahçe’den bedelsiz ayrılacak olan Hırvat yıldız Rapajc’e, İtalya’nın Como takımının talip olduğu iddia edildi. Sarı-Lacivertli kulüpten yılda 1 milyon 750 bin dolar alan Rapajc’in teklife sıcak baktığı öğrenildi. Golcü oyuncunun, yönetim ile görüşüp, eski alacaklarına karşılık olarak bonservisini bedelsiz olarak isteyeceği iddia edildi. 
     
     Kritik dönemeç 
     FENERBAHÇE’DE gözler, sırasıyla Gaziantepspor, Malatyaspor, Solna ve ertelenmemesi durumunda Galatasaray ile oynanacak olan maçlara çevrildi. Sarı - Lacivertli ekipte, bu karşılaşmalara, teknik heyet ve bazı futbolcuların kaderini çizecek sınavlar olarak bakılıyor. Fenerbahçe bu karşılaşmaları kayıpsız geçip, kara bulutları dağıtmayı hedefliyor. 
     
     Tuncay yıkıldı 
     SEZON başında Sakaryaspor’dan Fenerbahçe’ye gelen Tuncay, eski takım arkadaşlarının Yozgat yolunda geçirdikleri trafik kazası sonrası adeta yıkıldı. Genç futbolcu haberi öğrendikten sonra arkadaşlarının telefonlarına sarıldı, ancak onlar can derdindeydi. Kimseye ulaşamayınca Yozgat’a gitmek isteyen genç futbolcuya, Lorant izin vermedi. 
     



 SPOR 
























</TEXT>
</DOC>
