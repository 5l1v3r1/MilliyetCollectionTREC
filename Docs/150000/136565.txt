<DOC>
<DOCNO> 136565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sondun04.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder İttifak sorumluluklarımıza bağlıyız 
</HEADLINE>
<TEXT>

     Almanya Başbakanı Gerhard Schröder, Alman hükümetinin NATO ittifakının sorumluluklarına bağlı olduğunu söyledi. 
     Schröder, Meclis'te Irak konusunda yaptığı hükümet açıklamasında, ''Müttefik bir ülke saldırıya uğrarsa savunuruz. Bu her zaman da böyle kalacak. Halkımız ve müttefik ülkeler bunu böyle bilmeli'' dedi. 
     Terörizme karşı mücadele, Irak'ın silahsızlandırılması ve barış konusunda sorumlulukları olduğunu ifade eden Schröder, ''Bu sorumluluklarımıza bağlıyız. Irak'ın barışçı şekilde silahsızlandırılması için Rusya ve Fransa başta olmak üzere Avrupa'daki dostlarımızla yoğun çaba harcıyoruz. Bu mümkün. Halkımıza ve Amerikalı dostlarımıza da bunu söylemek istiyorum'' diye konuştu. 
     Terörizme karşı mücadelenin henüz kazanılmadığını vurgulayan Schröder, ''Terörizme karşı mücadeleyi kazanmamız lazım. Bu tehdit hala mevcut. Bu nedenle Alman komando birlikleri Amerikalı birlikler ile Afganistan'da mücadele ediyor. Uluslararası Güvenlik Destek Gücü'nün ISAF komutasını da devraldık. Alman askerleri olmadan Afganistan'da ve Balkanlarda da işler zor yürürdü'' şeklinde görüş belirtti. 
     Dışişleri Bakanı Joschka Fischer de, NATO ittifakı için, hükümeti eleştirenlerden çok daha fazla iş yaptıklarını belirterek, ''NATO içinde birlik olmalıyız. İttifak içinde sorumluluklarımızı yerine getiriyoruz. İttifak ve AB çerçevesinde müttefiklerimiz ile barış çabalarımızı sürdüreceğiz'' dedi. 
     Irak'a karşı harekat düzenlenmesi konusunda şu an gerçekçi bir neden görmediklerini de ifade eden Fischer, ''Sizce, tüm barış çabalarından istifade edildi mi Bunu halka açıkça söyleyin. Biz söylüyoruz. Barış çabalarından henüz tümüyle istifade edilmedi diyoruz'' şeklinde konuştu. 
     Hıristiyan Demokrat Birlik Partisi CDU Genel Başkanı ve Federal Meclis Grubu Başkanı Angela Merkel ise hükümeti, ''ABD ve İsrail kuruluşlarını koruyorsunuz. Ama Türkiye'nin savunma isteklerine karşı çıkıyorsunuz. Türkiye'ye savunma silahlarını neden şimdi vermiyorsunuz da, zamanını sizin daha iyi bildiğini düşünüyorsunuz'' şeklinde eleştirdi. 
     





</TEXT>
</DOC>
