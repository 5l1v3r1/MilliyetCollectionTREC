<DOC>
<DOCNO> 138871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/yasam/yas08.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaspçıları Sayısal Loto yakalattı 
</HEADLINE>
<TEXT>

Kuyumcu kuryesini soyduktan sonra işsiz olduğu halde 100 milyon liralık loto oynayan gaspçı polisten kaçamadı 
     ZAFER TOKUŞ MÜJDAT ÇETİN Sakarya DHA 

     Sakarya’da üç hafta önce kuyumcu kuryesi Halil Ethem’i döverek hastanelik eden ve elindeki 110 milyar lira değerindeki altın dolu çantayı çalan Necmettin Özgür, işsiz olmasına karşılık 100 milyon liralık Sayısal Loto oynayınca yakalandı. 
     Sakarya Emniyet Müdürü Mustafa Aydın, "Ethem soyulduktan sonra kuyumcuda eskiden çalışanlar hakkında takip başlattık. Eski çalışanlardan Özgür 47 , işsiz olduğu halde, geçen hafta 100 milyon liralık Sayısal Loto oynayınca gözaltına aldık. Özgür daha sonra, arkadaşı İsmail Mutlu Sunter’le birlikte olayı gerçekleştirdiklerini itiraf etti" dedi. 
     
     Altın deposu gibi 
     İki gaspçının evinde yapılan aramada 3 kilo hurda altın, 181 adet çeyrek altın, 10 bin 490 dolar, 356 milyon lira ve 11 adet 22 ayar bilezik ele geçirildi. 
     Altınların bir kısmını İstanbul’daki bir kuyumcuda bozdurdukları belirlenen iki gaspçıya, daha sonra olay yerinde tatbikat yaptırıldı. Zanlılar suçunu itiraf etti. 
     



 YAŞAM 
























</TEXT>
</DOC>
