<DOC>
<DOCNO> 136748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sondun44.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
BM silah denetçileri Irak'ta kitle imha silahı yok 
</HEADLINE>
<TEXT>

     Irak'ta çalışmalarını sürdüren BM silah denetçilerinin başkanları, Irak'ta kitle imha silahına rastlamadıklarını açıkladı. 
     BM Güvenlik Konseyi'ne rapor sunan BM Silah Denetin Komisyonu UNMOVIC Başkanı Hans Blix ve Uluslararası Atom Enerjisi Ajansı IAEA Başkanı Muhammed El Baradei, denetimlerin sürdürülmesinden yana görüş belirttiler. 
     Irak'taki 60 günlük silah denetiminde kitle imha silahı bulamadıklarını bildiren Blix ve El Baradey, Irak'ın son denetimlerde BM ile daha fazla işbirliği yaptığını ifade ettiler. Blix, denetimlerin sonuçlarının Irak'ın açıklamalarıyla uyumlu olduğunu belirtti. 
     BM silah denetçilerinin başkanları, denetimlerin tam anlamıyla yerine getirilmesi için daha fazla zaman gerektiğini ifade ettiler. El Baradei, Irak'ta henüz keşif aşamasında olduklarına, BM kararıyla verilen sürenin kısa olduğuna işaret etti. 
     Iraklıların denetçilerin gidecekleri yerleri önceden bildiklerine dair bir kanıt bulunmadığını kaydeden Blix, denetimlerin yeniden başlamasının, denetçilerin 1998'de Irak'tan ayrılmalarının ardından Irak'ın ne yaptığını bilmeye yardımcı olduğunu belirtti. Irak'ın elinde, BM'nin 1441 sayılı kararında öngörülenden daha uzun menzile sahip füzeler bulunduğunu belirten Blix, Irak'ta kitle imha silahı bulunmadığını belirtirken, ancak bazı yasaklı materyallerle ilgili açıklanması gereken noktalar olduğunu söyledi. 
     Blix, denetçilerin sadece bildirilmesi ve yok edilmesi gereken boş kimyasal mühimmatlar bulduğunu, kitle imha silahlarını bulamadığını söyledi. Irak'ın ''şüpheli şarbon, VX sinir gazı stokları ve uzun menzilli füzelere ne olduğunu'' açıklaması gerektiğini belirten Blix, ''Iraklı yetkililerden edinilen bilgilere göre, El Samud 2 füzelerinin 2 modeli 150 kilometrelik menzili aşma kapasitesine sahip. Bu füze sistemi BM'nin 1991'de kabul edilen 687 ve 715 sayılı kararlarına göre yasaktır'' dedi. 
     Iraklı yetkililerin verdiği bilgiler ışığında Irak'ın elindeki El Fetih füzeleri konusunda da ek incelemeler yapılması gerektiğini belirten Blix, ''El Fetih füzelerinin kapasitesinin de tam olarak bilinmesi gerekir'' diye konuştu. 
     Blix, ABD'nin Irak'ta kitle imha silahı bulunduğuna dair kanıt olarak sunduğu uydu fotoğraflarına kuşkuyla yaklaştığını söyledi. Blix, ABD Dışişleri Bakanı Colin Powell'ın 5 Şubat'ta BM Güvenlik Konseyi'ne Irak'taki bir silah tesisindeki faaliyetle ilgili kanıt olarak sunduğu fotoğraflarda görüntülenenin, ''yasaklanmış silah faaliyetleri değil, olağan faaliyetler olabileceğini'' belirtti. 
     Hans Blix, şöyle konuştu 
     ''Irak'a gelişimizden bu yana 300'den fazla tesiste 400'den fazla denetim yaptık. Yaptığımız bütün denetimler, önceden haber verilmeden gerçekleştirildi ve tesislere girişimize hızla izin verildi. 
     Irak 1991'de 687 sayılı karar uyarınca istenen şekilde işbirliği yapsaydı, silahsızlanma süreci daha kısa sürebilir ve 10 yıldır süren ambargo daha kısa sürede sona erebilirdi.'' Silah denetçilerinin başkanı, Irak'ın acilen koşulsuz ve etkin şekilde işbirliği yapması halinde, kısa bir süre içinde silahsızlandırılmasının mümkün olduğunu söyledi. 
     Blix, 3 Iraklı bilim adamıyla özel görüşme yaptıklarını, 8-9 Şubat'ta Bağdat'ta yapılan görüşmelerden bu yana başka görüşmeler olmadığını belirtti. 
     El Baradei de, Irak'ta yasaklı nükleer faaliyetlere ilişkin kanıt bulunamadığını açıkladı. El Baradei, halen bazı konuların araştırıldığını, Irak'taki denetimlerin genişletilmesi ve daha fazla denetçi gönderilmesi gerektiğini söyledi. 
     Irak'ın geçen hafta sunduğu belgelerde yeni bilgiler olmadığını belirten El Baradei, ''denetçilerin çalışmalarını tamamlamaları için Irak'ın tam işbirliğine ihtiyaç olmadığını'' ifade etti. 
     El Baradei, Irak Devlet Başkanı Saddam Hüseyin'in kitle imha silahlarının üretiminin ve ticaretinin yasaklanmasını öngören kararının da önemli bir adım olduğunu söyledi. 

     
</TEXT>
</DOC>
