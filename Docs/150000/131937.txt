<DOC>
<DOCNO> 131937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/yasam/yas03.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yumurta’dan dram çıktı 
</HEADLINE>
<TEXT>

Sürpriz yumurta’dan çıkan oyuncağı yutan 5 yaşındaki Enes kurtarılamadı. Cezaevindeki babasına cenaze için izin verilmeyince annesi Enes’in cansız bedenini cezaevine götürdü.. 
     KÜTAHYA DHA 

     Dumlupınar’da görevli hemşire Kezban Nart’ın oğlunu sevindirmek için aldığı sürpriz yumurta’ bu kez sevince değil büyük bir drama neden oldu. 
     Kütahya’nın Dumlupınar ilçesi Zafer Mahallesi’nde oturan iki çocuk annesi Kezban Nart 27 , 5 yaşındaki oğlu Enes’e, içinden sürpriz oyuncak çıkan yumurta şeklindeki çikolatalardan aldı. Küçük Enes, önce çikolatayı afiyetle yedi ardından da içinden çıkan parçalardan yaptığı uçakla oynamaya başladı. Ancak Enes, oyuncağı bir ara ağzına soktu ve yuttuğu oyuncak nefes borusuna takıldı. Oğlunun oyuncağı yuttuğu gören hemşire Nart, şaşkınlık ve panik içinde ilk müdahaleyi yaptıysa da başarılı olamadı. 
     
     Çalıştığı yere götürdü 
     Kezban hemşire çocuğunu kaptığı gibi kendisinin de çalıştığı Dumlupınar Merkez Sağlık Ocağı’na götürdü ama buradaki müdahalede başarılı olmadı. Nefes alamayan çocuk, ambulansla Uşak Devlet Hastanesi’ne kaldırılırken yolda yaşamını yitirdi. 
     Oğlunu sevindirmek isterken ölümüne tanık olan Kezban Nart şoka girerken, Kütahya Tarım İlçe Müdürlüğü’nde çalışırken zimmet suçundan hapse giren eşi Mehmet Ali Nart 33 , oğlunun cenazesini toprağa verebilmek için Altıntaş Cumhuriyet Savcılığı’ndan izin istedi. 
     
     Cenaze cezaevine gitti 
     Ancak 4.5 ay önce zimmet suçundan hapse giren ve tahliyesine 7.5 ay kalan Nart’ın bu talebi reddedildi. Bunun üzerine anne Nart, küçük oğlunun cenazesini Altıntaş Cezaevi’ne götürerek, son kez babasına gösterdi. Cezaevinde ikinci dramı yaşayan anne Nart, 7 yaşındaki kızı Özge ve yakınlarıyla birlikte Enes’in cenazesini toprağa vermek üzere Isparta Yalvaç’a götürdü. 
     



 YAŞAM 

















</TEXT>
</DOC>
