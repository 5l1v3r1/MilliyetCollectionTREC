<DOC>
<DOCNO> 100381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sontur21.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kültür Bakanı "Formula 1 için en uygunu İzmir" 
</HEADLINE>
<TEXT>

     Kültür Bakanı Suat Çağlayan, Formula 1 için en uygun yerin İzmir olduğunu söyledi. 
     Çağlayan, İzmir'in Urla İlçesi'nde, Komili firması sponsorluğunda kazı çalışmaları sürdürülen Klazomenia alanındaki incelemeleri sırasında, gazetecilerin sorularını yanıtladı. 
     Bakan Çağlayan, Formula 1 ile ilgili soru üzerine, İzmir'in, İstanbul ve Antalya'dan daha uygun ve avantajlı olduğunu belirtti. İstanbul'un Formula 1'e uygun olmadığını öne süren Çağlayan, şöyle dedi 
     ''İstanbul, yabancıların çok korktuğu bir kent haline geldi maalesef. Keşke böyle olmasaydı. Trafiği ile her an korkutan bir kent. Formula 1 için uygun bir kent değil. Antalya da çok uygun bir kent değil. Antalya, turizme ve turiste doymuş bir kenttir. Turizme doymuş tesisler, bir anda gelecek 50 bin-100 bin kişiyi ağırlayacak durumda değil. Trafik açısından da uygun değil.'' İzmir'in, deniz, hava ve kara ulaşımı açısından Formula 1 için en uygun kent olduğunu kaydeden Çağlayan, Selçuk yakınlarında bulunan Meryemana Evi'nin de yarışların burada yapılması açısından avantaj teşkil ettiğini söyledi. 
     Bakan Çağlayan, İzmir'de trafik sorununun yaşanmadığını dile getirerek, ''Formula 1'in yapılacağı yere, 100-150 TIR'lık malzemenin geleceği belirtiliyor. Çeşme Limanı, bu yükü taşıyacak gemilerin yanaşması için uygun bir liman. Ayrıca, Ege sahilleri de turizm açısından önemli olduğu gibi formula 1 için geleceklerin ağırlanması açısından kolaylık sağlayacaktır.'' 
     
     ''İDAM KONUSU, SEÇİM DÖNEMİNDE KONUŞULMAMALI'' 
     Çağlayan, bir başka soru üzerine idamın kaldırılmasının seçim döneminde dile getirilmemesi ve malzeme olarak kullanılmaması gerektiğini belirtti. 
     İdamın kaldırılmasının bir kişi için düşünülmemesi gerektiğini ifade eden Çağlayan, şunları kaydetti 
     ''PKK içinde Apo'nun idam edilmesini isteyen bir kesim vardı. Çünkü bu sayede Apo kahramanlaştırılacaktı. Bu silahlı kesim böylece Avrupa'dan siyasal destek görecekti. İdamın kaldırılması, bu silahlı kesimin önünü kesti. Bundan sonra hala idamı dile getirip, onu savunmaya kalkışacakların mutlaka dikkatli olması ve bu konuyu gözönünde bulundurması gerekir. AB hepimizin ortak projesidir. Girmemizi istemeyenlerin de çok doğru bir yolda olmadıklarını söyleyebilirim.'' 
     





</TEXT>
</DOC>
