<DOC>
<DOCNO> 106254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/son/sondun06.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İSAF Komutanı Tümgeneral Zorlu basın toplantısı düzenledi... 
</HEADLINE>
<TEXT>

     Afganistan'da görev yapan Uluslararası Güvenlik ve Destek Gücü ISAF Komutanı Tümgeneral Hilmi Akın Zorlu, başkent Kabil'de maydana gelen patlamalar ve Devlet Başkanı Hamid Karzai'ye Kahdahar kentinde bulunulan suikast girişimiyle ilgili yaptığı basın toplantısında, şahsı ve tüm ISAF mensupları adına bu talihsiz olaylarda yakınlarını kaybeden ve yaralananlara en derin taziyelerini sunduğunu söyledi. 
     Zorlu, ölen ve yaralananların ailelerinie katkı sağlamak amacıyla bir yardım kampanyası başlatılmasını önerdiğini belirterek, bombalama eylemlerinin teröristlerin yaygın olarak kullandığı bir yöntem olduğuna dikkati çekti. 
     ''Bu şehri eski yaşantısına döndürmekte olanlara ve huzur içinde işlerine devam eden insanlarla dolu caddelerde bombalama eylemleri yapmak terörizmin en hain şekillerinden biridir'' diyen Zorlu, ''Biz her zaman böyle bir saldırı riskinin mevcut olduğunun farkındaydık. Fakat bu riski tamamen ortadan kaldırmanın tek yolu güvenlik tedbirlerini çok sıkı bir şekilde uygulamaktır'' dedi. 
     Sıkı güvenlik tedbirleri alınmasının, her sokakta asker, her caddede kontrol noktası bulundurulması ve her aracın aranması demek olduğunu belirten Tümgeneral Zorlu, ''Fakat bu, barışsever Kabil halkının tekrar savaş koşullarına dönmesine yol açar. Biz teröristlerin bu başarıyı elde etmelerine izin vermeyeceğiz. Böyle düşünmekle birlikte güvenlik tedbirlerimizi büyük ölçüde artırmış bulunmaktayız'' diye konuştu. 
     Afgan güvenlik kuvvetleriyle yakın ilişki içinde olduklarını, daha önce verdikleri bir istihbarat sayesinde Afgan güvenlik kuvvetlerinin Kabil'e getirilen başka bir bombalı aracı ele geçirdiğini hatırlatan Zorlu, Perşembe günü meydana gelen patlamalardan sonra, istenildiği takdirde ISAF tarafından sağlanabilecek yardımları tekrar gözden geçirebileceklerini söyledi. 
     Zorlu, ISAF'ın Kabil'in barış ve istikrarına katkıda bulunduğunu, ancak bu ülkenin geleceği ve barışın Karzai'nin seçilmiş lideri bulunduğu geçiş hükümetinin başarısına bağlı olduğunu da sözlerine ekledi. 
     Tümgeneral Zorlu, Hizb-i İslami grubu lideri Gülbettin Hikmetyar'ın bir Pakistan gazetesine gönderdiği kasette, Taliban ve El Kaide ile bağlantısı olmadığını ve kendisini kastederek, 'eğer herhangi bir delil varsa açıklanmasını istediğini' söyleyerek, ''aslında ben onu suçlamadım. Çin haber ajansı, Abu Dabi televizyonu kanalıyla yaptığım mülakatta sayın Hikmetyar'ın Taliban ve El Kaide ile birlikte çalıştığına inanmıyorum. Çünkü bu daha önce Afgan halkına başbakan olarak hizmet eden bir insandır şeklinde net bir açıklamada bulundum'' dedi. 
     Hikmetyar'ın, kendisi ve partisi Hizb-i İslami mensuplarının Taliban ve El Kaide ile birlikte çalışmadığını açıklamasından memnuniyet duyduğunu belirten Zorlu, ''Hikmetyar'ın cevabını olumlu bir gelişme olarak değerlendiriyorum. ISAF, tarafsız bir barış gücüdür ve tüm Afgan halkına eşit mesafede bulunmaktadır'' diye konuştu. 
     Uluslararası Güvenlik ve Destek Gücü ISAF Komutanı Tümgeneral Hilmi Akın Zorlu, Karzai'ye suikast girişimiyle ilgili yaptığı kısa açıklamada da ''suikast teşebbüsü esnasında sayın Karzai'nin hiçbir zarar görmemesinden duyduğum memnuniyeti ifade etmek istiyorum'' dedi. 
     





</TEXT>
</DOC>
