<DOC>
<DOCNO> 107276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sontur19.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
YTP listesinde gösterilen işadamı, başvuru bile yapmamış... 
</HEADLINE>
<TEXT>

     Yeni Türkiye Partisi YTP tarafından Yüksek Seçim Kurulu'na YSK verilen ve Adana'dan 11. sırada milletvekili adayı gösterilen işadamı Bülent Özülkü, 3 Kasım seçimleri için hiçbir partiye adaylık başvurusu yapmadığını söyledi. 
     İşadamı Özülkü, düzenlediği basın toplantısında, aday olmadığı halde YTP Adana listesinden 11. sırada yer aldığını medya aracılığıyla öğrendiğini ve şaşırdığını belirti. 
     YTP dahil hiçbir partiye adaylık başvurusu yapmadığını, herhangi bir dosya ve belge de vermediğini ifade eden Özülkü, şunları söyledi 
     ''Tamamen bilgim ve isteğim dışında gerçekleşen adaylıkla ilgim olmadığı gibi başvurum dahi yok. Bu durumu kamuoyuna duyururum. 
     Bu durum başıbozukluktan ileri gelen bir olay ve üzüntü verici. Ayrıca, 3 Kasım'daki seçimlerde maddi ve manevi yönden CHP'yi destekleyeceğim.'' Özülkü gazetecilere, YTP Genel Sekreteri İstemihan Talay'ın yazılı basın açıklamasını dağıttı ve ayrıca, telefonla arayarak görüşmeyi tele konferans yöntemiyle toplantıya katılanlara dinletti. 
     YTP Genel Sekreteri Talay, yazılı açıklamasında, Özülkü'nün YTP Adana milletvekilliği için partilerine müracaat etmediğini belirterek, ''Buna rağmen ismi, miletvekili adayı olarak Adana listesinin 11. sırasında yer almıştır. Tamamen yazım hatasından ibaret bu durum sehven ortaya çıkmış olup, kamuoyunun bilgisine saygı ile sunarız'' dedi. 
     Talay, telefon konuşmasında da sözlerini yineledi. 
     





</TEXT>
</DOC>
