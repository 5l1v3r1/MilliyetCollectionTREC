<DOC>
<DOCNO> 117195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sonspo17.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi öncesi iki takımın futbolcuları da iddialı konuştu... 
</HEADLINE>
<TEXT>

     Fenerbahçe ile Galatasaray arasında yarın yapılacak erteleme maçı öncesinde her iki takım oyuncuları da internette kendilerine ait web sitelerinde iddialı mesajlar verdiler. 
     Fenerbahçe kaptanı Ogün Temizkanoğlu, Fenerbahçe'de oynadığı süre içinde hiçbir maçta Galatasaray'a yenilmediklerini vurgulayarak, ''Bu kez de öyle olacağına yürekten inanıyorum'' dedi. 
     Her Galatasaray maçı öncesi takım olarak son derece iyi motive olduklarını anlatan Ogün, ''Bu kez de öyle oldu. Bu arada her zaman olduğu gibi değerli Fenerbahçe taraftarlarının desteğine son derece ihtiyacımız var. Bizleri her zaman olduğu gibi yine yalnız bırakmayacaklarına inanıyorum. Onlarla her zaman daha güçlü oluyoruz'' görüşünü aktardı. 
     Bu sezon zaman zaman talihsizlikler yaşayıp, istedikleri futbolu oynayamadıkları maçlar olduğunu ifade eden deneyimli futbolcu, şöyle devam etti 
     ''Ancak bu durum Galatasaray maçında son bulacaktır. Teknik direktörümüz Werner Lorant bizlerle yakından ilgileniyor ve bizi bu 90 dakikaya özel olarak hazırlıyor. Biz de bu maçı kazanıp aradaki puan farkını indirmeye çalışacağız. Galatasaray maçını kazanmak bizim için ilerleyen döneme de olumlu etki yapacaktır. Böyle bir galibiyete kendimize olan güveni kazanmak açısından da ihtiyacımız var. Bu nedenle kazanıp yeni bir dönemin başlangıcına adım atacağız.'' 
     
     SERHAT ''BİR ATARSAM, PATLARIM'' 

     Fenerbahçe'nin genç futbolcusu Serhat Akın da sezon başından beri ligde gol atamadığını anımsatarak, ''Eğer ilk golümü Galatasaray'a karşı atarsam, inanın çok mutlu olurum ve şuna da inanın ki, eğer bir gol atarsam arkası gelir'' dedi. 
     Milli futbolcu, derbi maçın önemine değinerek, ''Ezeli rakibimizle oynayacağımız bu maçı kazanarak, hem aradaki puan farkını kapatmak, hem de taraftarlarımıza iyi bir futbol sergilemek istiyoruz'' açıklamasını yaptı. 
     Sezon başından beri idmanlarda son derece iyi çalıştığını, bunun karşılığını daha çok milli takımda aldığını ve goller attığını kaydeden Serhat, ''Ancak nedense Fenerbahçe formasıyla bu sezon ligde gol atmayı başaramadım. Eğer ilk golümü Galatasaray'a karşı atarsam inanın çok mutlu olurum ve şuna da inanın ki, eğer bir gol atarsam arkası gelir. İlerleyen haftalarda özlenen gollerime kavuşurum'' dedi. 
     
     MUSTAFA DOĞAN 

     Geçirdiği sakatlık nedeniyle uzun süredir takımından ayrı kalan Fenerbahçeli Mustafa Doğan ise tedavisinin sürdüğünü ve formasına kavuşacağı günü iple çektiğini belirtti. 
     Tam olarak hazır olmadan sahalara dönmek istemediğini anlatan Mustafa, çok önemli bir sakatlık yaşadığını ve nüksetme tehlikesi bulunduğunu vurgulayarak, şunları kaydetti 
     ''Bizim için son derece önemli bir maç. Ben arkadaşlarımın başarılı bir futbol sonrası ezeli rakibimizi yeneceklerine inanıyorum. Biliyorsunuz ki Şükrü Saraçoğlu Stadı'ndan puan çıkarmak Galatasaray için her zaman zor oluyor. Yine öyle olacaktır. Tedavim için Samandıra Tesisleri'ne gittiğimde tüm arkadaşlarımın yalnızca Galatasaray maçını konuştuklarını görüyorum. Bu da onların ne kadar iyi motive olduklarını gösteriyor. Bu durumda bizim için kazanmaktan başka çare yok. Zaten puan tablosu da kazanmamızın şart olduğunu gözler önüne seriyor.'' 
     
     GALATASARAY CEPHESİ 

     Galatasaraylı Ümit Karan ise derbi maçta kendilerinin daha avantajlı olduğunu savundu. 
     Ümit Karan, şunları kaydetti 
     ''Fenerbahçe karşısında hiç şüphesiz biz daha avantajlı gözüküyoruz. Bir kere stressiz bir şekilde maça çıkacağız. Kaybedeceğimiz hiçbir şey yok. Bu da beraberinde güzel futbol ve sonucu getirecek. Ben sahadan galibiyetle ayrılacağımıza ve de liderlik koltuğumuzu sağlamlaştıracağımıza inanıyorum. Taraftarlarımız bundan emin olsunlar. Sonuç ne olursa olsun dostluk kazansın.'' 
     
     BERKANT ''LİDERLİĞİMİZİ SAĞLAMLAŞTIRACAĞIZ' 

     Galatasaray'ın genç futbolcusu Berkant Göktan da derbi maçtan galip ayrılarak, ezeli rakipleriyle puan farkını daha da açacaklarını iddia etti. 
     Berkant, kazanmanın da kaybetmenin de doğal olduğu bir futbol maçına hazırlandıklarını belirterek, ''Her iki takımın da öncelikli amacının izleyenlere keyifli dakikalar geçirtmek olduğu, güzel futbollarını gollerle süsleyerek kazanmak için mücadele edecekleri bir karşılaşmaya çıkacağız, savaşa ya da dövüşe değil'' dedi. 
     Berkant, şunları kaydetti 
     ''Çok net konuşuyorum, biz sahadan galibiyetle ayrılacağız. Fenerbahçe'yi Şükrü Saracoğlu'nda şampiyonluk yarışından iyice uzaklaştıracağız ve liderlik koltuğumuzu biraz daha sağlamlaştıracağız. Bunu başımızdaki büyük hocamıza güvenerek söylüyorum. Bunu nice büyük başarılara imza atmış futbolcu arkadaşlarıma güvenerek söylüyorum. Bunu iyi günde, kötü günde sürekli bizim arkamızda olan yöneticilerimize güvenerek söylüyorum ve en önemlisi bunu yaz kış, yağmur çamur demeden sürekli bizim yanımızda olup bizi destekleyen taraftarlarımıza güvenerek söylüyorum.'' 

     
</TEXT>
</DOC>
