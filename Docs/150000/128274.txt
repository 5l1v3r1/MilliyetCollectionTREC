<DOC>
<DOCNO> 128274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sondun23.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Körfez'e asker yığmaya hazırlanıyor... 
</HEADLINE>
<TEXT>

     Irak'a yönelik olası operasyon hazırlıklarını sürdüren Washington yönetimi, Körfez'e en az 11 bin asker göndermeye hazırlanıyor. 
     BM silah denetçilerinin sınırları içinde çalışmalarına izin vermesine rağmen Irak Devlet Başkanı Saddam Hüseyin rejimini ''aldatıcı tavır'' sergilemekle suçlayan Washington yönetiminin operasyon hazırlıkları, Bağdat tarafından, ''ABD, kitle imha silahı bulunmamasına rağmen istila planları yapıyor'' şeklinde yorumlandı. 
     ABD Savunma Bakanlığı yetkilileri, bölgeye konuşlandırılacak çöl iklimi eğitimi almış askerlerin, 1991'den bu yana bölgeye gönderilen tam teçhizatlı ilk muharebe birlikleri olacağını söylediler. 
     Öte yandan, bir İran gazetesinde yer alan ve Rusya ile ABD'nin, olası rejim değişikliği sonrası Saddam Hüseyin'in Moskova'ya gönderilmesi konusunda anlaştıklarına dair iddia, Rusya Dışişleri Bakanlığı tarafından yalanlandı. 
     Gazete, Almanya Dışişleri Bakanı Joschka Fischer'in, İran Dışişleri Bakanı Kemal Harrazi'ye, Washington ile Moskova'nın, operasyon sonrasında Saddam Hüseyin'i Moskova'ya gönderme planı üzerinde görüştüklerini söylediğini iddia etmişti. 
     





</TEXT>
</DOC>
