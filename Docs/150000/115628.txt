<DOC>
<DOCNO> 115628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sonspo06.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
24. Kıtalararası Avrasya Maratonu 
</HEADLINE>
<TEXT>

     24. Kıtalararası Avrasya Maratonu'nu erkeklerde 2.18.42.00'lık derecesiyle kazanan Kenyalı atlet David Kiptaniu, yarışı deneyimiyle kazandığını söyledi. 
     David Kiptaniu, A.A muhabirine yaptığı açıklamada, Avrasya Maratonu'na ilk katıldığında parkurun yabancısı olması nedeniyle istediği gibi koşamadığını ve dereceye de giremediğini belirterek, ''Bu yıl ikinci kez katılıyor olmamdan dolayı tecrübemi de kullanarak birinci oldum. Ama bu sefer hangi bölümde nasıl koşmam gerektiğinin farkındaydım. Zaten en iyi derecemi İstanbul'da yapmış oldum. Çok mutluyum'' dedi. 
     
     ''AİLEME DESTEK OLUYORUM'' 
     Kenya'da ailesiyle birlikte yaşadığını ve kazandığı ödüllerle onlara destek olduğunu anlatan Kiptaniu, ''Biz 7 kardeşiz ve sporla uğraşan bir tek benim. Ailem Kenya'da çiftçilik yapıyor. Onların tüm sorumluluğu da benim üzerimde. Belki çiftçilik yaparak geçinebilirler, ama onların tek mali destekçileri benim. Kazandığım ödülleri ailem için harcıyorum ve onlara destek oluyorum'' diye konuştu. 
     
     ''ATLETİZM, KENYA İÇİN ÇOK ÖNEMLİ'' 
     Atletizmin Kenya için önemine de değinen Kiptaniu, ülkesini bu sporun ayakta tuttuğunu ve tanıtımını sağladığını ifade ederek, şöyle konuştu 
     ''Kenyalı sporcuların kazandığı ödüller ülkemize mali destek de sağlıyor. 24 yaşındayım ve atletizme 1996 yılında 1500 metre koşarak başladım. 2000 yılında maraton koşmaya karar vererek çalışmalarımı bu yönde artırdım. İlk maratonumu da 2001 yılında koştum. Bu spor yoluyla iyi para kazanıyorum. Geçen yıl Kenya Maratonu'nda 3. oldum. Orada verilen ödül de çok tatmin ediciydi. Hedefim hep kazanarak ülkemin adını ve kendi adımı daha yukarılara çıkarmak.'' 
     
     ''İSTANBUL'DA YAŞAYAN İNSANLAR ÇOK MUTLU OLMALI'' 
     Yarışlar için geldiği İstanbul'u gezme olanağı bulduğunu da anlatan Kenyalı sporcu, ''İstanbul çok güzel ve temiz bir kent. Burada yaşayan insanlar çok mutlu olmalı. Öyle olduklarını da düşünüyorum. Kendimi İstanbul'da evimde gibi hissediyorum. İnsanlar çok arkadaşça ve sıcak davranıyorlar. Her türlü konuda yardımcı olmaya çalışıyorlar. Dünyada böyle bir başka yerin olduğunu sanmıyorum'' dedi. 
     





</TEXT>
</DOC>
