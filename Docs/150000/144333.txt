<DOC>
<DOCNO> 144333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sontur02.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu Bu savaşta Türkiye'ye yardım yapmalıyız 
</HEADLINE>
<TEXT>

     AB Dönem Başkanı Yunanistan'ın Dışişleri Bakanı Yorgo Papandreu, Irak savaşının olası sonuçları karşısında Türkiye'ye AB yardımı yapılacağını söyledi. 
     AB zirvesinin ilk gün çalışmalarının tamamlandığı Brüksel'de gazetecilere konuşan Papandreu, Türkiye'nin ekonomik olarak ve mülteciler konusunda savaştan etkileneceğinin açık olduğunu belirterek, "Bu savaşta Türkiye'ye yardım yapmalıyız" dedi. 
     Papandreu, bununla birlikte, Türkiye'nin Kuzey Irak'a olası müdahalesini kastederek, "Ancak aynı zamanda, çok açık olmalıyız, lütfen, bölgeye askeri müdahale olmamalı" diye konuştu. 
     AB adayı Türkiye'nin geleceğinin Avrupa'da olduğunu kaydeden Yunanistan Dışişleri Bakanı, "Ancak Irak'taki bu çatışmanın sorunlara yol açmasını görmek istemiyoruz" dedi. Papandreu, Kuzey Irak'a müdahalenin "Türk toplumu içinde bile gerilimlere yol açabileceğini ve siyasi reform sürecine zarar verebileceğini" öne sürdü. 
     





</TEXT>
</DOC>
