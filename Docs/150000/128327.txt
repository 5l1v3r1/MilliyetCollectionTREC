<DOC>
<DOCNO> 128327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sonspo04.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'un hedefi UEFA Kupası... 
</HEADLINE>
<TEXT>

     Birinci Süper Futbol Ligi'nde bu sezon UEFA Kupası'na katılmayı hedefleyen Trabzonspor, 3 sezondur bu kupaya katılmanın hasretini çekiyor. 
     İlk olarak 1982-83 sezonunda UEFA Kupası serüvenine başlayan Trabzonspor, bu tarihten itibaren 8 kez söz konusu kupaya katılma başarısı gösterdi. 
     En son 1998-99 sezonunda UEFA Kupası'nda Türkiye'yi temsil eden Trabzonspor, bu tarihten sonra 1999-2000 sezonunda UEFA Intertoto Kupası'na katılmıştı. 
     Karadeniz ekibi, UEFA Kupası'nda 1991-92 ve 1994-95 sezonlarında 3. tura dek çıkma başarısı gösterdi. 
     
     YILMAZ'IN GÖRÜŞLERİ 

     Trabzonspor Kulübü Genel Sekreteri Yusuf Ziya Yılmaz, bu sezon UEFA Kupası'na katılmanın kendileri için bir başarı sayılacağını söyledi. 
     Bordo-mavili takımın UEFA Kupası'na katılabilme başarısı gösterebilecek bir kadroya sahip olduğunu ifade eden Yılmaz, ''Son yıllarda Avrupa kupalarına katılamıyoruz. Bunu gerçekleştirebilirsek bizim için başarıdır. İlk olarak bu yıl bunu gerçekleştirip, daha sonra iyi bir yol izleyip, şampiyonluğa ulaşmak istiyoruz'' diye konuştu. 

     
</TEXT>
</DOC>
