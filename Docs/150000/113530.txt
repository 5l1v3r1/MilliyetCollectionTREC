<DOC>
<DOCNO> 113530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sontur27.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye başkanları Haliç'te lüfer tuttu 
</HEADLINE>
<TEXT>

     Haliç Belediyeler Birliği'ne üye üç ilçenin belediye başkanı Haliç'te doğal hayatın yeniden canlandığına dikkati çekmek amacıyla balık tuttu. 
     Doğayla Barış Balıkçılar Derneği'nin işbirliğiyle düzenlenen etkinlikte, Birlik ve Beyoğlu Belediye Başkanı Topbaş, Eminönü Belediye Başkanı Lütfi Kibiroğlu ve Fatih Belediye Başkanı Eşref Albayrak, balıkçı tekneleri ile ''rastgele'' diyerek Haliç'e açıldı. Etkinlik sırasında Topbaş 2 lüfer, Albayrak ve Kibiroğlu birer lüfer tuttu. 
     Daha sonra kıyıya dönen belediye başkanları, Kasımpaşa sahilinde hazırlanan mangallarda, kendi tuttukları balıklarla birlikte daha önce tutulan lüferleri de kızartarak konuklarına ikram etti. 
     Topbaş, 2000'de Haliç'e kıyısı bulunan 5 belediye tarafından oluşturulan Haliç Belediyeler Birliği'nin, Haliç'in daha güzel ve yaşanabilir hale gelmesi için çalışmalar yaptığını ve bu kapsamda 50'ye yakın proje hazırladıklarını söyledi. 
     Haliç'teki doğal hayatın yeniden canlandığına dikkati çekmek amacıyla balık tuttuklarını ifade eden Topbaş, "O halde İstanbul'da yaşayan insanlar, yerel yönetimler ve medya olarak Haliç'in tekrar o kirli günlerine dönmemesi için buraya çok ciddi özen göstermemiz gerekiyor" dedi. 
     
     KAÇAK AVLANMA ÖNLENMELİ 

     Topbaş, balıkçıların ifadesine göre, bu ayın 29'unda "balık fırtınası" beklendiğini ve Karadeniz'den balık dönüşlerinin başladığını kaydederek, bu tip dönemlerde sadece kendi şahsi menfaatlerini ön planda tutan insanların, yasak olmasına rağmen Haliç'te ağla balık tuttuklarını ve buradaki hayatı olumsuz etkilediklerini söyledi. 
     Geçen yıl 400 milyar lira değerinde kefal balığının bu şekilde tutulduğuna işaret eden Topbaş, "Bu kayıp. Belki günübirlik bir kazanç, ama hayatı ve yaşamı yok etmektir. Bunun için herkesin duyarlı olması lazım. Çünkü geri dönüşün bedeli çok yüksek. Artık Haliç yüzülebilir, balık tutulabilir ve çevresinde yaşanabilir hale geldi" diye konuştu. 
     





</TEXT>
</DOC>
