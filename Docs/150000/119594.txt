<DOC>
<DOCNO> 119594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sontur21.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç "Meclis Başkanlığı'nı en iyi şekilde yaparım" 
</HEADLINE>
<TEXT>

     TBMM Başkanlığı'na aday gösterilen AK Parti Manisa Milletvekili Bülent Arınç, Meclis Başkanlığı konusunda hiçbir kriz yaşanmadığını belirterek, ''Meclis Başkanlığı'nı en iyi şekilde yapacağımızdan kimsenin kuşkusu olmasın'' dedi. 
     Arınç, Parlamento'da gazetecilerle yaptığı sohbette Meclis Başkanlığı için adaylığını değerlendirdi. Bir gazetecinin, ''Başka adaylar olabileceği söylendi ama olmadı, size şimdiden Meclis başkanı diyebilir miyiz '' sorusuna karşılık, bunu söylemenin henüz erken olduğunu kaydederek, şöyle konuştu 
     ''Şu anda ben bir adayım ve sürecin bitmesine çok uzun zaman var. Bu akşam saat 24.00'e kadar başvurular yapılabilir. Ben sadece arkadaşlarım tarafından aday gösterilmiş biriyim. Beklerim, umarım ki başka adaylar olur. Meclis Başkanlığı için yarışmak siyasetçiler için onurlu bir görevdir. Benim aday olduğum bir yerde grubumuzdan başka bir arkadaşımız aday olur mu olmaz mı, bilmiyorum. Ama beklemek lazım. Gelin ata binmiş ya nasip demiş... Başkanlık seçimi sonuçlanıncaya kadar bize başkan demezseniz daha iyi olur.'' Arınç, ''Sayın Gönül ile başkanlık için bir çekişme yaşandı mı '' sorusunu, ''Hiçbir kriz yaşanmadı'' diye cevaplandırdı. Arınç, kendisine, ''hükümette mi, yoksa Meclis'te mi görev almak istersiniz '' diye sorulduğunda tercihini Meclis Başkanlığı için kullandığını anlattı. Grubun tüm milletvekilleri, diğer partideki milletvekilleri, eski ve yeni siyasetçiler ile yakın çevresinin kendisini Meclis Başkanlığı'na uygun ve layık gördüğünü belirten Arınç, dün akşam MYK toplantısında bu düşüncesini ifade ettiğini bildirdi. 
     Vecdi Gönül'ün de aynı toplantıda, bugüne kadar yaptığı hizmetler içinde Meclis Başkanlığı'nı artık son nokta olarak gördüğünü ve bunu istediğini aktaran Arınç, ''Arkadaşlarımız düşüncelerini ortaya koydular. Sonuçta ben, bunun zevkli bir yarış olacağını, Gönül ile yarışmanın çok önemli olduğunu söyledim. Ayrıldık ama gece yarısı bizi arayıp adaylığımızdan şeref duyduklarını ve kendilerinin çekildiklerini söylediler. Sayın Gönül sevgi ve saygı duyduğumuz bir insandır. Aday olmadığını kendisi ifade etmiştir'' diye konuştu. 
     
     ''BEN BAŞKASI OLMAM'' 
     Arınç, ''Nasıl bir meclis başkanı portresi çizeceksiniz ' sorusuna, ''Olduğum gibi... Ben bir başkası olmam. Ben Bülent Arınç'ım'' diyerek, şunları kaydetti 
     ''Beni, Meclis'te yaptığım çalışma ve konuşmalardan herkes beni çok iyi tanır. Bunu bir kitap haline de getirdim. Ben kürsülerde tutanaklara geçmiş, her sözün arkasında olan biriyim. Başka iş bilmem, iş takipçiliğini, şunu bunu yapmadım. Ben düşünen ve düşündüğünü mertçe ifade eden biriyim. Millet iradesine sonuna kadar güvenen ve değer veren bir insanım. Milletimi temsil edebilirsem, hayatım boyunca duyacağım en büyük mutluluk bu olur. Bülent Arınç budur ailesiyle, çocuklarıyla, geçmişi ve geleceğiyle, her şeyiyle göz önündedir. 
     Bazı basında özel hayatlarımıza girerek, ailelerimiz, eşlerimizin kıyafetlerine varıncaya kadar dedikodu konusu yapılması fevkalade üzücü olmuştur. Biz siyasetçiyiz, milletimizin bir parçasıyız. Milletimize mensup olmaktan daha büyük bir şeref de tanımıyoruz. Meclis Başkanlığı'nı en iyi şekilde yapacağımıza kimsenin kuşkusu olmasın.'' 
     
     ''CHP'DE PEK ÇOK DOSTUMUZ VAR'' 
     Arınç, yarın ilk turda 367 oyun aranacağına işaret ederek, ilk turda bu sonucu bulacağına inancını dile getirdi. Bağımsız milletvekilleri ile henüz teması olmadığını, ancak kendilerini arayıp destek isteyeceğini belirten Arınç, ''Niye sadece bağımsızları soruyorsunuz CHP'de pek çok dostumuz var. Onlar belki aday göstermeyecekler ama göstermeleri gerekiyor'' dedi. 
     CHP'nin Şükrü Elekdağ'ı aday gösterdiğini söyleyen bir gazeteciye Arınç, bunun güzel bir gelişme olduğunu ifade ederek, ''Ulaşabileceğim arkadaşlarımı arayıp desteklerini isteyeceğim. İlk turda seçilmiş olmanın da ayrı bir zevki olacaktır'' karşılığını verdi. 
     Arınç, Meclis Başkanlığı'nda ilk yapacağı işin sorulması üzerine ise ''Şu anda söylemek istemiyorum, seçildikten sonra bunları anlatırım'' dedi. 
     





</TEXT>
</DOC>
