<DOC>
<DOCNO> 118015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/dunya/adun.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Komünist partiyi özelleştirdiler 
</HEADLINE>
<TEXT>

İşçi ve köylülerin örgütlü gücü’ Çin Komünist Partisi, kapılarını kapitalistlere açıyor. Artık kapitalistler parti yönetimine de gelebilecek 
     DIŞ HABERLER SERVİSİ 

     Sosyalist düşüncede ortaya attıkları fikirlerle dünyayı şaşırtan Çinli Komünistler, bir kez daha yeni bir teoriye imza atmaya hazırlanıyorlar. Pekin’de toplanan Çin Komünist Partisi ÇKP 16. Kongresi’nde partinin kapısının artık kapitalistlere de açık olması için tüzük değişikliğine gidileceği bildirildi. 
     Fransız AFP ajansının bildirdiğine göre, Marksist literatüre "Mao Zedung Düşüncesi", "Deng Siao Ping Teorisi" gibi katkılar yapan Çinli Komünistler, bu kez yakında yerini yardımcısı Hu Jintao’ya bırakmaya hazırlanan Jiang Zemin’in adıyla anılacak "Zemin Öğretisi"ni ortaya attılar. 
     
     Üç unsur İşçi, köylü, burjuva 
     "Zemin’in Öğretisi"ne göre, şimdiye kadar işçileri ve köylüleri temsil eden Komünist Partisi artık tüm halkı, bu arada da gelişmiş üretici güçleri, yani kapitalist girişimcileri de temsil edecek. Parti, işçi, köylü ve kapitalistlerin örgütü haline gelecek ve serbest girişimcilerin partinin en üst kademelerine kadar yükselmeleri önünde hiçbir engel kalmayacak. 
     Kapitalistlerin partiye alınmasıyla, "sosyalist modernleşme süreci" başlayacak. 
     Guangdong Eyaleti Valisi Lu Ruihua, partinin kapitalistlere açılmasıyla ilgili tüzük değişikliğinin kongrede gündeme getirileceğini ve çok büyük ihtimalle kabul edileceğini söyledi. Çok sayıda delege de "3 unsur" öğretisinin halkın büyük desteğini alacağına inandıklarını ifade ettiler. Tüzük değişikliği gelecek hafta perşembe günü sona erecek kongrede 2 bin delegenin kabul oyuyla yürürlüğe girecek. 
     
     Eskiler gidiyor 
     16. Kongre, Çin Komünist Partisi’nde bir başka yeniliğe de sahne olacak. 76 yaşındaki parti başkanı Zemin, kongre sırasında yerini 59 yaşındaki yardımcısı Hu Jintao’ya bırakacak. Martta da devlet başkanlığı görevinden ayrılacak. 74 yaşındaki Başbakan Zu Rongji’nin de 5 yıllık görev süresi gelecek yıl doluyor. 
     



 DÜNYA 












</TEXT>
</DOC>
