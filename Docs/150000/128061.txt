<DOC>
<DOCNO> 128061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sondun09.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Prenses Anne'in ''katil'' köpeği bu kez de hizmetçiye saldırdı 
</HEADLINE>
<TEXT>

     İngiltere Kraliçesi II. Elizabeth'in kızı Prenses Anne'in İngiliz bull-terrier cinsi köpeğinin Sandringham malikanesinde çalışan bir hizmetçiye saldırdığı açıklandı. 
     Daha önce bir parkta iki küçük çocuğa saldıran ve Prenses Anne'in yargılanıp para cezasına çarptırılmasına yol açan köpek, geçen hafta da Kraliçe Elizabeth'in çok sevdiği ve yanından hiç ayırmadığı corgis cinsi Pharos adlı köpeğine saldırıp ölümüne yol açmıştı. 
     Florance adlı saldırgan köpeğin, geçen Cumartesi kraliyet ailesinin Sandringham malikanesinde çalışan bir hizmetçiye saldırdığını doğrulayan Buckingham Sarayı sözcüsü, malikane çalışanının dizinden yaralandığını bildirdi. Açıklamada, 50 yaşlarında olan kraliyet çalışanının, olayın ardından Prenses Anne tarafından çağrılan doktor tarafından tedavi edildiği ve durumunun iyi olduğu kaydedildi. 
     Prenses Anne'in köpeğinin ise davranış bozukluklarının düzeltilmesi amacıyla yeni bir eğitim programına alınacağı belirtildi. 
     
</TEXT>
</DOC>
