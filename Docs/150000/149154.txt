<DOC>
<DOCNO> 149154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sonspo25.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba Hedef kupa ve ilk dört... 
</HEADLINE>
<TEXT>

     Trabzonspor, İstanbulspor ile hafta sonunda sahasında yapacağı maçın hazırlıklarını sürdürüyor. 
     Bugünkü çalışmayı ilk 10 dakikanın ardından basına kapatan teknik direktör Samet Aybaba, idman öncesinde basın mensuplarının sorularını yanıtladı. 
     Basın mensuplarının bordo-mavili takımla sözleşmesi sezon bitiminde sona erecek Aybaba'ya, kulüp başkanı Özkan Sümer ile Malatyaspor maçının ardından bir görüşme yapacaktınız. Herhangi bir görüşme gerçekleşti mi sorusu üzerine Aybaba, ''Biz devamlı başkanla görüşüyoruz, görüşmeye de devam ederiz. Aramızda büyük bir problem yok. Problemlerden çok, hedeflerimiz var. Ligde ilk 4 sıraya girmek, Türkiye Kupası'nın da sahibi olmak istiyoruz. Camia olarak buna kilitlendik'' dedi. 
     Aybaba, bazı basın organlarında yer alan, bordo-mavili takımın Türkiye Kupası'nı aldıktan sonra kulüp başkanı Sümer ile görüşeceği biçiminde yer alan haberlerin gerçeği yansıtmadığını ifade ederek, şöyle devam etti 
     ''Bunlar ayıp şeyler. Hayatımda hiçbirşeyin pazarlığını yapmadım. Kupa şampiyonu oldum, daha farklı şeyler isterim havasına girmedim. Kupa şampiyonu olduktan sonra dünyada ender görülen biçimde takımından istifa eden bir teknik adamım. Benim için şu an en önemli şey kupa ve ilk 4. Onun dışında hiçbir beklentim yok. Olmazsa olmaz gibi bir şartım da yok.'' Türkiye Kupası'nda Malatyaspor'u kolay bir biçimde yenerek finale yükseldiklerini kaydeden Aybaba, ''Böyle oynamaya devam edersek her maç kolay olur. Bizim için önemli olan şimdi İstanbulspor maçı. 5 haftadır sahamızda oynayamıyoruz. Seyircimizin karşısına çıkacağız. Bu kadar iyi oynadıktan sonra, iyi futbolumuzu gösterdikten sonra kötü oynama hakkımız yok. Arkadaşlarımızla maça ciddi bakarak, sahadan galibiyetle ayrılmaya çalışacağız'' diye konuştu. 
     
     TÜRKİYE KUPASI 

     Aybaba, Trabzonspor'un kupada final oynamayla tatmin olacak bir kulüp olmadığını söyledi. 
     Bordo-mavili takımın 10 kez Türkiye Kupası'nda final oynadığını 5 kez de kupayı müzesine getirdiğini ifade eden Aybaba, ''Kupaya yeni oluşan bir takımın birşeyleri gösterebilmesi açısından bakıyorum. Yoksa Trabzonspor'un mazisinde final de çok kupada'' diye konuştu. 
     Bordo-mavili takımın idmanına tüm oyuncular katılırken, halen Kayserispor'da forma giyen, ancak 8 maçlık cezası nedeniyle Trabzon'a dönen Orhan Kaynak da çalışmada yer aldı. 
     





</TEXT>
</DOC>
