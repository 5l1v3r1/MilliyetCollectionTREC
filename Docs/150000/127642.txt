<DOC>
<DOCNO> 127642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sontur15.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekrem Pakdemirli, ANAP Genel Başkanlığı'na adaylığını açıkladı... 
</HEADLINE>
<TEXT>

     ANAP Genel Başkan Vekili Ekrem Pakdemirli, ANAP Olağanüstü Kongresi'nde genel başkanlığa aday olduğunu açıkladı. 
     ANAP Genel Merkezi'nde yapılan Ankara Bölge Toplantısı'nın açılışında konuşan Pakdemirli, partisinin 3 Kasım seçimlerinde ''önemli bir yenilgi aldığını'' söyledi. Bölge toplantılarında yenilginin analizini yaparak, bundan sonraki süreçte neler yapılabileceğini tartışacaklarını anlatan Pakdemirli, yenilginin mazeretinin olmadığını söyledi. 
     Pakdemirli, seçimden sadece partisinin değil, 57. hükümeti oluşturan diğer partilerin de nasibini aldığını kaydederek, ''Bu yenilgi bize çok şey öğretecek'' dedi. Seçimin hemen ardından önce MHP Genel Başkanı Devlet Bahçeli'nin partisinden ayrılacağının işaretlerini verdiğini, ardından Tansu Çiller'in de DYP Genel başkanlığını bırakacağını ifade ettiğini, son olarak da Mesut Yılmaz'ı aktif siyaset yapmayacağı açıklamasını yaptığını anlatan Pakdemirli, ANAP'ın aldığı seçim yenilgisinde ''Sade üyeden genel başkana kadar herkesin payı bulunduğunu'' söyledi. Yapılan toplantıda partililerin dışında ANAP'ın aldığı sonuçların nedeninin akademisyenler tarafından da tespit edilmeye çalışıldığını anlatan Pakdemirli, kendisinin de hatalarının bulunduğunu dile getirdi. 54. Refahyol Hükümeti'nin ardından ANAP'ın hükümeti kurmaması gerektiğini defalarca dile getirdiğini, ancak dinletemediğini belirten Pakdemirli, ''Benim hatam da MKYK'dan istifa etmemek oldu. Partime zarar verebilirim diye istifa etmedim. Tavır koymalıydım. Başarısızlıkta benim de sorumluluklarım var'' dedi. 
     ANAP'ı ''Ağır yaralı bir dev'' olarak nitelendiren Pakdemirli, ANAP'ın Türkiye'ye çok şey verdiğini söyledi. Sadece Türkiye'ye değil, bütün partililere bir şeyler verdiğini, artık ANAP'a bir şeyler verme zamanının geldiğini anlatan Pakdemirli, partili arkadaşlarının, yeni genel başkanı tanımlarken, ''Adı yolsuzluğa karışmamış, adil, uzlaşmacı bir karakterde olması gerektiğini söylediklerini'' dile getirdi. 
     Pakdemirli,''Arkadaşlarımız, öyle bir genel başkan olsun ki, partinin adı yolsuzlukla anılmasın diyorlar. Benim dışımdaki adayların hepsi de alanlarında doktor, ancak yara büyük kan kaybı fazla. Buna doktor yetmez, buna profesör doktor lazım. ben bu devi ayağa kaldırabilirim'' dedi. 
     Muhafazakar, milliyetçi, sağlıklı, yenilikçi, sosyal adaletten yana, bireysel özgürlüklerin sonuna kadar kullanılması taraftarı, güçlü ve enerji dolu olduğunu ifade eden Pakdemirli, bunların hepsinin ''Özal felsefesi'' olduğunu dile getirerek, sözlerini, ''Ancak gün Özal felsefesini aşma günüdür'' diyerek tamamladı. 
     Genel Başkan adaylarından Işın Çelebi ile Ali Talip Özdemir, Pakdemirli'nin açıklamalarını salondan izlerlerken, diğer adaylardan Lütfullah Kayalar, konuşma bittikten sonra salona geldi. 
     Adaylar, daha sonra toplu olarak fotoğraf çektirdiler. 
     





</TEXT>
</DOC>
