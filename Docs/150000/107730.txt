<DOC>
<DOCNO> 107730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/sondun07.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Babası, Whitney Houston'a rekor tazminat davası açtı... 
</HEADLINE>
<TEXT>

     Ünlü şarkıcı Whitney Houston'ın babası John Houston, sahibi olduğu şirkete borcunu ödemediği gerekçesiyle kızına 100 milyon dolarlık yaklaşık olarak 165 trilyon lira tazminat davası açtı. 
     Internetteki ''peoplenews'' sitesinin haberine göre, uyuşturucu ve alkolün pençesine düşen, bu nedenle de kariyerinde sıkıntılı günler yaşayan Whitney Houston'a, bir darbe de öz babasından geldi. 
     Houston'ın 81 yaşındaki babası John Houston, kızına uyuşturucuyla olan mücadelesinde büyük destek verdiğini, kariyerini kurtarması için yardımcı olduğunu, ancak ondan aynı karşılığı göremediğini söyledi. 
     Kızının kendisine olan borçlarının gün geçtikçe arttığını, ancak Whitney Houston'ın parası olmasına rağmen yardımcı olmadığını belirten baba Houston, sahibi bulunduğu eğlence sektöründe hizmet veren şirketi sayesinde, kızının karlı bir albüm anlaşması yaptığını da ifade etti. John Houston, buna rağmen kızından parasını alamadığını ve mahkemeye verdiğini belirtti. 
     Bu arada, Whitney Houston'ın kariyeri de babasının dile getirdiği kadar düzelmiş görünmediği gibi oldukça inişli çıkışlı bir grafik çiziyor. Bağlı bulunduğu Arista plak şirketinin patronları ile sürekli tartışan Houston, yeni bir klip çekme isteğinin de geri çevrilmesiyle büyük şok yaşadı. 
     Sanatçının bu ayın başlarında piyasaya sürülen ''WatchuLookinAt'' adlı son parçası ise henüz müzik listelerinde beklenilen başarıyı elde edemedi. 
     





</TEXT>
</DOC>
