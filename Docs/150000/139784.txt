<DOC>
<DOCNO> 139784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/ekonomi/aeko.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’ye savaş başladığında yeniden pazarlık’ çağrısı 
</HEADLINE>
<TEXT>

Türkiye, savaş başladığında değişecek ekonomik koşullar nedeniyle IMF’yle yeniden görüşme masasına oturmak istedi. IMF Günü gelince konuşuruz’ dedi 
     SEÇKİN ÜREY Ankara 

     Ekonomi yönetimi, savaş başladığında değişecek koşullar nedeniyle IMF ile tekrar masaya oturmaya hazırlanıyor. Hazine, DPT ve Merkez Bankası yetkililerinden edinilen bilgiye göre yapılan hesaplamalarda Irak’a olası operasyon dikkate alınmadığı için savaş başladığında IMF ile tekrar masaya oturulması görüşü ağır basıyor. 
     Üst düzey bir ekonomi bürokratı, "Savaş başladığında IMF geri gelecek. Bunun adı da beşinci gözden geçirme olmayacak" diyerek, şöyle konuştu "Savaşın hesaba katılmadığı bir faiz dışı fazla hedefi tutmaz. ABD’den gelecek para ekonomik programa bağlansa bile Türkiye’nin önemli bir gelir kaybı olacak. Sadece turizmdeki 5 milyar dolarlık kayıp tahmini dikkate alındığında bu milli gelirden 5 milyar dolar çekiş anlamına geliyor. Diğer kalemlerdeki kaybı da düşünürseniz hedeflerin oluşturulmasında dikkate alınan projeksiyonların savaş durumunda revize edilmesi kaçınılmaz olur. Yüzde 6.5’lik faiz dışı fazla hedefi ABD’nin desteğiyle tutsa bile savaşın etkilerinin 2004’e yansıması olacak. Bu konu IMF ile yapılan bir toplantıda gündeme getirildi. IMF yetkilileri Bu ayrı bir senaryo. Günü gelince konuşulur’ dedi." 
     Üst düzey bir Hazine bürokratı ise konuyla ilgili olarak "ABD’den gelecek para dikkate alındığında yüzde 6.5’lik faiz dışı fazlanın tutacağını öngörüyoruz. Ancak, ABD’den gelecek kaynak yetmezse tabiki IMF ile masaya oturmak gerekir" diye konuştu. 
     
     IMF neyi onaylayacak ’ 
     Dördüncü gözden geçirme biterse IMF İcra Kurulu’nun toplanmasının en erken 7 ile 12 Mart tarihleri arasında olacağını söyleyen bürokratlar, bu sırada savaşın başlaması halinde Kurul’un Türkiye ile gerekli düzenlemelerin yapılması kararı alabileceğine dikkat çekti. "Savaş ortamına girecek bir ülke Kurul’da savaşın dikkate alınmadığı hesaplarla ele alınacak. Bu Kurul neyi onaylayacak " diyen bir diğer bürokrat ise IMF ile tekrar masaya oturmanın şart olduğunu bildirdi. 
     Ekonomi bürokrasisi IMF ile tekrar masaya oturulduğunda konuşulacak hesapların çalışmasını yapıyor. Senaryolardan biri ABD desteğinin IMF kontrolünde olacağı üzerine hazırlandı. Bu senaryoda IMF ile üç yıllık yeni bir program yapılması isteniyor. 
     
Dolar 1 milyon 596 bin      ABD’nin Irak’a yapmayı planladığı, askeri müdahalede Türkiye’den talep edilen desteğin verilebilmesi için gerekli olan tezkerenin imzalanacağı yönündeki beklenti, doları ve faizi gevşetti. 
     Gelecek olan yardım paketinin iç borç yükü maliyetini düşüreceği yönündeki beklentiyle dolar öğle saatlerinde düşük işlem hacmiyle de olsa 1 milyon 589 bin liraya kadar geriledi. Dolar bu düşüşle yılın en düşük düzeyine indi. Ancak öğleden sonra toparlanan dolar günü 1 milyon 596 bin liradan kapattı. 
     Dolar en son geçen yıl 18 Aralık’ta 1 milyon 600 bin liranın altına inmişti. Doların haftalık değer kaybı yüzde 1.78 olurken, yılbaşından bu yana da yüzde 3.74’lük kayba uğradı. 
     Kur için bir hedefi bulunmayan Merkez Bankası ise dalgalanmanın yüksek olduğu zamanlarda istikrar unsuru olarak dolara müdahale edebiliyor. 
     Uzmanlar, dolardaki düşüşün sürmesi halinde Merkez Bankası’nın alım yönünde bir müdahalesinin olabileceğini belirttiler. Merkez Bankası dalgalı kur rejimine geçildikten sonra ilk kez geçen yıl 2 Aralık’ta dövize alım yönünde müdahale etmişti. 
     
ABD’den gelecek para iç borca kullanılacak      ABD’den gelecek yardımın şekli konusunda anlaşmaya varıldı. Buna göre, ABD’den gelecek hibe ve krediler tümüyle iç borçların döndürülmesinde kullanılacak. Bunun piyasaları rahatlatması bekleniyor. Kredi ve hibeler Amerikan Hazinesi’nden Türk Hazinesi’ne yapılacak. 2 milyar doları askeri, 8.5 milyar doları ise savaş başladıktan sonra köprü kredisi olarak verilmesi planlanan yardım paketinin uzun vadeli ve esnek bir yapısı olacak. Öte yandan, bu yardım ve hibeler 2004 yılına kadar IMF’nin kontrolünde olacak. 
     
ABD - Almanya çekişmesi IMF’ye yansır mı ’ endişesi      Ekonomi bürokratlarının son günlerde dile getirdiği bir başka konu Almanya ve Fransa ile ABD arasında NATO’da yaşanan çekişmenin IMF’ye yansıyıp yansımayacağı. IMF’de yüzde 15’in üzerinde payı olduğu için veto hakkının ABD’de olduğunu hatırlatan bürokratlar, yine de İcra Direktörleri Kurulu’nun Türkiye ile ilgili toplantısının geciktirilebileceğini söylüyorlar. Bu konuda yetkinin Alman vatandaşı olan IMF Başkanı Hörst Köhler’de olduğunu belirten bürokratlar, gözden geçirme raporunda düzeltme yapılmasını isteyerek, toplantı tarihini geciktirerek veya Türkiye’yi gündeme almayarak gözden geçirmenin tamamlanmasını geciktirebileceğini dile getiriyorlar. 
     



 EKONOMİ 




























</TEXT>
</DOC>
