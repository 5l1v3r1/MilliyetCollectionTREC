<DOC>
<DOCNO> 133465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sonspo08.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Beşiktaş maçına odaklandı... 
</HEADLINE>
<TEXT>

     Birinci Süper Lig'in ikinci yarı hazırlıklarının son özel maçını Kocaelispor ile yapan Fenerbahçe'de, gözler hafta sonu Beşiktaş ile oynanacak derbi maça çevrildi. 
     Kocaelispor maçında forma giyen ve kadroda yer alan futbolcular günü izin yaparak geçirirken, dün akşamki karşılaşmanın kadrosunda bulunmayan futbolcular ile antrenman eksiği olan oyuncular çalışmalarını Samandıra Tesisleri'nde sürdürdü. 
     Takıma önceki gün katılan yeni transfer Rebrov ile Erhan, Serhat, Yusuf, İsmail ve yedek kalecilerden Recep, yardımcı antrenör Nurettin Yıldız ve kondisyoner Stefano Marrone yönetiminde idman yaptı. Ogün ve Ortega ise salonda çalıştı. 
     Sarı-lacivertliler, Beşiktaş derbisinin hazırlıklarını yarın sabah yapacağı antrenmanla sürdürecek. 
     İsrail ile oynanacak özel maç için Ümit Milli Takım aday kadrosuna çağrılan ve bugün Antalya'daki kampa katılacak olan kaleci Volkan, Tuncay ve Semih yarın yapılacak antrenmanda yer almayacak. 
     
     TARAFTAR REBROV'A GÜVENİYOR 

     Fenerbahçe'nin yeni transferi Ukraynalı Sergei Rebrov, taraftarlardan güvenoyu aldı. 
     İnternetteki ''www.fenerhaber.com'' adlı web sitesinde yapılan ankette oy kullanan 2 bin 243 taraftarın 2 bin 192'si, ''Rebrov'un Fenerbahçe'de başarılı olacağına inanıyor musunuz '' şeklindeki soruya ''evet'' yanıtı verdi. Ukraynalı golcünün başarısız olacağını savunan oyların sayısı ise 51'de kaldı. 
     





</TEXT>
</DOC>
