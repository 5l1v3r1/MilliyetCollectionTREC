<DOC>
<DOCNO> 103124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sondun14.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da sahte Euro paniği... 
</HEADLINE>
<TEXT>

     AB üyesi ülkelerde son aylarda ortaya çıkan sahte euro banknotları paniğe neden oldu. 
     Son aylarda 460 adet sahte euro banknotunun ele geçirildiğini belirten Avusturya polisi, kalpazanların sahte euroları özellikle sigara satan dükkanlar ile kalabalık büyük marketlerde piyasaya sürdüklerinin saptandığını açıkladı. 
     Viyana'daki bir otomatik para çekme makinesinden de sahte euro çıkması üzerine, kalpazanların sahte euroları bankalarda da değiştirmeye başladıklarının ortaya çıktığını belirten yetkililer, kalpazanların banknotların filigran ve güvenlik şeridi gibi bazı önemli özelliklerini büyük ustalıkla taklit ettiklerini, ancak banknotların sağ alt köşelerindeki renk değiştiren yansımalı rakamları taklit etmeyi henüz başaramadıklarını bildirdiler. 
     Avusturya Merkez Bankası Başkanı Gerhard Schulz de, banknotun hareket ettirilerek, sağ alt köşedeki rakamların mordan zeytin yeşili rengine dönüp dönmediğini kontrol ederek sahte paranın tespit edilebileceğini söyledi. 
     Schulz, yine de en güvenli yolun, banknotları ultraviyole ışın altında kontrol etmek olduğunu belirtti. 
     Avusturya polisi, özellikle 50, 100 ve 20'lik euro banknotlarının sahtelerinin basıldığını bildirdi. 
     Sahte banknotların daha çok ülkenin Çek cumhuriyeti, Slovakya ve Macaristan gibi doğu Avrupa ülkeleriyle komşu olan bölgelerinde ortaya çıkmasından yola çıkan polis, sahte euroların doğu Avrupa ülkelerinde basıldığını tahmin ediyor. 
     





</TEXT>
</DOC>
