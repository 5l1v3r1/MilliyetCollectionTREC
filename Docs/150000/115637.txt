<DOC>
<DOCNO> 115637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sonspo15.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim "Kazanmak için her türlü riske gireriz" 
</HEADLINE>
<TEXT>

     Galatasaray Teknik Direktörü Fatih Terim, Avrupa Şampiyonlar Ligi'nde yarın yapacakları Lokomotiv Moskova maçının önemini bildiklerini ifade ederek, ''Bu karşılaşmayı mutlaka kazanmak zorundayız'' dedi. 
     Fatih Terim, Florya Metin Oktay Tesisleri'nde futbolcuları kaptan Bülent ve Ergün ile birlikte düzenlediği basın toplantısında, Avrupa Şampiyonlar Ligi'ne iyi bir başlangıç yaptıklarını, ancak bu avantajı iyi kullanamayarak, Club Brugge'un puan olarak geriye düştüklerini belirterek, ''Yarınki maç artık çok daha önemli hale geldi. Bu maçı kazanarak önümüzü daha iyi görmek istiyoruz. Bugünkü durumumuz beklentilerimizi karşılamıyor, ancak futbolda herşeye hazır olmak zorundasınız. İyi konsantre olup, Lokomotiv Moskova'yı yenmek istiyoruz'' dedi. 
     
     ''KAZANMAK İÇİN HER RİSKE GİRİRİZ'' 
     Terim, Lokomotiv Moskava maçını kazanmak için her türlü riske gireceklerini bildirdi. 
     Bugüne dek her türlü riski zaten aldıklarını anlatan Terim, ''Ancak bu bir disiplin içinde olur. Bizim bir sistemimiz ve bunun bir felsefesi var. Oyun içinde ise taktik anlayışı değiştirebilirim'' diye konuştu. 
     
     ''FUTBOLCULARIM YÜKSEK TANSİYONA ALIŞIK'' 
     Avrupa Şampiyonlar Ligi'nde iç sahada kazanamamanın ve yapılan eleştirilerin futbolcular üzerinde rahatsızlık yarattığını belirten Terim, ancak oyuncularının böyle yüksek tansiyonlu maçlara alışık olduğunu söyledi. 
     Terim, beklenmedik yenilgilerin tahribat yaratabileceğini de vurgulayarak, ''Burada en büyük görevi seyircimiz yapacaktır. Taraftarlarımız, futbolcularımızın büyük hatalarını dahi yarın görmemezlikten gelmeli. Taraftarların anlayışlı olmalarına, desteklerine ve sıcak sevgilerine futbolcularımızın her zamandan daha fazla ihtiyaçları var. Oyuncularıma da güveniyorum, inşallah yarın onlarla iftihar edeceğiz'' diye konuştu. 
     Bu söylediklerinin kendisi için geçerli olmadığını da ileri süren Terim, ''Benim zaten taraftarlarımızla 25 yıllık güçlü bir bağım var. Bazı kötü niyetli kişiler, Altay maçından sonra söylediklerimi bilerek çarpıttılar'' dedi. 
     
     ''LOKOMOTIV MOSKOVA'DA DEĞİŞİKLİKLER VAR'' 
     Terim, Lokomotiv Moskova'nın bu haftaki lig maçını ertelettirerek karşılaşmaya verdiği önemi ortaya koyduğunu belirterek, rakiplerinin ilk maça oranla daha değişik bir kadroyla karşılarına çıkacağını anlattı. 
     Milli oyuncuları Pimenov'un yanı sıra Cesar ve Obiorah'ın da yarınki maçta oynayacağını kaydeden Terim, ''İlk maça oranla İstanbul'da roller değişik olacak. Bizim galibiyete ihtiyacımız var. İlginç olan onların da şansı sürüyor ve galip gelmeyi çok isteyecekler. Biz kazanmak isteyeceğiz, ancak bu ilk dakikadan itibaren bilinçsizce saldıracağız anlamına gelmez. Disiplinli bir oyun ortaya koyacağız'' açıklamasını yaptı. 
     
     ''KENDİ İŞİMİZİ KENDİMİZ HALLEDERİZ'' 
     Terim, Barcelona'nın Club Brugge ile yapacağı maça eksik bir kadroyla çıkacağı biçimindeki söylentilerle ilgilenmenin mantıklı bir yaklaşım olmadığını belirterek, şöyle devam etti 
     ''Böyle birşey zannetmiyorum. Ancak rahat durumdalar ve onlara kimse hangi oyuncuyu oynatacaklarını söyleyemez. İnşallah biz kendi işimizi kendimiz hallederiz. Barcelona, her zaman kazanmayı isteyen bir kulüptür.'' Öte yandan Terim, Sarr'ın yarınki maçta oynamasının zor gözüktüğünü, Batista'nın ise sakatlığının nüksetmemesi durumunda maçta oynayacağını sözlerine ekledi. 
     





</TEXT>
</DOC>
