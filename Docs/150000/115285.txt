<DOC>
<DOCNO> 115285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sonspo06.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu, Daum'a 7 puan fark attı... 
</HEADLINE>
<TEXT>

     Beşiktaş Teknik Direktörü Mircea Lucescu, geçen sezon takımın başında bulunan Christoph Daum'a ligin ilk 10 haftası sonunda tam 7 puan fark attı. 
     Mircea Lucescu döneminde geçen yıla oranla daha başarılı bir grafik çizen siyah-beyazlılar, ilk 10 hafta sonunda alınan galibiyet, puan ve yenilen gol sayısı bakımından Christoph Daum dönemini geride bırakmayı başardı. 
     Geçen sezon Daum ile ilk 10 haftada yalnızca 15 puan toplayabilen ''Kara Kartallar'', Lucescu ile aynı sürede 22 puana ulaştı. 
     Alman teknik adam yönetimindeki Beşiktaş, 2001-2002 sezonunun ilk 10 haftasında 3 kez sahadan yenilgiyle ayrılırken, Lucescu'nun Beşiktaş'ı ise yoluna yenilgisiz devam ediyor. Ayrıca Daum döneminde kalesinde tam 18 gol gören Beşiktaş, bu sezon ise 11 gol daha az yiyip, rakibine sadece 7 kez gol şansı tanıdı. 
     Siyah-beyazlılar, bu sezon yalnızca gol yollarında geçen sezona oranla daha başarısız bir performans sergiledi. 2001-2002 sezonunda 10 haftada rakip fileleri 24 kez havalandıran Beşiktaş, bu sezon ise 16 golde kaldı. 
     Beşiktaş, Daum ile ilk 10 hafta sonunda ligde 8. sırada yer alabilirken, Lucescu döneminde ise maç fazlasıyla ilk sıraya çıktı. 
     





</TEXT>
</DOC>
