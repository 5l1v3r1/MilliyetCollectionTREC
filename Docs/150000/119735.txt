<DOC>
<DOCNO> 119735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/soneko13.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Finansbank, Fiba Bank ile birleşiyor... 
</HEADLINE>
<TEXT>

     Finansbank Yönetim Kurulu Murahhas Azası Ömer Aras, Finansbank'ın ileriye dönük stratejisine uygun olarak grup içindeki etkin yönetim ve denetimin sağlanabilmesi ve verimliliğin artırılması amacıyla Fiba Bank'ın satın alınarak Finansbank A.Ş. ile birleştirilmesine karar verildiğini açıkladı. 
     Fiba Grubu şirketleri arasında hisse değişimi ve bu arada Fiba Bank'ın Finansbank çatısı altında birleştirilmesi kararı, Fiba Grubu bünyesindeki şirketlerden Borsa'ya gönderilen açıklamalarla kamuoyuna duyuruldu. 
     Finansbank'ın konuya ilişkin açıklamasında, Fiba Bank'ın Bankalar Kanunu ve diğer ilgili mevzuat uyarınca tüm aktif ve pasifleri ile birlikte Finansbank'a Bankaların Birleşme ve Devirleri Hakkında Yönetmeliliği'nin 18. maddesi çerçevesinde tasarruf mevduatı sigorta primi ve munzam karşılıklarla ilgili alınabilecek teşviklerden de faydalanmak amacıyla devredilmesi için çalışmalara başlanması ve bu amaç doğrultusunda Bankacılık Düzenleme ve Denetleme Kurumu'na BDDK ön izin alınması için başvurulmasına karar verildiği duyuruldu. 
     Finansbank hisse senedinin sırası, şirketten gelen açıklamanın duyurulabilmesi amacıyla geçici olarak işleme kapatıldı. Banka'nın işlem sırası, saat 10.10'dan itibaren yeniden işleme açıldı. 
     Finansbank'ın birleşmeye ilişkin kararının dünkü Yönetim Kurulu toplantısında alındığı bildirildi. 
     Bu arada, Finansbank'ın 9 aylık bilanço sonuçları ile Fiba Grubu iştiraklerinin 2003 yılı stratejilerinin açıklanması amacıyla düzenlenen basın toplantısında da, Finansbank Yönetim Kurulu Murahhas Azası Ömer Aras, Finansbank Yönetim Kurulu'nun, Banka'nın ileriye dönük stratejisine uygun olarak grup içindeki etkin yönetim ve denetimin sağlanabilmesi ve verimliliğin artırılması amacıyla Fiba Bank A.Ş.'nin tüm aktif ve pasifleriyle birlikte satın alınarak Finansbank A.Ş. ile birleştirilmesine ve bu amaçla ön izin alınması için BDDK'ya başvurulmasına karar verdiğini kaydetti. 
     





</TEXT>
</DOC>
