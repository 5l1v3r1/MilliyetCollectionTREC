<DOC>
<DOCNO> 142260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sonspo11.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüsnü Güreli Lucescu'ya ve futbolcularımıza inanıyoruz... 
</HEADLINE>
<TEXT>

     Beşiktaş, SS Lazio Roma ile yarın yapacağı UEFA Kupası çeyrek final ilk maçı için bu sabah İtalya'nın başkenti Roma'ya gitti. 
     Beşiktaş Kulübü İkinci Başkanı Hüsnü Güreli, Atatürk Havalimanı'nda yaptığı açıklamada, takımda sakat futbolcuların çok olmasının kendileri için bir dezavantaj olduğunu belirterek, ''Özellikle cezalı Zago'nun olmayışı bizim için çok önemli. Ama ilk maçın Roma'da yapılacak olması da bizim için avantajdır. Herşeye rağmen İtalya'dan iyi bir sonuç alarak döneceğimize inanıyorum'' dedi. 
     Teknik direktör Mircea Lucescu'nun sahaya iyi bir kadro çıkaracağını ve uygulayacağı taktikle sakat futbolcuların eksikliğini hissettirmeyeceğini vurgulayan Güreli, ''Lucescu, özellikle bu tip maçlarda çok başarılı. O bir tur hocasıdır. Lucescu'ya ve futbolcularımıza inanıyoruz. Lazio maçından beraberlik veya galibiyetle dönmeyi amaçlıyoruz. Orada 1 gol atarsak, İstanbul'daki maçta çok daha rahat oluruz'' diye konuştu. 
     Bu arada kulüp başkanı Serdar Bilgili ve yöneticilerin büyük bir bölümü, kafileyle birlikte Roma'ya gitti. 
     Ayrıca Futbol Federasyonu Başkanı Haluk Ulusoy, A Milli Takım Antrenörü Ünal Karaman da Beşiktaş ile birlikte Roma'ya uçtu. 
     Öte yandan siyah-beyazlı kulübün yöneticileri, SS Lazio Roma maçına eşlerini de götürdü. 
     
     ULUSOY ''TÜRKİYE'NİN KALBİ BİZİMLE OLACAK'' 

     Futbol Federasyonu Başkanı Haluk Ulusoy, Türkiye ve Beşiktaş adına çok önemli bir maça gittiklerini söyledi. 
     Ulusoy, Beşiktaş'ın, tarihinde ilk kez Avrupa kupalarında çeyrek final oynayacağını hatırlatarak, ''Bu bir milli davadır. Türkiye'nin kalbi bizimle olacak. Allah'ın da yardımıyla iyi bir sonuç alıp, ülkemize döneceğiz. Daha sonra da turu geçeceğiz'' dedi. 
     Irak'ta savaş çıkması durumunda İtalyanlar'ın rövanş maçını başka bir ülkeye aldırmak isteyebileceğinin sorulması üzerine de Ulusoy, ''Öyle birşeyin olması mümkün değil. Federasyonumuza UEFA'dan da bu hususla ilgili herhangi bir başvuru gelmedi. Rövanş maçı İstanbul'da yapılacak'' diye konuştu. 
     
     İBRAHİM VE TÜMER YOK 

     Beşiktaş'ta, sakatlıkları süren İbrahim ve Tümer, Roma'ya götürülmedi. 
     Bu iki futbolcunun yanısıra, statü gereği SS Lazio Roma karşısında oynayamayacak olan Maldarasanu ile uzun süredir sakat olan Bayram da Roma'ya gitmedi. 
     Kart cezası nedeniyle yarınki karşılaşmada oynayamayacak olan Zago ise kafileyle birlikte İtalya'ya gitti. 
     
     FUTBOLCULAR UMUTLU 

     Beşiktaşlı futbolcular, SS Lazio Roma maçı için umutlu konuştu. 
     İlhan Mansız, SS Lazio'nun UEFA Kupası'nda şimdiye dek karşılaştıkları en güçlü rakip olduğunu ifade ederek, ''Ancak ilk maçı dışarıda yapacak olmamız bizim için avantaj. Orada atacağımız 1 gol bize rövanş için büyük avantaj sağlar'' dedi. 
     Ahmet Dursun ise, hastalığının geçtiğini ve Lucescu'nun görev vermesi durumunda oynayabileceğini belirterek, ''Biz Roma'dan turu getirecek iyi bir skorla dönmek istiyoruz. Bunu da başaracağımıza inanıyorum'' dedi. 
     Yasin Sülün ise, sakatlığının henüz tam olarak geçmediğini, buna karşın SS Lazio Roma karşısında forma giymek istediğini vurgulayarak, ''Bu akşam yapılacak idmanda durumuma bakacağız. Arkadaşlarımı yalnız bırakmak istemiyorum. Ancak ileride bana sorun yaratacak bir sakatlık oluşacaksa, oynamayabilirim. Oradaki maça gelince, deplasmanlarda iyi sonuçlar alıyoruz. Eksiklerimize rağmen bu kez de aynı şey olacak'' diye konuştu. 
     Bu arada İtalyan futbolcu Giunti, ülkesindeki maça eşi ve çocuğunu da götürdü. 

     
</TEXT>
</DOC>
