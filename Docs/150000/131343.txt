<DOC>
<DOCNO> 131343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/ekonomi/eko03.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk işi nükleer santral 
</HEADLINE>
<TEXT>

Enerji Bakanı Hilmi Güler, nükleer santral konusunda, Türkiye’nin toryum kaynaklarının kullanılmasını sağlayacak bir model üzerinde çalıştıklarını söyledi 
     EKONOMİ SERVİSİ 

     Nükleer santrala karşı olmadıklarını belirten Enerji Bakanı Hilmi Güler bu konuda toryumun kullanılacağı bir model üzerinde durduklarını belirtti. 
     Önceki akşam CNN - Türk’te Editör programında Gürkan Zengin’in sorularını yanıtlayan Hilmi Güler, nükleer santralde farklı bir model uygulamayı düşündüklerini söyledi. Güler şöyle konuştu "Bizim Toryum madenlerimiz var. Toryum henüz nükleer santralda kullanılmadı. 2005’de ABD ve AB’nin kullanacağı ifade ediliyor. Bu konuda çok ciddi AR - GE araştırma - geliştirme çalışması başlatıyoruz. Türkiye Atom Enerjisi Kurumu, Etibank ve MTA ile toryuma bağlı olarak bir nükleer enerji çalışması yapıyoruz. Toryum, yerli hammadde olması nedeniyle bizi dışa bağımlılıktan kurtaracak." 
     Türkiye’de enerjinin yüzde 43’ünün doğalgaz, yüzde 26’sının hidrolik, yüzde 23’ünün de kömürden elde edildiğini belirten Güler, "Başka birşey yok. Nükleer sıfır, rüzgar ve güneş zaten yok. Dolayısıyla yumurtaların yarısını tek sepete toplamışız. Bu Türkiye’yi sıkıntıya sokacak. Milli güvenlik açısından büyük sıkıntıya sokacak. 2020’de dışa bağımlılık yüzde 80’e varacak" diye konuştu. 
     
Toryum nedir      Nükleer enerji santralları, uranyum ve plütonyum atomlarının çekirdeklerinin parçalanması sonucu elde edilen nükleer gücü kullanıyor. Toryum da bir nükleer enerji hammaddesi. Uranyum gibi toryum da doğada serbest halde bulunmuyor. Fakat 60 civarında mineralin içinde toryuma rastlanıyor. Toryuma dayalı nükleer santrallar henüz deneme safhasında. Türkiye’de Maden Tetkik Arama MTA Genel Müdürlüğü’nce geçmiş yıllarda yapılan aramalarda, Eskişehir - Sivrihisar - Kızılcaören yöresindeki nadir toprak elementleri ve toryum kompleks cevher yatağı saptandı. Malatya Hekimhan - Kuluncak’ta da mevcut benzer nitelikli toryum kaynağı olduğu belirtiliyor. 
     



 EKONOMİ 


















</TEXT>
</DOC>
