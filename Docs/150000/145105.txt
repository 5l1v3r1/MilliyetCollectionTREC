<DOC>
<DOCNO> 145105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sontur22.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet sözcüsü ''Türkiye'nin Irak'ta gizli bir niyeti yoktur'' 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Türkiye'nin Irak'ın toprak bütünlüğünden yana olduğunu belirterek, ''Irak'la ilgilenmemizin temel sebeplerinden birisi, insanidir. Türkiye'nin, Irak'la ilgili bu açıklananlardan gayrı gizli bir niyeti yoktur'' dedi. 
     Cemil Çiçek, Türkiye'nin Irak'ın kuzeyinde bulunması ve bulunacak olmasının, insani mülahazalarla ve terör endişesiyle'' olduğunu vurgulayarak, ''Bu maksatların temini için Irak'ta kuvvet bulundurmak hususunda kararı kendimiz vermekteyiz'' diye konuştu. 
     Çiçek, Bakanlar Kurulu toplantısının ardından, gazetecilere açıklamalarda bulundu. 
     Açıklamasında tarih ve saat telaffuz eden Çiçek, olayın çok süratle gelişen, boyutu olan bir olay olduğunu ve işin nerede durup durmayacağının bu saat itibariyle kestirilememesi nedeniyle tarih ve saat belirttiğini kaydetti. 
     Çiçek, ''Biz açıklama yapıyoruz. Bir saat sonra, iki saat sonra başka açıklama olduğunda Dün öyle söylendi bugün niye böyle söyleniyor tarzında hiç de hak etmediğimiz bir durumla karşı karşıya kalıyoruz. Onun için, bu yapacağım açıklamalar, 24 Mart 2003 saat 13.15 itibariyledir'' dedi. 
     Irak konusunun dinamik bir süreç olduğunu, bütün dünyanın ilgisinin bu bölgeye çevrildiğini ifade eden Çiçek, şunları söyledi 
     ''Bu sebeple, çok çeşitli kanallardan sizlere ve haber merkezlerine bilgi ulaşmaktadır. Maalesef bu bilgilerin ne kadarının doğru, ne kadarının yanlış, ne kadarının eksik, ne kadarının yönlendirmeye matuf olduğu yeteri kadar araştırılmadan ya da buna fırsat bulunmadan bu bilgiler, gerek Türkiye gerek dünya kamuoyuna açıklanmaktadır. Bu da ortada bir bilgi kirliliğini doğurmaktadır. 
     Dolayısıyla Irak süreciyle beraber vatandaşlarımız da böyle bir bilgi kirlenmesi ile karşı karşıyadır. Onun için, bundan sonra Dışişleri Bakanlığımız her gün, askeri makamlarımız da gerektiğinde sizleri bilgilendirmek üzere açıklamalar yapacaklardır. Ben de Bakanlar Kurulu toplantılarından sonra gerektiğinde sizlere bilgi vermeye çalışacağım.'' 
     
     IRAK POLİTİKASI 

     Türkiye'nin Irak politikasının açık olduğunu ve bu noktada hiç bir tereddüt bulunmadığını belirten Çiçek, sözlerini şöyle sürdürdü 
     ''Bunları muhtelif platformlarda açıkladık. Ancak milletimizin önünde bir kez daha vurgulamak istiyorum Eğer Türkiye'nin politikasında zikzak vardır, her gün politikaları değişiyor diyorsanız, şimdi değişmeyen, değişmemiş olan ve değişmeyecek olan hususları bir defa daha ifade ediyorum. 
     Biz, Irak'ın toprak bütünlüğünü istiyoruz. Bunu her vesileyle, her kademede dile getirmeye çalışıyoruz. 
     İkincisi, Irak'ın zenginliğinin tüm Irak halkına ait olduğunu ifade ediyoruz. Üçüncüsü, Irak halkının Araplar, Kürtler ve Türkmenler'den oluşan asli unsur ile diğer unsurlardan meydana geldiğini ifade ediyoruz. 
     Bunların hepsi, bizim kardeşlerimizdir. Tarihi beraberliğimiz olmuştur, kültürel beraberliğimiz vardır. Dolayısıyla orada meydana gelen gelişme, hem bu geçmişimiz hem de Türkiye'nin menfaatlerini yakından ilgilendirmesi açısından bizi ilgilendirmektedir. Dolayısıyla böylesine çok yönlü bağlarımızı olan bu insanlarla bizim ilgilenmemiz tabiidir, tarihi sorumluluğumuzun gereğidir, kardeşliğimizin gereğidir. Orada meydana gelecek her üzücü olay, önce bizi üzer, bizi rahatsız eder, vicdanımızı sızlatır. 
     1. Körfez Savaşı'ndan sonra gündeme gelen gelişmelere baktığımızda, 517 bin Iraklı göçmen Türkiye'ye sığınmak durumunda kaldığında, Türkiye'den başka da hiç kimse oradaki insanlara yardım elini uzatmamıştır. Belki uluslararası kuruluşlar nezdinde bir kısım beyanlar verilmiş, ancak iş maddi boyuta geldiğinde Türkiye'den başka hiç kimse oradaki insanların hakkını, hukukunun gözetme noktasında bir adım bile atmamıştır. 
     Dolayısıyla bizim Irak'la ilgilenmemizin temel sebeplerinden birisi, insanidir. Tarihinin belli bir döneminde kardeş olduğumuz ama ne yapalım ki kaderin cilvesi olarak da ayrı düştüğümüz bölgenin insanlarıdır. Türkiye, devlet olarak da, 59. Hükümet olarak da Irak meselesine böyle bakmaktadır. Türkiye'nin Irak'la ilgili bu açıklananlardan gayrı gizli bir niyeti yoktur. 
     Türkiye, burada barış istemektedir, huzur ve istikrar istemektedir. Hepimizi üzecek, Balkanlar'da yaşanan katliamların benzerlerinin bu bölgede olmasını istememektedir. 
     Bunlar esasen bizim ABD ile yaptığımız siyasi mutabakat müzakerelerinin ilkelerini oluşturmaktadır. Yazılı metinlere de geçmiştir ve karşılıklı olarak da teyit edilmiştir.'' 
     
     KUZEY IRAK VE TÜRKİYE 

     Türkiye'nin Irak'ın kuzeyinde bulunması ve bulunacak olmasının, 1. Körfez Krizi'nin tecrübelerinden de yola çıkarak insani mülahazalarla ve terör endişesiyle olduğunu vurgulayan Çiçek, şöyle konuştu 
     ''Bu durumu gerek ABD gerekse konuya ilgi duyan başka ülkelere de ifade etmişizdir, oralardan anlayış da görmüşüzdür. Bu maksatların temini için Irak'ta kuvvet bulundurmak hususunda kararı kendimiz vermekteyiz. ABD ile aramızda konuya ilişkin değerlendirme görüşmeleri, değişik kademelerde sürmektedir. Bugün de Sayın Bush'un temsilcisi Sayın Halilzad, Türkiye'ye gelmiş olacaktır. 
     Türkiye zaten ABD'nin oluşturduğu koalisyon ülkeleri içersindedir. Bunun sonucu olarak da 22 Aralık'tan itibaren yabancı ülkelerden kalkan ülkeler kendi hava sahamızı kullanmaktadır. 
     Ancak kendisi aktif olarak savaşın içinde değildir. Türkiye, ABD'nin müttefiki olarak, bu statüye de azami ölçüde değer atfederek, üzerine düşeni müzakerelerle gelinen noktayı dikkatle değerlendirerek yapmıştır. Bu noktada, tereddüt edilecek bir husus yoktur. 
     Bu işbirliği ve koordinasyon arzusunun sonucu olarak Silopi'de bir koordinasyon merkezi kurulmuş olup, Irak'ta muhalif unsurların temsilcileri de dahil işbirliği içinde çalışmaktadırlar. 
     Son olarak Türkiye, dostluğa, ittifaka, işbirliğine her zaman önem vermiş ve bunun gereğini de her türlü zorluğa rağmen yerine getirmiş bir ülkedir. Bu ülkenin geçmişte ve bugün katlandığı fedakarlıklar bu gerçeğin ispatıdır. 
     Türkiye, dünyada dostluğunu ispat etmiş çok az ülkeden biri olmanın onurunu yaşamaktadır.'' 


     




</TEXT>
</DOC>
