<DOC>
<DOCNO> 123820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sontur31.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Verheugen'in açıklamaları hayasızlık, çok çirkin" 
</HEADLINE>
<TEXT>

     AK Parti Genel Başkanı Recep Tayyip Erdoğan, AB'nin Türkiye'ye üyelik için müzakere tarihi verilmesiyle ilgili tutumunu eleştirerek, ''Öyle bir noktaya getirdiler ki, Kıbrıs'ı koz olarak kullanma gibi bir havaları var'' dedi. 
     Erdoğan, Washington'da konakladığı Monarch otelinin lobisinde gazetecilerle ayaküstü sohbet etti. 
     Sohbetten önce ABD'deki Musevi cemaatinin temsilcileriyle kısa bir görüşme yapan Erdoğan, görüşmede cemaat temsilcilerinin İsrail ve Türkiye ilişkilerinin artarak devam etmesi temennisinde bulunduklarını kaydetti. 
     Erdoğan, Musevi cemaati liderlerinin özel bir taleplerinin olmadığını, Türkiye için ABD'de de ellerinden geleni yaptıklarını, yapmaya da devam edeceklerini ifade ettiklerini söyledi. 
     Erdoğan, ABD Dışişleri Bakanı Colin Powell ile yaptığı görüşmenin de bir tanışma amacını taşıdığını ifade etti. 
     Savunma Bakan Vekili Paul Wolfowitz ile yaptığı görüşmede de ABD Başkanı George W. Bush ile yapacağı toplantının gündemini ele aldıklarını anlatan Erdoğan, Bush ile yapacağı görüşmede AB, Kıbrıs ve Irak konularının gündemde olacağını bildirdi. 
     Erdoğan, ''Danimarka Başbakanı Rasmussen'e yeni bir mektup verdiniz mi '' sorusu üzerine ''Hayır. Daha önce gönderilen mektubun orijinalini verdik. Tamamıyla birinci ve ikinci uyum paketiyle ilgili. Mektupta Kıbrıs yok'' yanıtını verdi. 
     Erdoğan, bir başka soruyu yanıtlarken de AB'nin Türkiye'ye üyelik için müzakere tarihi verilmesiyle ilgili tutumunu eleştirerek, ''Öyle bir noktaya getirdiler ki, Kıbrıs'ı koz olarak kullanma gibi bir havaları var'' dedi. 
     AB Komisyonu'nun Genişlemeden Sorumlu Üyesi Günther Verheugen'in Türkiye'nin 2013'ten önce AB'ye üye olamayacağı açıklamasını ''hayasızlık'' diye değerlendiren Erdoğan, ''Çok yanlış, çok çirkin bir şey. Öyle bir hakkı da yok. Bürokrat o, siyasi değil. Karar insanı değil. Adeta karar insanı gibi konuşuyor'' dedi. 
     Türkiye'ye somut bir tarih verilmemesi halinde köprülerin atılıp atılmayacağı sorusu üzerine Erdoğan, 13 Aralık akşamına kadar pazarlıkların süreceğini ifade ederek, ''O günkü konjonktürü incelememiz lazım. O ihtimal de neden olmasın. Hepsi ihtimaldir'' diye konuştu. 
     
     OLAĞANÜSTÜ GÜVENLİK ÖNLEMLERİ 
     Bu arada, Erdoğan ve heyetinin Washington temasları süresince olağanüstü güvenlik önlemlerinin alındığı gözlendi. İkamet edilen otel civarında çok sayıda sivil güvenlik ekibi görev yaparken Erdoğan'ın geçtiği güzergahlarda da trafiğin kesildiği görüldü. 
     





</TEXT>
</DOC>
