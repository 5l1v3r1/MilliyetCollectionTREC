<DOC>
<DOCNO> 133532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/guncel/gun02.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan’ın şubat ayı ortasında sunacağı yeni plan 
</HEADLINE>
<TEXT>
Ovalar Rumlara dağlar Türklere 
Kofi Annan, yeni haritasında Rumlara dağlık Karpaz yerine, Mesarya Ovası’ndan köyler bırakılmasını öneriyor 
     YORGO KIRBAKİ 

     Kıbrıs Çözüm Planı’nda yeni değişiklikler yapmaya hazırlanan BM Genel Sekreteri Kofi Annan, KKTC Cumhurbaşkanı Rauf Denktaş ile Rum Yönetimi lideri Glafkos Klerides’e, Rumlara Mesarya Ovası’ndan bazı köylerin bırakılmasını içeren yeni bir harita sunacak. 
     Atina Haber Ajansı’nın ANA Lefkoşa çıkışlı haberine göre, Annan’ın muhtemelen şubat ayı içinde taraflara sunacağı değiştirilmiş çözüm planında, Rum Milli Muhafız Ordusu’nun cephanesinin Yunanistan’ın Girit adasına nakledilmesi ve AB’nin Kıbrıs topraklarından askeri bakımdan yararlanması için Türkiye’den mutabakat alınması koşulunun getirilmesi de var. Annan’ın Güzelyurt Ovası’nın Rumlara bırakılması konusundaki ısrarını ise sürdürdüğü gözleniyor. 
     "Rum medya kaynaklarına" dayanılarak verilen habere göre, 18-20 Şubat’ta taraflara sunulması beklenen plandaki değişiklikler şunlar olacak 
     
     5 DEĞİŞİKLİK YAPILDI 
     1. Rumlara bırakılacak topraklarda 3 yıl olması öngörülen KKTC yönetimi süresi kısalacak. 
     2. 1960’taki garantörlük sistemi geçerli olacak ve garantör güçlere Türkiye, Yunanistan, İngiltere hem merkezi, hem de parça devletlere tek taraflı müdahale hakkı tanınacak. 
     3. Mesarya Ovası’ndan bazı köyler bırakılacak. 
     4. Rum Milli Muhafız Ordusu’nun cephanesi Girit’e nakledilecek. 
     5. AB Kıbrıs’tan askeri kolaylık istediğinde, Türkiye’nin mutabakatı alınacak. 
     



 GÜNCEL 






















</TEXT>
</DOC>
