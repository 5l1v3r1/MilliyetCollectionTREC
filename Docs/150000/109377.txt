<DOC>
<DOCNO> 109377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sontur27.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 12 kişi yedikleri mantardan zehirlendi 
</HEADLINE>
<TEXT>

     Silivri, Çatalca ve Bahçeşehir'de 12 kişi, yedikleri mantardan zehirlenerek hastaneye kaldırıldı. 
     Dün gittikleri piknik alanlarından mantar toplayan kişilerden 12'sinde, Silivri, Çatalca ve Bahçeşehir'deki evlerinde bu mantarları yedikten sonra mide bulantısı ve kusma gibi zehirlenme belirtileri ortaya çıktı. 
     Bunun üzerine çevre hastanelere kaldırılan bu kişiler, daha sonra İstanbul Üniversitesi İstanbul Tıp Fakültesi Hastanesi'ne sevk edildi. 
     Hastaneye kaldırılanlardan Huriye Erdi ile oğlu Hüseyin Erdi'nin sağlık durumlarının ciddiyetini koruduğu, diğer 10 kişinin hayati tehlikeleri bulunmadığı bildirildi. 
     Hastane yetkilileri, bazı vatandaşların daha ucuza malolduğunu düşünerek yabani mantarları topladıklarını kaydettiler. 
     Mantar zehirlenmelerinin tedavisinde karbon filtresi kullanıldığını, hastaların hemodiyalize alınıp diyaliz makinesine bağlandığını anlatan yetkililer, her hasta için sağlık durumuna göre 1 ile 4'er adet arasında karbon filtresi kullanıldığını ve bu filtrelerden her birinin fiyatının ise yaklaşık 800 milyon lira olduğunu vurguladılar. 
     Yetkililer, mantar zehirlenmelerinin, can kaybı meydana gelmese dahi pahalı ve zor bir tedavi gerektirdiğini söylediler. 
     





</TEXT>
</DOC>
