<DOC>
<DOCNO> 104991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/son/sonspo08.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Yönetim Kurulu, Divan toplantısını boykot etti... 
</HEADLINE>
<TEXT>

     Beşiktaş Kulübü Olağan Divan Kurulu Toplantısı İstanbul'da yapılırken, kulüp yönetim kurulu, toplantıyı boykot ederek katılmadı. 
     Kabataş Lisesi'nde gerçekleştirilen ve yaklaşık 85 divan üyesinin katıldığı toplantıda, Beşiktaş Kulübü Yönetim Kurulu yer almadı. 
     Divan kurulu başkanı Şeref Nasır, divan kurulu olarak, kulüp yönetim kuruluyla aralarında bir sorun olmadığını söyledi. Nasır, divan üyelerine yönelik yaptığı konuşmada, kulüp yönetim kuruluyla daha önceki divan kurulu yönetimi arasında bazı sorunlar yaşandığını belirterek, şunları kaydetti 
     ''Kulüp yönetim kurulu da bu nedenle aynı sorunların yaşanabileceğini öne sürerek, toplantıların basına kapatılmasını istedi. Ancak kulüp yönetim kurulundan bize toplantıların basına kapatılması yönünde yazılı bir dilekçe gelmedi. Ben bu yazılı dilekçeyi istedim. Kendileri bizim resen bu kararı almamızı istedi. Kulübümüzün anayasası niteliğinde olan tüzüğümüzde toplantıların yapılma şekli ortaya konulmuştur. Zaten biz 2 aylık bir yönetimiz.'' 
     
     KULÜP YÖNETİM KURULUNA ELEŞTİRİ 
     Bu arada divan kurulu üyeleri, kulüp yönetim kurulunun toplantıya katılmamasını eleştirdi. 
     Üyelerden Cengiz Kap, yönetim kurulunun toplantıya katılmamasının canını sıktığını söylerken Yalçın Çoğum, ''Yönetim kurulu keşke toplantıya katılsaydı. Beşiktaş'ın şampiyonluğu divan kurulundan geçer. Çözümü dışarda değil, burada arayalım'' dedi. 
     Selahattin Yıldız ise yönetimin toplantıya katılmamasının kendilerini üzdüğünü vurgulayarak, ''Herkes eşiyle, çocuğuyla kavga eder ama evini terketmez. Kulüp başkanımız Serdar Bilgili, son 3 toplantıya gelmiyor. Umarım bundan sonra gelir'' diye konuştu. 
     Üyelerden Latif Akça da, Beşiktaş'ın yararı için erken saatte toplantıya geldiklerini, ancak toplantıda olmayan yönetim kurulu hakkında konuşmanın doğru olmadığını dile getirdi. 
     Bu arada divan kurulunun gündeminde yer alan Beşiktaş Kulübü Yönetim Kurulu çalışmaları hakkında bilgi verilmesi, kulüp yönetiminin katılmaması nedeniyle gündemden çıkarıldı. 
     
     NEVZAT DEMİR, ARACI OLACAK 
     Divan kurulu üyelerinden Nevzat Demir, kurulun kendisine yetki vermesi durumunda, kulüp yönetim kurulunun gelecek toplantıya katılması için elinden geleni yapacağını söyledi. 
     Toplantıda yer almayan yönetim kurulunun, kendilerinin yüreğini dağladığını vurgulayan Demir, ''Divan kurulu üyelerinin bana yetki vermesi halinde kulüp yönetim kurulunun toplantıya katılmasını sağlamak için elimden geleni yaparım. Ayrıca Beşiktaş ile ilgili bazı konuları aile içinde konuşmak gerekiyor'' diye konuştu. 
     Divan kurulu üyeleri, Nevzat Demir'i bu konuşması nedeniyle alkışladı. 
     
     BORÇ 27 TRİLYON LİRA 
     Divan kurulu toplantısında, Beşiktaş Kulübü'nün 30 Haziran 2002 itibariyle borcunun 27 trilyon 726 milyar lira olduğu açıklandı. 
     Bu borcun 22 trilyon 6 milyar lirasının bankalara olduğu kaydedildi. Kulübün, mart 2002 itibariyle borcunun 23 trilyon 54 milyar lira olduğu, 3 ay içinde bu borcun 27 trilyon 726 milyar liraya yükseldiği ifade edildi. 
     Denetleme kurulu başkanı Uğur Balkan, kulübün borçlarının büyüdüğüne dikkati çekerken, divan kurulu üyelerinden Yalçın Çoğum, kulübün mali açıdan iyi yönetilmediğini savundu. 
     
     100. YIL ÇALIŞMALARI 
     Divan kurulu yönetiminde yer alan İlyas Tunaoğlu, toplantıda kulübün kuruluşunun 100. yıldönümü kutlamaları çalışmaları hakkında bilgi verdi. 
     Tunaoğlu, 100. yıl çalışmalarını yürüten komitenin, hazırladığı öneriyi yönetim kuruluna sunduğunu belirterek, ''Yönetim kurulu da bu teklifi kabul etti. 3 Eylül Salı günü bir toplantı daha yapılacak. 28 madde konusunda yönetim kurulu ile görüştük. Yönetim, programı kabul etti'' diye konuştu. 
     
     DEMİR'DEN STAT ÇAĞRISI 
     Ümraniye'deki BJK Nevzat Demir Tesisleri'nin yapımına büyük destek veren kurul üyesi Nevzat Demir, BJK İnönü Stadı'nın yapılmasına da destek verilmesi gerektiğini söyledi. 
     Demir, yönetim kurulunun stadın yapımının projelendirilmesi için Beşiktaşlı işadamlarıyla toplantı yapmayı düşündüğünü vurgulayarak, ''Yönetim kurulu bu toplantıda bize sunum yapacak. Stadın yapımı Beşiktaş'a yük getirmesin. Herkes ne kadar verebilirse bu stadı yapalım'' dedi. 
     Öte yandan toplantıda, divan kurulu başkanı Şeref Nasır, Beşiktaş'a hizmetlerinden dolayı üyelerden Nevzat Demir'e plaket verdi. 
     Nasır, yaptığı hizmetlerden dolayı Nevzat Demir'e teşekkür ederek, çalışmalarında başarılar diledi. 
     





</TEXT>
</DOC>
