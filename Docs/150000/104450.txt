<DOC>
<DOCNO> 104450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sonspo24.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray... ''Efsane'' kadro geri dönüyor... 
</HEADLINE>
<TEXT>

     Galatasaray'ın, 2000 yılında UEFA Kupası'nı kazandığı ''efsane'' kadrosundan Florya'ya dönüşler sürüyor. 
     Avrupa Şampiyonlar Ligi'nde 1999-2000 sezonunda H Grubu'nu 3. sırada tamamlayarak, yoluna UEFA Kupası'nda devam eden Galatasaray'da, hiç yenilgi alınmadan bu kupanın kazanılmasının ardından, teknik direktör Fatih Terim'in yanı sıra, birçok futbolcu için de Avrupa kapısı açılmış oldu. 
     Sarı-kırmızılıların başarısında büyük pay sahibi olan isimler, yurtdışına transfer oluşlarının ardından fazla bir süre geçmeden yeniden Florya Metin Oktay Tesisleri'ne dönmeye başladı. 
     İspanya'nın Real Sociedad takımına transfer olan Arif Erdem, yarım sezon sonra ''yuvaya'' dönüş yaparken, teknik direktör Fatih Terim de, AC Fiorentina ve AC Milan deneyimlerinin ardından sezon başında yeniden Galatasaray'ın başına geçti. 
     Sarı-kırmızılı takımın başarılarında büyük pay sahibi olan Ümit Davala'nın da Fatih Terim ile birlikte Galatasaray'a gelmesinin ardından, son olarak da geçen sezonun sonlarına doğru İngiltere'de Blackburn Rovers'ın yolunu tutan Hakan Ünsal, İstanbul'a dönüş yapan isim oldu. 
     
     AVRUPA RÜYASI ERKEN BİTTİ 

     Galatasaray'ın şampiyon kadrosundan Avrupa'nın çeşitli kulüplerine transfer olan futbolcular, istedikleri çıkışı yakalayamadı. 
     Galatasaray'a geri dönüş yapan Fatih Terim, Arif Erdem, Ümit Davala ve Hakan Ünsal'ın yanı sıra, İspanya'nın Real Mallorca takımında uyumsuzluk yaşayan Fatih Akyel de Fenerbahçe'nin kadrosuna dahil oldu. 
     Sarı-kırmızılı camiayla ters düşerek İtalya'nın FC Inter takımına transfer olan ve bonservisini FIFA yoluyla alan Hakan Şükür ise, geçen sezonu geçirdiği İtalya'nın AC Parma tarafından serbest bırakıldı ve henüz kendine bir kulüp bulamadı. 
     Ayrıca, Galatasaray'ın ''Süper Bücürler''i olarak adlandırılan oyunculardan Okan Buruk ile Emre Belözoğlu ise henüz FC Inter'de yeterince forma şansı bulabilmiş değil. 
     





</TEXT>
</DOC>
