<DOC>
<DOCNO> 129691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/yasam/ayas.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sisten 2003’ün ilk faciası çıktı 
</HEADLINE>
<TEXT>

Sis nedeniyle bir haftadır uçuş yapılamayan Diyarbakır havaalanına inmeye çalışan THY uçağı düştü. Faciada 6’sı yabancı 75 kişi ölü,5 kişi ise yaralı olarak kurtuldu 
     NACİ SAPAN, RAMAZAN YAVUZ, FERİT ASLAN, ÖZGÜR CEBE, ERDAL FIRAT Diyarbakır DHA - SİNAN TOROS, MUSTAFA BAKACAK, ASLI ÖKTENER, BÜLENT ÖZDEMİR İstanbul - FOTOĞRAFLAR YURTTAŞ TÜMER, AHMET DUMANLI 

     İstanbul - Diyarbakır seferini yapan RJ 100 tipi "Konya" uçağı, dün akşam Diyarbakır Havalimanı’na inişe geçtiği sırada düştü. Askeri havalimanı olması nedeniyle, hassas inişi sağlayan "ILS" sisteminin havaalanında bulunmadığı öğrenilirken, kaza öncesi kontrol kulesiyle kaptan pilot arasında geçen diyalogta "yoğun sis uyarısı" yapıldığı öğrenildi. Kaptan kuleye "görüş mesafesinde sorun yaşamadığı" yanıtı verirken, hemen ardından uçağın yere çarpması sırasında patlama meydana geldi. Tutuşan ve üç parçaya bölünen uçağın alev topuna dönüştürmesi sonucu, uçakta bulunan altısı yabancı 72 yolcu, üç bebek ve beş mürettebattan sadece beş kişi yaralı kurtulabildi. THY Genel Müdürü Yusuf Bolayırlı da, "Uçak büyük ihtimalle sis nedeniyle düştü" dedi. 
     İstanbul’dan 18.35’te havalanan TK 634 sefer sayılı Konya uçağı, saat 20.15 sıralarında Diyarbakır semalarına ulaştı. Kaptan pilot Alaattin Yunak yönetimindeki uçak, sivil uçuşların da yapıldığı 2. Taktik Hava Kuvvet Komutanlığı’nın pistine beş kilometre kala inişe geçerken, henüz bilinmeyen bir nedenle askeri bölgedeki boş alana düştü. Uçağın inişi sırasında havada sis bulunduğu, yatay görüş mesafesi 3.5 kilometre olmasına rağmen, dikey görüş mesafesinin çok düşük olduğu bildirildi. 
     Pilotun iniş sırasında radar alçalması istemeyerek VOR sistemiyle hassas olmayan yaklaşım sistemi alçalacağını bildirdiği ve yoğun sis bulunan Diyarbakır Havalimanı’nda görüş uzaklığının 3 mil civarında olduğu da kayıtlara geçti. 
     
     Alev topuna döndü 
     Uçağın düşmesinin hemen ardından bölgeye askeri ve sivil kurtarma ekipleriyle ambulanslar sevk edildi. Kaza yerine ilk olarak Hava Kuvvetleri Güvenlik Komutanlığı’na mensup uzman çavuşlar ulaştı. Kaza yeri, yoğun sis olması nedeniyle helikopterlerle aydınlatılırken, parçalar toplam 800 metrekarelik bir alana yayıldı. Ekiplerin müdahalesi sonucu, uçağın parçalarında çıkan yangınlar yarım saat içinde söndürüldü. Düştüğü anda alev topuna dönen ve sadece kuyruk bölümü sağlam kalan uçaktaki yolculardan Murat Karamutlu, Celal Toprak, Aliye İl, Gencer Güneş, Burak Altındağ ve iki yaşındaki Helin Kıran yaralı kurtuldu. Ancak küçük Kıran’ın gece geç saatlerde beyin ölümünün gerçekleşmesi nedeniyle ölü sayısı 75’e yükseldi. 
     
Üniversitenin spor salonu morga döndü...      Sivil uçuşların da yapıldığı Diyarbakır 2. Taktik Hava Kuvvet Komutanlığı’nın pistine inişe geçen uçak, askeri bölgedeki boş bir alana düşüp yanmaya başladı. Olaya müdahale eden askeri personel, ilk olarak yaralıları hastaneye ulaştırdıktan sonra derhal uçağın söndürme çalışmalarına başladı. Bir süre sonra RJ 100 söndürülmüştü ama geriye yanmış insan bedenleri ve koca bir enkaz kalmıştı. Enkazdan toplanan cesetler teşhis için Dicle Üniversitesi Spor Salonu’na götürülünce gözyaşı sel oldu. 
     
Bakan ceset torbası getirdi      Bir haftadır sis nedeniyle Diyarbakır’a uçak seferi yapılmıyordu. Ulaştırma Bakanı Binali Yıldırım, Diyarbakır’da düşen uçağın lokal sis nedeniyle düştüğünü açıklarken, şunları söyledi "Zaho Deresi civarında sulardan dolayı lokal yoğun bir sis oluşması, bu bölgenin en önemli problemlerinden biridir. Faciada bu sisin etkili olup olmadığı araştırılacak." Açıklamadan sonra Diyarbakır’a hareket eden Bakan Yıldırım, yanında ceset torbası da götürdü. 
     



 YAŞAM 

























</TEXT>
</DOC>
