<DOC>
<DOCNO> 143608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sondun20.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Annan belgesi canlanamaz" 
</HEADLINE>
<TEXT>

     KKTC Cumhurbaşkanı Rauf Denktaş, BM Genel Sekreteri Kofi Annan'ın Kıbrıs sorununun çözümü için sunduğu ve 10 Mart'ta Lahey'de yapılan görüşmelerde tarafların referanduma götürmeyi reddettiği planın bir daha ''canlanamayacağını'' belirterek, ''Bizim olmazsa olmazlarımızı Rum kabul etmediğine göre bu mümkün değil'' dedi. 
     Denktaş, Bayrak Televizyonu'nda BRT yayımlanan Akis programında gazetecilerin sorularını yanıtladı. Annan belgesinin, Rumlara Türkleri yok edeceği bir ortam yarattığına işaret eden Denktaş, şöyle konuştu 
     ''Şimdi ne olacak Temaslar devam edecek. Şimdiden diplomatlar Lahey'de ne olduğunu anlamaya çalışıyorlar. Annan belgesi canlanabilir mi Bunu öğrenmeye çalışıyorlar. Annan belgesi canlanmaz. Bizim olmazsa olmazlarımızı Rum kabul etmediğine göre, bu mümkün değildir. O halde ne olacak Biz yüz yüze görüşelim dedik. Bu derhal reddedildi. Yüz yüze görüşmezsek ne olacak Bizim işimiz var. Bu devleti daha iyiye, güzele götürmek... Hep birlikte ellerimizi kollarımızı sıvarsak, muhalefet de bu devamlı surette halkı tahrik edici davranışlardan vazgeçerek doğru dürüst muhalefet yapma görevini yaparsa, bir yerlere varabiliriz. Irak konusu açıklığa kavuşsun, Türkiye'ye de gidip bu konuları görüşeceğiz.'' Rum yönetimi lideri Tasos Papadopulos'la yüz yüze görüşme isteğinin devam ettiğini belirten Denktaş, bu konuda ısrarlı olduğunu söyledi. 
     
     İNGİLİZ ÜSLERİ VE İNGİLTERE'NİN TAVRI 
     İngiltere'nin adadaki üslerini garanti ve ittifak antlaşmaları çerçevesinde tuttuğunu ve aynı antlaşmalar çerçevesinde Türkiye'nin de Kıbrıs'ta somut ve kalıcı hakları bulunduğunu ifade eden Denktaş, ''Bu gerçekler bilindiği için, uluslararası antlaşmaların ihlal edildiğinin bilincindedirler. Bunun için de AB havucunu bize uzatarak, Kıbrıs'ı AB'ye taşımaya, Türkiye'nin ve bizim buradaki haklarını ortadan kaldırmaya çalışmaktadırlar'' ifadesini kullandı. 
     Kendilerine uygulanan baskılara AB için boyun eğmeyeceklerini ve Türkiye'nin de tavrının bu yönde olduğunu belirten Denktaş, şöyle dedi 
     ''İngilizler, Kıbrıs sorununun başından beri taraf olmuşlardır. Kendi üslerine zarar gelmesin diye Rumlara destek veren bir tutum izlemişlerdir. İngiltere'nin Kıbrıs'taki Yüksek Komiseri Lyn Parker , Lahey sonrası burada bazı siyasilerle yaptığı görüşmelerde, 'Bu liderlik sizde var olduğu sürece Kıbrıs meselesi halledilemez' demiş. Bu, diplomatik teamüllerle bağdaşan, bir diplomata yakışan bir tavır biçimi değildir ve kabul edilemez.'' 
     
     ''AYRILIK KABUL EDİLMELİ'' 
     Adada tarafların ayrıldıkları kabul edilerek yeniden ortaklık yolunun açılabileceğine işaret eden Denktaş, şöyle devam etti 
     ''Dünyada etnik çatışmalar yaşanan yerlerde yeni çatışmalar yaşanmaması için ayrılmaları sağlanmıştır. Etnik kavgalar sonrasında taraflar yeniden iç içe sokulamaz. Bunu uzmanlar böyle söylüyor. Ayrılık esastır. Ayrıldıktan sonra taraflara güven gelirse ve iyi komşuluk ilişkileri çerçevesinde konuşup anlaşırlarsa işbirliği yapabilirler. Yoksa dışarıdan bir müdahale ya da zorlamayla bir şey yapılmaz. Böyle bir zorlama aksi netice verir.'' Denktaş, Kıbrıs Rum yönetiminin Kıbrıs Türklerinin sözde desteklenmesi amacıyla almayı planladığı bazı sosyal ve ekonomik ''önlemlere'' de değinerek, ''Yapsınlar görelim. Bizim de yapacağımız işler var'' dedi. Denktaş, iki taraf arasında işbirliğinin sağlıklı zeminde oluşması için Kıbrıs Türklerine uygulanan ambargonun kalkması gerektiğinin altını çizdi. 
     
     ''MUHALEFET ARABULUCULARI YANILTTI'' 
     Kıbrıs Türk muhalefet partilerinin arabulucuları yanılttığını kaydeden Denktaş, şöyle konuştu 
     ''Onlara 'Siz Denktaş'ı dinlemeyin, Türkiye'yi ikna edin, onlar Denktaş'ı ikna eder, Türkiye'ye söyleyin, baskı yapsın. Denktaş boyun eğer' diye diye onları kandırdılar. En son bize bilgi geldi, Annan'a bir lider 'Referandum istersen sen Türkiye'ye bak, Türkiye bir emir versin, bu iş olur' demiştir. Böyle diye diye herkes yolunu şaşırdı.'' BM Genel Sekreteri'nin Kıbrıs Özel Temsilcisi Alvaro De Soto'nun, BM Güvenlik Konseyi'ne vereceği raporda Genel Sekreter'in prestijini korumaya özen göstermesi ve dengeli olması gerektiğini ifade eden Denktaş, ''Kendisi Lahey'de çok hırpalandı diye benim aleyhime yazmamalı. İstediği kadar benim aleyhime yazabilir, ama yazmamalı. Dengeli olmalı eğer Genel Sekreter'in prestijini düşünüyorsa. Çünkü rapor, Genel Sekreter adına yazılacak. Genel Sekreter'in Lahey'de yaptığı açıklama dengeliydi, ama De Soto daha sonra yaptığı açıklamayla bunu altüst etti. Genel Sekreter'in buna izin vermemesi lazım'' diye konuştu. 
     Kıbrıs sorununun çözümü yönünde ortaya konulan tarihlerin yapay olduğunu kaydeden Denktaş, ''Ortaya konulan tarihler yapaydır, 16 Nisan da öyledir. 2004 Mayısına kadar zaman vardır. Bunu yabancılar da söylüyor'' dedi. 
     
     PASAPORT KONUSU 
     KKTC Cumhurbaşkanı Denktaş, AB'nin, bütün Kıbrıs'ı üyeliğe aldığı iddiasında olması halinde, kendilerine de pasaport vermek mecburiyetinde olduğunun altını çizerek, ''Biz de kendi halkımıza engel koymazsak, gider alır pasaportunu nereden isterse, bal gibi geçinir'' dedi. 
     Annan planının, 16 Nisan'da yapılacak olan, Rum tarafının AB'ye giriş sözleşmesine eklenmesi konusunda ortaya konulan görüşlerle ilgili olarak da Denktaş, ''Sanırım AB'de, iktidarın kabul etmediği, böyle tartışmalı bir belgeyi eklemek suretiyle bir yere varılamayacağını bilecek kadar akıllı insanlar vardır'' ifadesini kullandı. 
     Denktaş, Meclis'i boykot kararı alan muhalefet partilerine de ''Meclis'e dönün'' çağrısı yaptı. Denktaş, ''Muhalefet meclise dönmelidir. Düşmanlıkla, kavgayla, küsmekle bir yere varılamaz. Diyalogla bir yere varılabilir. Diyalog önemlidir. Önümüzde yapılacak çok işler var. Siyaset, ilkeler temel alınarak yapılmalı. Kişilere endeksli siyaset yapılmamalı. Gerekirse ülkede yeni bir sistem için iktidar ve muhalefet bir araya gelmeli'' diye konuştu. 
     





</TEXT>
</DOC>
