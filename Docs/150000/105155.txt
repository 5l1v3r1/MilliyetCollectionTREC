<DOC>
<DOCNO> 105155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sontur13.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
SP "Seçimi erteletecek hiçbir hareketin yanında değiliz" 
</HEADLINE>
<TEXT>

     Saadet Partisi SP Grup Başkanvekili Ömer Vehbi Hatipoğlu, partisinin 3 Kasım'da yapılması kararlaştırılan seçimi erteletecek hiçbir hareketin yanında ve arkasında olmadığını, gizli veya açık destek vermediğini ve vermeyeceğini belirtti. 
     Hatipoğlu, SP Genel Merkezi'nde düzenlediği basın toplantısında, gündeme ilişkin değerlendirmelerde bulundu. 
     Milletvekili adayı tespit çalışmalarının bugün başladığını kaydeden Hatipoğlu, 5 Eylül Perşembe gününe kadar 81 ilin aday listelerini hazırlayacaklarını ve bu listeleri 11 Eylül'de Yüksek Seçim Kurulu'na sunacaklarını bildirdi. 
     Seçim hazırlıklarına değinen Hatipoğlu, geçen hafta SP il ve ilçe örgütleri ile köy ve mahalle temsilcilerinin katılımıyla toplantılar yaptıklarını söyledi. ''Bu toplantılara katılan köy ve mahalle temsilcilerinin sayısı 120 bindir'' diyen Hatipoğlu, ''teşkilat açısından en güçlü ve en büyük parti olduklarını'' savundu. 
     Hatipoğlu, 20-30 Eylül 2002 tarihleri arasında sandık temsilcileriyle toplantı yapacaklarını söyledi. 
     
     ''YANINDA DEĞİLİZ'' 
     Hatipoğlu, seçim tarihinin ertelenmesine ilişkin spekülasyonlar yapıldığını kaydederek, ''SP, 3 Kasım seçimini erteletecek hiçbir hareketin yanında olmamıştır, arkasında olmamıştır, gizli veya açık destek vermemiştir, vermeyecektir'' dedi. 
     Bu yönde başta genel başkanları olmak üzere diğer yöneticiler tarafından açıklamalar yapıldığını kaydeden Hatipoğlu, buna karşın SP'nin ''seçimi erteleme girişimlerinin yanında yer aldığı'' yönünde haberler çıktığını ifade etti. Hatipoğlu, ''Bunu yalanlıyorum. SP'nin hiçbir mensubu böyle bir işin içinde olmamıştır, olmayacaktır. Biz, 3 Kasım seçiminin, Türkiye'nin şu anda içinde bulunduğu ekonomik bunalıma çözüm getirici bir kadroyu iktidara taşıyacağına inanıyoruz'' diye konuştu. 
     Hatipoğlu, bugün Dünya Barış Günü'nün kutlandığını da hatırlatarak, çatışmaların sona ermesini, barış ve huzur sağlanmasını diledi. 
     
     ''İTTİFAK YAPMAYIZ'' 
     Bir gazetecinin ''SP, HADEP ile ittifak yapacak mı '' sorusunu, Hatipoğlu, şöyle yanıtladı 
     ''SP, hiçbir partiyle ittifak yapmaz. SP, tek başına ve kendi amblemi altında seçime katılacaktır. Bizim bunu defalarca ifade etmemize rağmen birileri ittifaklar yakıştırıyor. Kaldı ki, Siyasi Partiler Kanunu ve Seçim Yasası'na göre iki partinin ittifak yapması da mümkün değildir, partilerin kapatılma nedenidir. Dolayısıyla ittifak söz konusu değildir. 
     SP milletvekili adaylarını tespit ederken, temel ilkelerine uygun kişilerin tamamını elbette ki kendi listelerinden aday göstermek isteyecektir. Barıştan, özgürlükten, Türkiye'nin bölünmez bütünlüğünden yana, mandacı zihniyete karşı bütün insanlara kapımız sonuna kadar açıktır. Aday göstereceğimiz milletvekili adaylarımızın geçmişte hangi siyasi partilerle ilişki içinde olduğu, bizi pek fazla ilgilendirmeyecektir, bugünkü tavırları ilgilendirecektir.'' 
     





</TEXT>
</DOC>
