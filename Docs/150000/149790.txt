<DOC>
<DOCNO> 149790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sonspo19.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayserispor'da Kapsal gitti, Çapanoğlu geldi... 
</HEADLINE>
<TEXT>

     İkinci Futbol Ligi A Kategorisi takımlarından Kayserispor'da yönetim, Teknik Direktör Reha Kapsal ile sözleşmeyi karşılıklı feshetti. 
     Basın Sözcüsü Musa Soykarcı, düzenlediği basın toplantısında, Büyükşehir Belediyesi Ankaraspor maçında farklı yenilmelerine rağmen Birinci Süper Lig umutlarının sürdüğünü kaydetti. 
     Çaykur Rizespor maçından önceki 4 maçta galip geldiklerini anımsatan Soykarcı, şunları söyledi 
     ''Reha Kapsal, teknik direktörlük kursuna katıldığı için son 2 haftadır takıma gereken önemi veremiyordu. Bizim için hayati önem taşıyan Çaykur Rizespor ve Büyükşehir Belediyesi Ankaraspor maçlarını kayıpla kapattık. Bu sebepten dolayı Kapsal ile sözleşmemizi karşılıklı feshettik. Ligin kalan bölümü ve gelecek sezon için Mustafa Çapanoğlu ile anlaştık. Kalan 6 maç sonunda amacımıza ulaşamazsak bundan Çapanoğlu'nu sorumlu tutmayacağız.'' Kayserispor'un yeni teknik direktörü Mustafa Çapanoğlu da Büyükşehir Belediyesi Ankaraspor karşısında alınan yenilgiden dolayı karamsar bir tablo çizildiğini belirterek, şöyle konuştu 
     ''Yönetim tarafından bu göreve layık görüldüm. Elimden gelen çabayı harcayacağım. Önümüzde 6 maç var ve 18 puan kazanabiliriz. Elimizdeki kadroyla bunu yapabilecek güçteyiz. Bu maçları kazanıp, rakiplerimizin puan kaybetmesini bekleyeceğiz. Türkiye liglerinde son saniyelere kadar her şey değişebilir. Camia olarak kenetlendiğimizde, bunu başarmamamız için bir neden yok.'' 
     





</TEXT>
</DOC>
