<DOC>
<DOCNO> 101693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sontur08.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Balıkesir'deki orman yangınını söndürmek için uçak kullanılacak 
</HEADLINE>
<TEXT>

     Orman Genel Müdürü Cahit Nasırlı, Balıkesir'in Kepsut İlçesi yakınlarında dün başlayan orman yangınının kontrol altına alınmasına çalışıldığını, büyük ölçüde bunun sağlandığını bildirdi. 
     Orman Genel Müdürü Nasırlı, Balıkesir Orman Bölge Müdürü Muhittin Karabağlı ile birlikte, yangından en fazla zararı gören Sarıfakılar Köyü'nde incelemelerde bulundu. Nasırlı, gazetecilere yaptığı açıklamada, yangın sahasını bu sabah helikopterle iki kez dolaştığını söyledi. İlk tespitlerine göre, yangından zarar gören alanın yaklaşık 1500 hektar olarak göründüğünü ifade eden Nasırlı, ancak bu alanın içinde tarım arazileriyle bozuk orman sahalarının bulunması nedeniyle, zararın sanıldığı kadar büyük olmadığını, yangının bölgedeki verimli ormanlık arazide herhangi bir hasara yol açmadığını bildirdi. 
     
     KAYSERİ'DEN C-130 SÖNDÜRME UÇAĞI GELİYOR 
     Nasırlı, yangının şu anda büyük ölçüde kontrol altında olduğunun söylenebileceğini belirterek, şöyle konuştu 
     ''Yangın çok büyük. Ancak, orman hasarı açısından önemli değil. Tek üzüntümüz, can kaybı yaşanmış olması. Şu anda, yangın kontrol altında diyebiliriz. Sadece, Mezitler ve Sarıfakılar mevkiileri kritik nokta olarak duruyor. Ancak, bu noktalarda da, sürekli havadan müdahaleler devam ediyor. Kayseri'den C-130 tipi bir yangın söndürme uçağı da, müdahale için yola çıktı.'' Nasırlı, deprem gibi orman yangınlarının Türkiye'nin bir ''gerçeği'' olduğunu anlatarak, amaçlarının en az hasarla bu felaketleri atlatmak olduğunu kaydetti. 
     Orman Genel Müdürü Cahit Nasırlı, daha sonra yangında yaşamını yitiren Bedriye ve Süleyman Barut'un yakınlarına başsağlığı dileğinde bulundu. 
     





</TEXT>
</DOC>
