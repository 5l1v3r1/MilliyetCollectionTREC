<DOC>
<DOCNO> 111783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sondun04.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum lider Klerides "1974'ten sonra çok taviz verdik" 
</HEADLINE>
<TEXT>

     Kıbrıs Rum yönetimi lideri Glafkos Klerides, ''Kıbrıs sorununun çözümü için, 1974'ten sonra çok taviz verdiklerini'' iddia etti. 
     Klerides, İkinci Dünya Savaş Gazileri Dünya Federasyonu Avrupa İşleri Daimi Komitesi'nin Kıbrıs Rum kesiminde yapılan 18. dönem toplantısına gönderdiği ve Rum Savunma Bakanı Sokrates Hasikos tarafından okunan mesajında, ''Kıbrıs sorununa çözüm bulunması çabalarının Türkiye'nin uzlaşmazlığına çarparak kösteklendiğini'' ileri sürdü. 
     Klerides, ''Kıbrıs Rum tarafı 1974'ten beri Kıbrıs sorununun temel konularında birçok tavizde bulunarak, samimi ve hararetli bir şekilde adil ve yaşayabilir bir çözüm arayışındadır'' iddiasında bulundu. 
     İkinci Dünya Savaşı sırasında 33 bin Kıbrıslı gönüllünün müttefik kuvvetler saflarında yerini aldığını anlatan Klerides, şöyle devam etti 
     ''Aynı değerlere inanan Kıbrıslı Rum ve Türkler, adalet, özgürlük ve demokrasiyi savunmak için müttefikler safında savaştılar. Kıbrıslı Türkler, Kıbrıslı Rum vatandaşlarıyla yan yana ortak bir vizyonla, barışı arayarak savaştılar. İkinci Dünya Savaşı sırasında görevimizi yapmış olmaktan dolayı pişman değiliz ve özgürlüğe yaptığımız katkıyı gururla izliyoruz. Uğruna savaş verdiğimiz şeylerden daha fazlasını istemiyoruz. Biz Kıbrıslılar, adamızda ve bütünüyle halkımız için, adalet uğruna müttefiklerin kanlarını döktükleri aynı zeminde mücadele etmekten geri kalmayacağız. En sonunda haklı sona ulaşacağımıza hiçbir şüphem yoktur.'' 
     





</TEXT>
</DOC>
