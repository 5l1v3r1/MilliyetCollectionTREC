<DOC>
<DOCNO> 107185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sondun08.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilim adamları, laboratuvarda cinsel organ yetiştirdi 
</HEADLINE>
<TEXT>

     ABD'nin Massachusetts eyaletindeki Harvard Üniversitesi Tıp Fakültesi bilim adamları, laboratuvarda tavşan penisinin erektil dokularını yetiştirdiler. 
     New Scientist dergisinin haberine göre, tavşanın cinsel organından alınan erektil doku hücrelerini bir iskelet etrafında laboratuvar ortamında yetiştiren bilim adamları, yetiştirdikleri parçayı tavşana naklettikten sonra hayvanın çiftleşebildiğini gözlediler. 
     Bir sonraki adımın, penisi tamamıyla laboratuvar ortamında yetiştirmek olduğunu bildiren bilim adamları, bu yöntemin ileride, yaralanmalar sonucu cinsel organını kaybeden erkek hastalarda veya penis anomalisiyle dünyaya gelen bebeklerde kullanılabileceğini belirttiler. 
     Laboratuvar ortamında yetiştirilen doku nakli yapılan tavşanların sperm ürettiklerini ve çiftleştiklerini, nakledilen dokunun kendi hücrelerinden yetiştirilmesi nedeniyle vücudun bu parçayı reddetmediğini belirten bilim adamı Anthony Atala, yöntemin zaman içerisinde insanlığa hizmet edebileceğini söyledi. 
     New Scientist dergisi, yöntemin ileride, cinsel organının boyutundan memnun olmayan erkeklerde de kullanılabileceğini yazdı. 
     





</TEXT>
</DOC>
