<DOC>
<DOCNO> 140565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/soneko44.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li gümrükçüler, Avrupa limanlarını kontrol altına aldı 
</HEADLINE>
<TEXT>

     Amerikalı gümrükçüler, Avrupa'nın en büyük limanları olan Hollanda'nın Rotterdam ve Belçika'nın Anvers limanlarını kontrol altına aldılar. 
     ''Konteyner Güvenlik İnisiyatifi Container Security Initiative-CSI '' adı altında bir anlaşma metni oluşturarak, 11 Eylül sonrasında terörizme karşı alınan önlemleri buna gerekçe gösteren ABD, Avrupa limanlarından ABD'ye taşınan malları, varış noktasında değil, hareket noktasında kontrol ediyor. Amerikalılar, kitle imha silahlarının ülkelerine sokulmasını engellemek amacından söz ediyorlar. 
     Belçika'nın Anvers limanında göreve başlayan 5 Amerikalı gümrükçü, gemilere yüklenen konteynerleri, beraberlerinde bulundurdukları yüksek teknoloji cihazlarını da değerlendirerek denetliyorlar. 
     Belçika Maliye Bakanı Didier Reynders, Amerikalı gümrükçülerin Anvers'te bugün göreve başlamaları nedeniyle yaptığı konuşmada, CSI anlaşmasının Amerikan halkına güvenlik sağlamakla kalmadığını, ticari ilişkileri kolaylaştırdığını savundu. 
     Reynders, ''Amerikalıların katkısı sayesinde yüksek teknoloji olanaklarından yararlanıldığını'' da anlatarak, ''Amerikalılar tarafından önceden kontrol edilen konteynerlerin ABD'ye daha süratli giriş yaptıklarını'' söyledi. 
     
     AB KOMİSYONU KARŞI ÇIKIYOR 
     Belçikalı Bakan, ABD ile bu tür bir anlaşmayı ilk yapanların Hollandalılar olduğunu, Fransa, Almanya, İngiltere, İtalya, İspanya ve İsveç'in de ''aynı yolu izlediklerini'' ifade etti. 
     Belçikalı gümrükçüler, Amerikalılara ''özel kayıt ve bilgilerin gösterilmediğini'' duyurdular. 
     AB Komisyonu, bazı AB ülkelerinin ABD ile yaptıkları söz konusu ikili anlaşmalara karşı çıkıyor. 
     Belçika, ABD ile bu tür anlaşmayı, ''ulusal yasaların yetkileri çerçevesinde'' yaptığını belirterek, AB'nin müdahale edemeyeceğini savunuyor. 
     ABD'nin, CSI anlaşması imzalamaya yanaşmayan ülkelerden gelen malları limanlarında bekleterek sorun çıkardığı ve bu ülkelere yoğun ekonomik baskı yaptığı ifade ediliyor. 
     





</TEXT>
</DOC>
