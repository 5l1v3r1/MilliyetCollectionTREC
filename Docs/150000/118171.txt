<DOC>
<DOCNO> 118171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/siyaset/siy07.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis, iki partiye 1 numara büyük geldi 
</HEADLINE>
<TEXT>

Geçmiş dönemde TBMM’de yedi parti grubu vardı ve bu yüzden toplantı salonu sıkıntısı yaşanıyordu. Meclis’e sadece AKP ve CHP girince, grupların salonları boş kaldı 
     GÜNSELİ ÖNAL Ankara 

     TBMM’de son dönemde parti sayısının yediye çıkması üzerine gruplara oda bulmakta zorlanan yönetim, 3 Kasım’daki seçimlerde ipi sadece iki parti göğüsleyince rahat nefes aldı. AKP ve CHP’ye, parti gruplarına ayrılan ikinci katın tamamının tahsis edileceği belirtildi. 
     AKP kurulunca, bazı idare amirleri ile komisyonların odalarının bulunduğu birinci katın bir köşesinde, adeta gecekondu gibi yapılan eklemelerle oluşturulan odalardaki görevliler de seçim kaybeden vekiller gibi eşya topluyor. Ancak eski vekiller Meclis’ten ayrılmak için toplanırken AKP’nin grup görevlileri ikinci kata taşınmaya hazırlanıyor. AKP’ye ikinci katta, DYP ve ANAP’ın grup odalarının bulunduğu koridordaki tüm odalar tahsis edilecek. CHP de isterse bu koridorun devamında bulunan ve MHP ile DSP’nin kullandığı tüm odaları kullanabilecek. Bu durumda bile bu iki bölümün ortasında kalan SP’ye ait grup odaları boş kalacak. 
     İktidar kulisinin olduğu bölümdeki büyük salonu artık AKP kullanacak. CHP ise muhalefet kulisindeki salonu kullanabilecek. 
     



 SİYASET 














</TEXT>
</DOC>
