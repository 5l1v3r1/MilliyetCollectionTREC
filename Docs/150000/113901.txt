<DOC>
<DOCNO> 113901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sonspo01.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ile Denizlispor ligde yarın 23. randevuda 
</HEADLINE>
<TEXT>

     Beşiktaş ile Denizlispor, yarın yapacakları maçla birlikte Birinci Süper Futbol Ligi'nde 23. kez karşı karşıya gelecek. 
     2 ekip arasında 23 Ağustos 1983'te Ali Sami Yen Stadı'nda yapılan ve 3-1 Beşiktaş'ın üstünlüğüyle tamamlanan karşılaşmayla başlayan rekabette, bugüne dek 22 lig maçı yapıldı. 
     Bu maçların 12'sinde siyah-beyazlılar sahadan galip ayrılırken, Denizlispor ise 3 galibiyet alabildi, 7 maç ise berabere sonuçlandı. 
     Geride kalan maçlarda ''Kara Kartallar''ın toplam 36 golüne karşılık, ''Horozlar'' 21 gol kaydetti. 
     
     DENİZLİ'DE DE BEŞİKTAŞ ÜSTÜN 
     Beşiktaş, genel toplamdaki üstünlüğünü, Denizli'deki maçlarda da sürdürdü. 
     Siyah-beyazlılar, Denizli'deki 11 maçın 6'sını kazanırken, 2 kez yenildi, 3 kez de berabere kaldı. 
     Denizli'de siyah-beyazlıların 19 golüne, yeşil-siyahlılar 10 golle karşılık verdi. 
     
     SON 4 LİG MAÇI BERABERE 
     Beşiktaş ile Denizlispor takımları arasında yapılan son 4 lig maçında taraflar birbirlerine üstünlük kuramadı. 
     Rakibini ligde en son 1999-2000 sezonunun 2. yarısında Denizli'de 2-0'lık sonuçla yenen siyah-beyazlılar, 2000-2001 sezonunda 1-1 ve 2-2, geçen sezon da 3-3 ve 2-2 berabere kaldı. 
     





</TEXT>
</DOC>
