<DOC>
<DOCNO> 145826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/ekonomi/eko05.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Metro Türkiye’de frene basıyor 
</HEADLINE>
<TEXT>

Irak savaşının sonucunu ve ekonomideki gelişmeleri görmek istediklerini belirten Metro AG CEO’su Körber, Türkiye’de frene basmaktan başka çare yok’ dedi 
     AYFER YILDIZ Duesseldorf 

     Metro Group Yönetim Kurulu Başkanı ve CEO’su Hans Joachim Körber, Türkiye ile ilgili iyimserliklerini koruduklarını ancak şu anda agresif yatırımlarda bulunmanın doğru olmadığını söyledi. 
     Metro AG Holding’in 2002 bilanço sonuçlarını açıkladığı toplantıda konuşan Körber, "Türkiye’nin geleceğine inanıyoruz. Ancak gerçekçi olmak gerekirse Türkiye’de frene basmaktan başka çare yok" diyerek, Irak savaşının sonucunu ve ekonomideki somut gelişmeleri görmek istediklerini belirtti. 
     
     Kriz yönetim merkezleri 
     Körber, kısa bir savaş olacağı görüşüyle hareket ettiklerini, faaliyet gösterdikleri her ülkede kriz yönetim merkezleri bulunduğunu, şu anda müdahale için neden görmediklerini, ancak güvenlik tedbirinin alındığını söyledi. Körber, sektörde yaşanan olumsuz gelişmelere rağmen grubun 2002’de satışlarının yüzde 4 artarak 51.5 milyar euroya ulaştığını söyledi. Türkiye cirosunun ise 620 milyon eurodan 559 milyon euroya gerilediğini ifade eden Körber, cirodaki düşüşün enflasyon ve kur farkından kaynaklandığını söyledi. 
     Siyasi ve ekonomik gelişmelerin şirketlerin öngörülerini zorlaştırdığını kaydeden Körber, "Özellikle Irak savaşının uzun sürmesi durumunda, bunun tüketici davranışları üzerindeki etkilerini öngöremiyoruz. Para ve kur değerlerinin sabit kalması dumunda yüzde 5’lik ciro artışı bekliyoruz. Yaklaşık 2 milyar euroluk yatırım yapılacak. Metro Cash Carry ve Media Markt Saturn, yatırımlardan aslan payını alacak" dedi. 
     Bu arada Metro AG, bünyesindeki bütün gayrimenkulleri satmayı planlıyor. 
     
Geleceğin mağazasını açıyor      Körber, nisan ayında Almanya’da son teknolojinin kullanıldığı Extra Future Store geleceğin mağazası açacaklarını söyledi. Körber, dünyada ilk kez yapılacak uygulama ile müşterilerin geleceğin alışverişinin nasıl olduğunu göreceğini belirtti. Körber, Intel ve SAP ile birlikte gerçekleştirilen Future Store’da müşteriye özel bir yapılanma olacağını kaydetti. 
     


SİYASET 






















</TEXT>
</DOC>
