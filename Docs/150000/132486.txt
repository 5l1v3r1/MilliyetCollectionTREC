<DOC>
<DOCNO> 132486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sontur22.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Duruşma salonunda sanıklar birbirine girdi... 
</HEADLINE>
<TEXT>

     Trabzon Ağır Ceza Mahkemesi'nde görülen bir cinayet davasının duruşmasında, iki sanıktan birinin diğerine saldırması sonucu kavga çıktı. Sanık yakınlarının da katıldığı kavgada, 4 kişi gözaltına alındı. 
     Trabzon Ağır Ceza Mahkemesi'ndeki duruşmada, ''Taammüden adam öldürmek ve ruhsatsız silah bulundurmak'' iddiasıyla tutuklu yargılanan sanıklar Hüseyin Aşık 41 ile akrabası Sezgin Aşık 30 hazır bulundu. 
     Sanık Sezgin Aşık, Hüseyin Aşık'ın gerçeği anlatmadığını, kendisinin ve çocuklarının mağdur olduğunu belirterek, suçsuz olduğunu ileri sürdü. 
     İfadesi sırasında gözyaşlarını tutamayan Sezgin Aşık, küfür ederek sağ tarafında oturan Hüseyin Aşık'ı yumruklamaya başladı. Bu sırada sanık ve müdahil yakınları da kavgaya karıştı. Kavga, jandarma ve polislerin araya girmesiyle güçlükle önlendi. 
     Sanıklar duruşma salonundan çıkarılırken, taraflardan Süleyman, Arslan, Fatma ve İsmail Aşık gözaltına alındı. 
     Mahkeme heyeti, duruşmayı erteledi. 
     Trabzon'un Akçaabat İlçesi Şinik Beldesi'nde, 4 Mart 2002'de Hasan Aşık'ın 37 cesedi Söğütlü Deresi'nde boğulmuş olarak bulunmuş, olayla ilgili maktul Hasan Aşık'ın kardeşi Hüseyin ile akrabaları olan Sezgin Aşık gözaltına alınmıştı. 
     Hüseyin Aşık, ifadesinde, öldürülen Hasan Aşık'ın eşi Hatice Aşık 35 ile ilişkisi olduğunu belirterek, maktulün, diğer sanık Sezgin Aşık'ın Akçaabat'ta birçok kadınla ilişkisi olduğunu bildiğini ve Sezgin'i bu ilişkileri herkese duyurmakla tehdit ettiğini ileri sürmüştü. Hüseyin Aşık, bu nedenle kardeşi Hasan Aşık'ı Sezgin ile birlikte derede boğarak öldürdüklerini itiraf etmişti. 
     





</TEXT>
</DOC>
