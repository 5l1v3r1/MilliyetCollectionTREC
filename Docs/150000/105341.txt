<DOC>
<DOCNO> 105341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sontur03.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamyonda can pazarı.... İki kişi sıkışarak öldü... 
</HEADLINE>
<TEXT>

     Bolu'da meydana gelen trafik kazasında 2 kişi öldü. 
     Gaziantep'ten İstanbul'a mercimek götüren Mehmet Fuat Atilla yönetimindeki 27 AF 195 plakalı kamyona, E-5 Otoyolu'nun Dörtdivan Düzlüğü mevkiinde, kaza şeridinde durduğu sırada, Hüseyin Sönmez yönetimindeki 31 U 0052 plakalı yaş üzüm yüklü kamyon arkadan çarptı. 
     İhbarı alan polis ekipleri, kaza yerine vardıklarında, hurdaya dönen kamyondaki sürücü Hüseyin Sönmez'e müdahale için 112 acil yardım ekiplerini çağırdılar. Kaza yerine gelen yardım ekiplerinin, feci şekilde sıkışan sürücüye müdahale edememeleri üzerine, olay yerine kaza kırım aracı çağrıldı. Ancak araç geldiğinde Sönmez hayatını kaybetmişti. 
     Çekici yardımıyla ayrılan kamyonda, sürücünün yanında bulunan Yunus Okçu adlı bir kişinin daha bulunduğu ve yaşamını yitirdiği görüldü. 
     Yetkililer, frenleri ısınan kamyona ait, çarpmadan önce 78 metre fren izi olduğunu ve kazadan sonra iki kamyonun 27 metre sürüklendiğini bildirdiler. 
     Öte yandan, diğer kamyon sürücüsü Mehmet Fuat Atilla da kazada hafif yaralanırken, 2 kişinin ölümünü öğrendiğinde sinir krizi geçirerek bayılması üzerine, ambulansla hastaneye kaldırıldı. 
     





</TEXT>
</DOC>
