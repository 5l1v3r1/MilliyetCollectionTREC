<DOC>
<DOCNO> 143486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sontur23.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencisine telefonda imam nikahı kıyan öğretmen hakim önünde 
</HEADLINE>
<TEXT>

     Kayseri'de öğrencisine 3. eşi olarak telefonda imam nikahı kıydığı iddia edilen Miktat Öccü'nün 46 , 30 yıla kadar hapis istemiyle yargılanmasına başlandı. 
     Kayseri 2. Ağır Ceza Mahkemesi'nde gizli yapılan duruşmaya tutuklu sanık Miktat Öccü ve avukatı Mustafa Sedat Dezgahcı ile imam nikahı kıydığı öğrencisi Hatice S. ve avukatı Cavit Dursun ile telefonda kıyılan imam nikahının şahitleri oldukları ileri sürülen Mustafa Avcı ve Mustafa Şaşmaztürk katıldı. 
     Küçük yaşta kıza tecavüz etmek ve alıkoymak, resmi nikah olmadan imam nikahı kıymak ve görevini kötüye kullanmak iddialarıyla hakkında 30 yıla kadar hapis istemiyle dava açılan Din Kültürü öğretmeni Miktat Öccü ile Hatice S., Mustafa Avcı ve Mustafa Şaşmaztürk, mahkeme heyetine ifade verdi. 
     Mahkeme heyeti ayrıca tanık olarak, Mehmet Oğuzman, Ahmet Sacı, Elmas Metin, Rukiye Kutbe ile Miktat Öccü'nün resmi nikahlı eşi Asiye Öccü ve imam nikahı ile yaşadıkları ikinci eşi Sevim Serim'i de dinledi. 
     Mahkeme heyeti, Hatice S'nin gerçek yaşının tespiti için hastane raporu alınmasına, Miktat Öccü'nün tutukluluk halinin devamına ve duruşmanın ertelenmesine karar verdi. 
     Kayseri'de bir süre önce jandarma ekiplerinin çalışması sonucu, Hürriyet Endüstri Meslek Lisesi Din Kültürü öğretmeni Miktat Öccü'nün, geçen yıl görev yaptığı Melikgazi İmam Hatip Lisesi'ndeki öğrencisi Hatice S. 16 ile gönül ilişkisine girdiği ve okulların yarıyıl tatiline girmesinden sonra da imam nikahı kıyarak birlikte kaçtıkları ortaya çıkartılmış, Hüdavendigar S'nin şikayeti üzerine kızı Hatice S. ve Miktat Öccü, jandarma ekipleri tarafından yakalanmıştı. 
     Miktat Öccü'nün 1976'da Asiye Öccü ile resmi nikahla evlendiği ve 4 çocuk sahibi olduğu, 1997'de eski öğrencisi Sevim Serim ile imam nikahı ile yaşadığı ve bir çocuk sahibi olduğu da ortaya çıkmıştı. 
     





</TEXT>
</DOC>
