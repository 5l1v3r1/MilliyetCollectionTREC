<DOC>
<DOCNO> 134855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sonspo28.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, taraftarlarıyla bütünleşmek istiyor... 
</HEADLINE>
<TEXT>

     İkinci yarı hazırlık çalışmaları çerçevesinde yaptığı karşılaşmalardan istediği sonuçları alamayan Bursaspor'da, teknik asbaşkanı Nurettin Karayaka, başarı için kulüp-taraftar bütünleşmesinin mutlaka sağlanması gerektiğini söyledi. 
     Karayaka, yaptığı açıklamada, yeşil-beyazlı takımın hazırlık maçlarında kendisinden beklenen futbolu ortaya koyamamasına rağmen, en kısa sürede toparlanıp hızla puan cetvelinde üst sıralara tırmanacağını belirtti. 
     Futbolcuların hazırlık maçlarındaki performansının taraftarlar arasında karamsarlığa yol açmaması gerektiğini anlatan Karayaka, ''İyi bir teknik heyete ve kaliteli futbolculara sahibiz. Ligin havası her zaman farklı olur. Üst üste kendi evimizde yapacağımız Samsunspor ve Galatarasay maçlarını kazanarak, çıkışa geçeçeğiz. Ancak, burada en büyük görev taraftarlarımıza düşüyor'' diye konuştu. 
     Karayaka, gerçek Bursaspor taraftarının hiçbir zaman takımını yalnız bırakmayacağını ifade ederek, şunları söyledi 
     ''Taraftarlarımız, alınan kötü sonuçların ardından artık sokağa çıkacak yüzümüz kalmadı diyorlar. Bizde onlarla beraberiz. Ancak, takımın her zamankinden daha fazla taraftar desteğine ihtiyaç duyduğu bir dönemden geçiyoruz. Biz, futbolcularımızdan çok, önce taraftarımıza güveniyoruz. Tüm kentin, takım için birlik ve beraberlik içinde olması gerekiyor. Samsunspor maçında taraftarlarımız stadı tamamen doldurup, takımlarını desteklesinler. Her yer yeşil-beyaz olsun.'' Bursa'nın, Türkiye'nin önde gelen kentlerinden biri, Bursaspor'un da kentin tek takımı olduğunu anlatan Nurettin Karayaka, ''Başka Bursaspor yok. Kent genelinde bu takım düşer şeklinde görüşler çıkıyor. Bursaspor büyük bir camiadır. Bursaspor'da düşme kelimesi telaffuz edilemez. Bunu herkes böyle bilsin'' diye konuştu. 
     





</TEXT>
</DOC>
