<DOC>
<DOCNO> 123800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sontur11.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kopenhag zirvesine doğru bugünkü son durum... 
</HEADLINE>
<TEXT>

     Türkiye, Kopenhag zirvesinde AB ile müzakere sürecini başlatacak tarih alabilmek için AB yetkilileriyle her zemindeki temaslarında, Türkiye'nin kesin tarih konusunda kararlı olduğunu ve bunun ötesinde bir formülün kabul edilemeyeceğini bildirdi ve bu amaçla tarihinin en yoğun diplomasi trafiğini başlattı. 
     Ankara, bu çabalarında Kopenhag'da ''kesin tarih verilmesi'' görüşünde ısrarını sürdürürken, ''koşullu tarih'' önerisine sıcak bakmadığını, ''tarih için tarih'' çözümünün ise kabul edilemez olduğunu ifade etti. 
     AB temsilcilerinin görüşleri bu üç senaryo üzerinde farklılık gösterse de Kopenhag'da Türkiye için alınacak kararın 15'lerin ortak kararı olacağı mesajı veriliyor. 
     AB temsilcilerinden gelen diğer mesaj da Türkiye'nin Helsinki'de AB'ye aday ülke olarak açıklandığı, dolayısıyla Türkiye'ye de diğer aday ülkelerle eşit davranılacağı, ancak Kopenhag kriterlerinin tam karşılanması gerektiği yönünde oldu. 
     
     CHIRAC-SCHRÖDER GÖRÜŞMESİ 
     Fransa Cumhurbaşkanı Jacques Chirac ile Almanya Başbakanı Gerhard Schröder'in Paris'te geçen hafta yaptıkları görüşme, AB'nin bu iki önemli ülkesinin Türkiye'ye yönelik ortak tutumunu belirler nitelikte. 
     Chirac, Türkiye ile ilgili olarak yaptığı açıklamada, 2004 Aralık ayına kadar Türkiye'nin AB Komisyonu'nun belirlediği Kopenhag kriterleriyle ilgili koşulları yerine getirmesini bekleyeceklerini, Ankara'nın bu kriterleri yerine getirmesi halinde Temmuz 2005'de Türkiye ile tam üyelik müzakerelerinin başlamasını istediklerini söyledi. 
     Lüksemburg Başbakanı Jean Claude Juncker de Türkiye ile üyelik müzakerelerine başlanması için Fransa ve Almanya'nın aldığı ortak karar konusunda, ''prensip olarak aynı fikirde'' olduklarını bildirdi. 
     
     BELÇİKA DAHA ERKEN BİR TARİH ÖNERDİ 
     Fransa ve Almanya'nın 2005 yılını telaffuz etmelerinin hemen ardından Belçika hükümeti, Türkiye'ye Kopenhag zirvesinde, Paris ve Berlin'in önerdiğinden daha yakın bir tarih verilmesinden yana tavır sergiledi. 
     Belçika, ''Kıbrıs sorunu ve Avrupa Güvenlik ve Savunma Politikası AGSP konularında AB'yi tatmin etmesi halinde'', ''siyasi kriterleri yerine getirmesi koşuluyla'' Türkiye'ye, örneğin 2003 sonunun teklif edilmesini gündeme getirdi. 
     
     DÖNEM BAŞKANI DANİMARKA ''TARİH YOK'' 
     Daha önce, ''reform takvimini bir mektup halinde zirveden önce bildirin, değerlendirelim'' önerisi getiren AB Dönem Başkanı Danimarka Başbakan Anders Fogh Rasmussen, hafta sonunda bir açıklama yaparak, üyelik müzakerelerine başlanması için Türkiye'ye Kopenhag zirvesinde takvim verilmeyeceğini söyledi. 
     Rasmussen, ''Kopenhag'ta takvim verilmeyecek. Türkiye'den, reformların uygulamaya konulması konusunda bize somut bir takvim sunmasını istedik. Bu takvim, Türkiye hakkında alınacak nihai kararda ve özellikle önerinin nasıl olacağı konusunda çok önemli olacak. Bu konuda 5 seçenek var. Buna göre karar vereceğiz'' dedi. 
     
     İTALYA, YUNANİSTAN VE İNGİLTERE'DEN DESTEK 
     2005'in açıklanmasının ardından Roma'da biraraya gelen İtalya Başbakanı Silvio Berlusconi ile Yunanistan Başbakanı Kostas Simitis, ortak basın açıklamasında, ''Biz Türkiye'yi Kopenhag zirvesinde, demokrasi, ekonomi ve insan hakları konusundaki reformlarda cesaretlendirmek gerektiğine inanıyoruz. Müzakerelere başlama tarihi Ocak 2004'den önce olmalı. Bunu geciktirmek Türk halkında hayalkırıklığı yaratır'' mesajını verdiler. 
     Berlusconi, ''tarih için tarih'' olmaz derken, İngiltere Başbakanı Tony Blair ve İspanya Başbakanı Jose Marie Aznar'ın da kendileriyle aynı görüşte olduğunu ifade etti. 
     Simitis de Türkiye'ye Ocak 2004'den önce tarih verilmesi gerektiğine inandıklarını kaydederek, bu tarihin Türkiye'nin insan hakları ve Kopenhag kriterleri konusundaki olumlu adımlarına bağlı olacağını belirtti. 
     Simitis, ''Türkiye'ye olumlu bir mesaj göndermeliyiz. AB, Türkiye'nin yanında olduğunu göstermeli. Ocak 2004'den sonra Türkiye'ye geciken bir tarih verilmesi bize göre uygun değil'' dedi. 
     İngiltere Başbakanı Blair de İslam ile demokrasinin birlikte yaşanabileceğine örnek olması için Türkiye'ye tarih verilmesi amacıyla kulis çalışmalarını sürdüreceğini söyledi. 
     İngiltere Dışişleri Bakanı Jack Straw da Kopenhag zirvesi öncesinde AB ülkelerine Türkiye'ye müzakere tarihi verilmesi çağrısında bulunarak, ''Yoksa din ayrımcılığı yaptığınız ortaya çıkacak'' dedi. Türkiye'nin demokrasi sınavını başarıyla verdiğini belirten Straw, ''buna rağmen Türkiye'ye tarih verilmemesi halinde, bunun Müslüman bir ülkeye ayrımcılık anlamına geleceği'' uyarısında bulundu. 
     İspanya Başbakanı Aznar, müzakere tarihi verilmesini destekleyeceğini ve bu yöndeki çabalarını sürdüreceğini açıklarken, Portekiz Başbakanı Jose Barroso da reformların dikkate alınmasını istedi ve Türkiye'nin dışlanmasının AB'nin zararına olacağı görüşünü savundu. 
     
     ''TARİH İÇİN TARİH'' 
     Almanya Başbakanı Schröder, 12 Aralık'ta Türkiye'ye ''tarih için tarih'' verileceğini söyleyen ilk lider oldu. Schröder, Türkiye'nin üyelik sürecinde ilerleme sağlanabilmesi için Kıbrıs ve AGSP konularında olumlu yaklaşım beklediklerini söyledi. Fransa Cumhurbaşkanı Chirac da ''Tarih için çaba harcarım. Ama kararı 15 ülke verir'' diyerek, bir anlamda topu diğerlerine attı. 
     Hollanda Başbakanı Jan Peter Balkanende ise Schröder'den sonra ''tarih için tarih'' tercihini doğrudan söyleyen ikinci lider oldu. 
     İrlanda Başbakanı Bertie Ahern, Türkiye'ye tarih verilmesi konusunda net bir tutum sergilemedi. Türkiye'ye diğer adaylarla eşit davranılmasından yana olan Ahern, Kopenhag kriterlerinin yerine getirilmesini istedi. 
     Finlandiya Başbakanı Paavo Lipponen, Kopenhag kriterlerinin bütünüyle yerine getirilmesini istedi. 
     İsveç Başbakanı Goran Persson, Türkiye'nin Kopenhag kriterlerini yerine getireceğini kanıtlaması halinde tarih alması eğiliminde. 
     
     ABD'DEN TAM DESTEK 
     ABD de Kopenhag'da Türkiye'ye kesin tarih verilmesi konusunda lobi faaliyetlerini sürdürürken, destek mesajları veriyor. 
     Amerikalı yetkililer, ''Biz, Türkiye'ye yakın tarih için teyit edilmiş, somut bir tarih verilmesi gerektiğini düşünüyoruz ve bu görüşümüzle ilgili çeşitli hükümetlerle temas halindeyiz'' açıklamalarında bulundu. 
     
     SON SENARYO 
     Kopenhag'da kesin bir tarih için çalışmalarını hızlandıran Ankara, beklenenin olmaması durumunda, Yunanistan'ın dönem başkanlığı sırasında Haziran 2003'de Selanik'te yapılacak AB zirvesinde müzakere tarihi almayı umuyor. 
     Bir ay içinde ikinci uyum yasalarının çıkarılması planlanırken, uyum paketinin 6 ay boyunca uygulamasının görülmesinden sonra Selanik'te kesin tarih alınması hedefleniyor. 
     





</TEXT>
</DOC>
