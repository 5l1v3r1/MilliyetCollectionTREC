<DOC>
<DOCNO> 118574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/yasam/yas02.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Meinhof’un beyni üniversitede çıktı 
</HEADLINE>
<TEXT>

Kızıl Ordu’nun kurucusu Ulrike Meinhof’un kayıp beyni Magdeburg Üniversitesi’nde bulundu. Hasarlı beyin’ yeniden incelemeye alınmış 
     DIŞ HABERLER SERVİSİ 

     Almanya’da aşırı sol "Kızıl Ordu Fraksiyonu" RAF örgütünün kurucularından Ulrike Meinhof’un, 1976’da cezaevinde intihar ettikten sonra "terörizm-beyin ilişkisi" üzerine araştırma yapmak için gizlice çıkarılan ve ardından "ortadan kaybolan" beyni, Magdeburg Üniversitesi’ndeki bir laboratuvarda ortaya çıktı. 
     1976’da, Stuttgart’taki cezaevi hücresinde intihar eden Meinhof’un gazeteci kızı Bettina Röhl, annesinin ölümünden sonra çıkarılan beyninin Magdeburg Üniversitesi hastanesinde olabileceğine dair bilgi elde ettiğini bildirip konuyla ilgili olarak mahkemeye başvurmuştu. 
     
     Kızı işin peşini bırakmadı 
     Annesinin beyninin, incelenmek üzere yasalara aykırı şekilde gizlice alındığını iddia eden Bettina Röhl’ün açıklamalarının ardından, Magdeburg Üniversitesi Rektörü Klaus Pollmann, Meinhof’un beyninin, üniversite laboratuvarında olduğunu söyledi. 
     Rektör Pollmann, Meinhof’un beyninin Psikiyatri, Psikoterapi ve Psikosomatik Tıp Enstitüsü Başkanı Profesör Bernhard Bogerts’in laboratuvarında bulunduğunu belirtti ve "Ancak beyin neden o laboratuvarda, neden tekrar inceleniyor, henüz bilmiyorum" dedi. 
     
     "Joschka Fischer gizledi" 
     Bettina önceki açıklamalarında şu iddialarda bulunmuştu "Annemin beyni terör-beyin ilişkisini incelemek üzere açıldığında uzmanlar, 1962’de geçirdiği bir tümör ameliyatı nedeniyle hasara uğradığını, bir zedelenme olduğunu ortaya çıkardı. Dönemin öğrenci lideri ve şimdiki Almanya Dışişleri Bakanı Joschka Fischer ise bir solcunun beyin özürlü olmasını hasır altı etmek için’ konuyu gizledi." Meinhof’un diğer kızı Regine Röhl de, Stuttgart mahkemesinde "ölülere saygısızlık yapıldığı için" dava açtı. 
     
Hücresinde intihar etti      1998’de kendini fesheden, toplam 34 kişinin ölümünden sorumlu RAF örgütü, 1970’in başında dönemin gözde gazetecilerinden Meinhof ve Andreas Baader tarafından kurulmuş ancak ikili 1972’de tutuklanmıştı. Meinhof 1976’da, Baader da 1977 yılında hücresinde intihar etti... 
     



 YAŞAM 























</TEXT>
</DOC>
