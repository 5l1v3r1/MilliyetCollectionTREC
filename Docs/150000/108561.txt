<DOC>
<DOCNO> 108561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/ekonomi/eko00.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukbank’a satış vizesi 
</HEADLINE>
<TEXT>

Danıştay 10. Dairesi, Mehmet Emin Karamehmet’in, Pamukbank’ın Fon’a devri ve satışına ilişkin BDDK kararında yürütmenin durdurulması istemini reddetti. Böylece bankanın satışı önündeki engel kalktı 
     EKONOMİ SERVİSİ 

     Danıştay, Pamukbank’ın, Tasarruf Mevduatı Sigorta Fonu’na TMSF devrine ilişkin Bankacılık Düzenleme ve Denetleme Kurumu BDDK kararının yürütmesinin durdurulması istemini reddetti. Aynı şekilde TMSF’nin bankanın satışına ilişkin kararında yürütmenin durdurulması istemi de reddedildi. Böylece, Pamukbank’ın satış yolu açılmış oldu. 
     Danıştay 10’uncu Dairesi, 22 Ağustos’ta, geçici bir önlem olarak, Pamukbank’ın satış sürecinin başlatılmasına ilişkin TMSF kararının, savunma alınıncaya kadar yürütmenin durdurulmasına oy çokluğuyla karar vermişti. Daire, ayrıca BDDK’nın Pamukbank’a el konulmasına ilişkin kararında yürürlüğün durdurulmasına ilişkin istem hakkındaki kararında da BDDK’nın savunmasını istemişti 
     
     Niyet mektubunda var 
     BDDK’nın savunmasını vermesinin ardından Danıştay, kararını açıkladı. Hem devir hem de satış kararında yürütmenin durdurulması istemi reddedildi. Bilindiği gibi IMF’ye verilen niyet mektubunda Pamukbank’ta son kararın 16 Eylül’de verileceği belirtilmiş, ancak bankanın eski sahibi M. Emin Karamehmet’in Danıştay’da açtığı davanın sonucuna kadar beklenmesi kararlaştırılmıştı. 
     
Yapı Kredi de etkilenecek      Bu arada Pamukbank’ın Yapı Kredi’deki yüzde 10.05 hissesi ile birlikte, bankacılık yapma yetkisi kaldırılan Mehmet Emin Karamehmet’in yüzde 45 hissesinin durumu da önümüzdeki günlerde netlik kazanacak. BDDK ve TMSF de hafta içindeki açıklamalarında, Yapı Kredi’nin mülkiyet yapısının çözümü için de Danıştay’daki davanın bekleneceği belirtilmişti. Açıklamada, "Dava sonuçlanıncaya kadar konuyla ilgili çalışmalar sürecek. Grubun her iki bankaya borçlarının yeniden yapılandırılması konusundaki çalışmalar devam etmektedir" denilmişti. 
     Pamukbak’ta 29 Haziran’da başlatılan satış süreci ile ilgili dört yatırımcının başvurusu kabul edilmiş, inceleme süreci başlatılmıştı. Daha önce açıklanan takvime göre, inceleme yapan yatırımcıların tekliflerini 4 Ekim mesai bitimine kadar vermeleri gerekiyor. 
     
El koyma gerekçesi 2.5 milyar dolarlık boşaltma      BDDK’nın uyarılarına rağmen 2.9 katrilyon lira kaynak açığı bulunan bankaya sermaye koymayan Çukurova Grubu, el koyma öncesinde Ankara’da pazarlıklara girdi. Fiskobirlik’e verdiği kredilere yürüttüğü astronomik faizlerle devletten 1 milyar dolar alacağı olduğunu ileri süren Karamehmet, paranın ödenmesi halinde bankaya kredi koyacağını söyledi. Ancak bu talebi kabul edilmedi. Hemen arkasından da birleştirme operasyonunu başlattı. 12 Haziran’da Pamukbank’ı grubun diğer bankası Yapı Kredi ile birleştirme kararını açıkladı. BDDK’ya birleştirmenin onayı için başvurdu. 
     BDDK ise bu kararı Yapı Kredi’nin mali yapısını da bozacağı gerekçesi ile kabul etmeyerek 19 Haziran’da grup şirketlerine 2.5 milyar dolar kredi kullandırılarak içi boşaltılan Pamukbank’ın Fon’a devrine karar verdi. 
     BDDK’nın el koyma sonrasında yaptığı açıklamada bu konuda şu tespitler yer almıştı 
     "31.12.2001 itibariyle 2 milyar dolar sermaye açığı olduğu tespit edildiğinden, Pamukbank’ın yönetim ve denetimi 4389 sayılı Bankalar Kanunu’nun 14. maddesinin 3 ve 4 numaralı fıkralarına istinaden TMSF’ye devredilmiştir." 
     Bilindiği gibi 14. maddenin 4’üncü fıkrası, bir bankanın yönetimini elinde bulunduran ortakların, banka kaynaklarını, bankanın emin şekilde çalışmasını tehlikeye düşürecek şekilde kendi lehlerine kullandırmaları suçunu içeriyor. 
     
Pamukbank’tan gruba kullandırılan nakdi kredilerin sektörel dağılımı Sektör Milyar TL Yüzde Sanayi ve İnşaat 3.127.317 82.0 Hizmet Sektörü 261.570 6.9 Ticaret 154.566 4.1 Teknoloji 117.451 3.1 Bankacılık ve Finans 94.506 2.5 Turizm 29.654 0.8 Medya 28.309 0.7 Toplam 3.813.373 100.0      
     



 EKONOMİ 
















</TEXT>
</DOC>
