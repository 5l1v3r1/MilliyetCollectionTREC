<DOC>
<DOCNO> 132300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/guncel/gun10.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk gazeteciye Moskova’da saldırı 
</HEADLINE>
<TEXT>

     CENK BAŞLAMIŞ Moskova 

     Anadolu Ajansı AA Moskova Temsilcisi Remzi Öner Özkan, kimliği belirsiz kişilerce kaçırılarak dövüldü. Kendisini kaçıranların "Neden haberlerinde Çeçenleri terörist olarak yazıyorsun" diyerek demir çubuklarla dövdüğü Özkan, daha sonra Moskova yakınlarında araçtan atıldı. Dün sabah oğlu Volga’yı Türk - Rus okuluna götüren Özkan, çıkışta 5 - 6 kişilik bir grubun saldırısına uğradı. Özkan’ı bulunduğu arabadan camları kırarak çıkaran saldırganlar, daha sonra ellerini kelepçeleyerek başka bir araca bindirdi. Özkan’ın başına maske geçiren saldırganlar, nefes almasını zorlaştıracak şekilde kendisini döşemeye yatırdı. Demir çubuklarla Özkan’ın ayaklarına vuran saldırganlar, "Haberlerinde neden Çeçenlerin terörist olduğunu yazıyorsun " diye sordu. Benzer soruları sürdüren ve Özkan’ı videoya kaydeden saldırganlar, telefon ettikleri bir kişiye de, Türk gazeteciyi planlandıkları gibi kaçırdıklarını bildirdi. 
     Bazıları Rus, bazıları da Kafkas görünümlü saldırganlar, Özkan’a oğluyla ilgili sorular da yöneltti. Saldırganların, kaçırdıktan üç saat sonra Moskova’nın dışındaki bir semtte arabadan attığı Özkan, "Beni öldüreceklerine emindim" dedi. 
     



 GÜNCEL 




















</TEXT>
</DOC>
