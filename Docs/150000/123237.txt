<DOC>
<DOCNO> 123237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/guncel/gun08.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Aydın’a destek 
</HEADLINE>
<TEXT>

ÇAPRAZ ATEŞ 
     SEMRA KARDEŞOĞLU 

     Diyanet’ten Sorumlu Devlet Bakanı Mehmet Aydın’ın "Zaman değişiyor. Tabiat, jeoloji, çevre şartları, teknoloji, çevre şartları, her şey değişiyor. Kuran’ın ifadeleri, gelişen bu şartlar içinde çağın gereklerine göre yeniden yorumlanmalı" sözleri, önümüzdeki günlerde gündemi meşgul edecek konulardan biri haline geldi. Milliyet’e açıklamalarda bulunan Aydın, Diyanet’in de kısmi özerk bir yapıya kavuşması gerektiğini söylemişti. Aydın’ın açıklamaları, ilahiyatçılar ve yazarların farklı yorumlarına neden oldu 
     
Prof. Dr. Zekeriya Beyaz M. Ü. İlahiyat Fak. Dekanı Diyanet sorunu var      Türkiye’de çok yönlü bir din sorunu, Diyanet sorunu vardır. Dolayısı ile Diyanet İşleri Başkanlığı’nın yeniden yapılandırılması, dini düşüncenin yeniden yapılandırılması ve Türkiye’de dinle ilgili sorunların çözümlenmesi zamanı çoktan gelmiş hatta geçmektedir. Hizbullah din adına ortaya çıkmıştır. Türkiye ve Türk milleti düşmanlığı yapmıştır. Bugün Türkiye’de birçok dini cemaat mili değerlere, Türklüğe karşı cephe almış durumda ve bunu din adına yaptığını söylemektedir. Bunlar sorun değil de nedir 
     
Prof. Dr. Mehmet Erkal Marmara Ü. İlahiyat. Fak. Yorum getirilebilir      Zaten bu konuda Ankara’da ve İstanbul’da çalışmalar yapılıyor. Güncelleştirme ve yeniden yorumlama zaten ilmi platformlarda devamlı tartışılıyor. Kuranıkerim ve sünnet asıl olmak üzere, daha sonra yazılan eserlerin günümüzde anlaşılır hale getirilmesi ve günümüze hitap etmesi gerekir. Bin sene evvel yazılmış kitaplardaki yorum, fıkıh ve kelam eserlerinde verilen örnekler bugüne uymuyor. Bunların günümüz insanının anlayabileceği bir hale getirilmesi gerekir. 
     
Mevlüt Özcan Milli Gazete yazarı Tamamı yorumlanmaz      Diyanet İşleri Başkanlığı’nın yeniden yapılandırılması ve özerk olması gerekir. Kuran - ı Kerim’in yeniden yorumlanması konusuna gelince tamamı hakkında böyle bir şey düşünülemez. Çağın getirdiği yenilikleri dikkate alarak konuyla ilgili yeni yorumların yapılmasında, ilmin verdiği bilgiler doğrultusunda ayetler elbette yorumlanabilir, zaten bir ayetin tek manası yoktur. Sanırım bakanımız da bazı ayetlerin yorumlanması yönünü kastediyor. Eğer söz konusu edilen tamamı ise bu sakıncalıdır, mümkün değildir. 
     
Prof. Dr. Orhan Çeker Selçuk Ü. İlahiyat Fak. Bazı cezalar değişmeli      Eğer güncellenme denilen şey açıklama ve dil yönündense buna katılırım. Ancak kastedilen bazı hükümlerin değiştirilmesi ise durum farklı olur. Dinimizin, zamanının değişmesi ile değişmeyecek hükümler yanında, değişebilecek hükümleri de vardır. Örneğin günlük ibadetler, aile hukuku ve cezaların 4 - 5 tanesinin değiştirilmesi mümkün değildir. Bazı cezalar ise o dönemin devletine bırakılmıştır. Bunlar değiştirilebilir. Borç ve ticari konularda önemli değişiklikler yapmak mümkün. 
     
Prof. Dr. Salih Akdemir Ankara Ü. İlahiyat. Fak. Mezhepler dışlanıyor      Bakanımızın gündeme getirdiği konuların hepsine katılıyorum. AB’ye gireceğiz. Böyle bir dönemde bakanlığa bağlı bir Diyanet İşleri olamaz. Diyanet’in tamamen devletin yapılanmasından ayrı kalması gerekiyor. Diyanet’te diğer mezhepler temsil edilemiyor. Örneğin ateistler de öyle. İnanmayan bir insan, Diyanet bütçesi için vergi veriyor. Belli bir mezhebin ideolojisini yansıtıyor. Kuran’ın yeniden yorumlanması ise takdire şayan bir husus. 
     
Ekrem Kızıltaş Milli Gazete yazarı İlahiyatçılar tartışsın      Kastedilen Kuranıkerim’in söylediklerini insanların anlayışlarına uygun hale getirmekse tabii ki desteklenmesi gereken bir fikir. Bu sayede insanlarımızın Kuranıkerim’in kendilerine tam olarak ne söylediğini anlamalarının kolaylaşacağını ve çoğu zaman kavramlar üzerinde sürüp duran boş tartışmaların sona erebileceğini düşünebiliriz. Bakanın "Kuranıkerim yorumlanmalı" derken, bunu "yanlış şeyler söylenmiş, bunları düzeltelim" anlamında kullanmamıştır. Bu tartışmaların ilahiyat çevrelerinde yapılması çok daha makul. 
     



 GÜNCEL 





















</TEXT>
</DOC>
