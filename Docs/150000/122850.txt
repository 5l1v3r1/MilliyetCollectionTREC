<DOC>
<DOCNO> 122850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sondun18.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Frankfurter Allgemeine'den Türkiye AB ilişkisine yorum 
</HEADLINE>
<TEXT>

     Alman Frankfurter Allgemeine gazetesi, Avrupalıların Türkiye'ye karşı dürüst davranmadığını vurgulayarak, Türkiye ile ilişkilerde de yıllardır aynı tutumun sergilendiğini bildirdi. 
     Frankfurter Allgemeine gazetesinde bugün yer alan yorumda, Türkiye'nin, iç yapısı itibarıyla hiçbir zaman katılım süreciyle ilgili siyasi kriterleri yerine getiremeyeceğinden emin olunmasına rağmen, aday ilan edilmesinin ve 'Avrasyalı' ülkenin Avrupalı olduğunun defalarca vurgulanmasının dürüstlük olmadığı kaydedildi. 
     Bu ''oyunun'' şimdi sona erdiği bildirilen yorumda, ''Zira, tam da Ankara'daki İslamcı yeni hükümet, AB'nin önkoşul listesini gayretle yerine getirmeye çalışıyor. Bu çalışmaların ciddi olarak mı yapıldığı, yoksa şahsi nedenlerden dolayı mı gerçekleştiği, yoksa sadece uzaktan mı kumanda edildiği sorgulanabilir. AK Parti hükümetinin, Avrupalıları hamle yapmak zorunda bıraktığı kesin'' şeklindeki görüşe yer verildi. 
     Başbakan Gerhard Schröder'in, Türkiye'deki laik güçlerin başarılarının, Almanya'nın çıkarına olduğunu söylerken haklı olduğu ifade edilen yorumda, ''Tabii ki böyle bir başarı Avrupa'nın da çıkarınadır. Ancak bu hedefe ulaştıracak tek yol AB üyeliği midir Diğer işbirliği formülleri İslamcılığa kaymanın garantisi midir Böyle bir seçenek yoktur, olduğunu iddia etmek neredeyse siyasi şantaj anlamına gelir'' denildi. 
     Schröder'in mecliste yaptığı konuşmada, muhalefete, geçmişte kendi politikacılarının Türkiye'nin AB üyeliğini destekleyen sözleriyle ''küçük'' bir başarı sağladığının kabullenilmesi gerektiği ifade edilen yorumda, şunlara yer verildi 
     ''Fakat bu başarı Birlik partilerinin temel gerekçelerini çürütmedi. Çünkü, Avrupa ve Türkiye'yi birbirinden ayıran şey bir reform eksikliğinden ve çağdaş uygulamadan çok daha fazladır. Türkiye'ye şimdi tarih verenler, hangi yola saptıklarını bilmek zorundadırlar. Zira bu yolun sonunda AB, Avrupalılıktan çıkarak, kimliği her türlü yoruma açık bir hale gelecektir. Temel bir tartışma yapılması hala işe yarayabilir.'' 
     
     FINANCIAL TIMES DEUTSCHLAND ''TÜRKLER İÇERİ''- 
     Financial Times Deutschland gazetesinde yayınlanan bir yorumda da, ''AB hükümet başkanları 10 günden az bir süre içinde Türkiye'ye karşı tavırlarını netleştirmek zorunda kalacaklar. Liderler, Kopenhag zirvesinde daha fazla tereddüt etmeden, Türklerin üyelik perspektifini gerçekçi bir takvim ile sağlam bir temele oturtmalıdırlar'' denildi. 
     AB'nin bu sayede, 30 yıl önce vermiş olduğu sözü yerine getirmiş olacağı belirtilen yorumda, ''Bugünkü bakış açısıyla da, yakınlaşma sürecinde yeni bir dönem açılması, Birliğin çıkarına olacaktır. 
     Türkiye, Avrupa ile İslam dünyası arasındaki sınırda önemli bir müttefiktir. Şimdi orada, İslam ağırlıklı yeni bir hükümet ile İslam ile laik demokrasinin bağdaştırılmasına ilişkin çok şey vaat eden bir deney başlamıştır'' ifadesine yer verildi. 
     Üyelik müzakerelerinin hem AB, hem de Türkiye için oldukça zor olacağına işaret edilen yorumda, şöyle denildi 
     ''Uzmanlar, bu sürecin 10, hatta 20 yıl sürebileceğini tahmin ediyorlar. Bu süreçte Türkiye'den, egemenlik haklarından İstanbul'daki su arıtma tesisleriyle ilgili koşullardan, Silahlı Kuvvetler'in güç konumunun düşürülmesine dek uzanan kayda değer tavizler vermesi talep edilecek. AB, tarım ve altyapı destekleriyle ilgili bugünkü lüksüne de, yarın 25 üyesiyle sahip olamayacak. Türkiye, üye olacağı tarihte 90 milyonla en kalabalık nüfuslu, ancak ekonomik açıdan belirgin bir şekilde geride kalmış üye ülke olacak.'' Türklerin üyeliğinin gerçekçi perspektifinin, AB içersinde, şimdiye dek çoktan yapılması gereken, geleceğine yönelik tartışmaları gerçekleştirmesi için bir neden teşkil edeceği görüşüne yer verilen yorumda, Türk ekonomisinin de sadece bir fırsat olmadığı, bazı riskler de içerdiği savunuldu. 
     Yorumda, ''İMF'nin yeniden yapılanma programıyla birlikte AB serbest piyasasıyla dengenin sağlanması, daha fazla dinamizm kazanılmasına ve piyasaları, acilen ihtiyaç duyulan doğrudan yatırımlara cazip bir hale getirebilir. Ankara'daki yeni hükümet bir şeyleri harekete geçirebilecek cesarete ve mecliste aritmetik çoğunluğa sahip. AB bunun için güçlü bir sinyal vermelidir'' denildi. 
     





</TEXT>
</DOC>
