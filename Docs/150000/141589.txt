<DOC>
<DOCNO> 141589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/spor/aspo.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
KARANlık gece 2-0 
</HEADLINE>
<TEXT>

Ali Sami Yen’deki randevuda Galatasaray ezeli rakibinin fişini ilk devre çekti. Ümit Karan adeta devleşti. Golcü oyuncu vurdu, tribünler coştu, Fenerbahçe ligden koptu 
90 dakika      MEHMET DEMİRKOL 

     Maçtan 1.5 saat önce bütün sokaklar kapatılmıştı. Polis kimseyi bırakmıyor. "Niye" diye soruyorum bir memura, "Fenerbahçeli yöneticiler geliyor" diyor. Binlerce robocop dizilmiş... Zar zor numaralının arkasındaki katlı otoparka giriyorum. Kuşbakışı her şey ortada... Yüzlerce polisin oluşturduğu koridordan yöneticiler geçiyor. Sözlü taciz var.... Ağzımdan, "Yöneticiler de yakında rakip sahaya gidemeyecek" lafı çıkıyor. Yanımdaki taraftar dönüp, "Yöneticiler bu işi bu hale getirdi" diyor. Onu doğrularcasına ismi lazım değil bir yönetici dönüp kalabalığa eliyle "beş" işareti yapıyor... 
     Ve takımlar sahada... Fenerbahçeliler’in pankartı taraftarlarına layık olacaklarını söylüyor. Ama pek öyle olmuyor. Galatasaray’ın iki ön süpürücüsü Volkan ve Cihan ile onlara katılan Ergün rakibin tüm bağlantılarını koparıyor. Ceyhun, Kemal ve Tuncay ile gerideki hattın bağlantıları tamamen kesilmiş... Bir - iki deneme sonunda olmayınca şişirmeye başlıyorlar. 
     Galatasaray ise ne isterse yapıyor. Volkan ve Ergün hızla takımı ileri çıkarıyor. Uzun topları Lukunku indiriyor. Ve tabii ki Ümit Karan... Çok cüretkar... 1. dakikada Revivo’nun ortasını kaleye yolluyor. Rüştü başarılı... 
     Galatasaray özellikle solundan geldiği zaman çok tehlikeli... 21’de yine Ümit Karan taçtan gelen topu voleliyor. Ama yine Rüştü başarılı... 
     Bir dakika sonra Revivo’nun ortasında Davala indiriyor, Karan vuruyor 1 - 0 
     Fenerbahçe h l erimekte... H l şişirmekte... Xavier’e antrenman yaptırmakta. Karan 31’te bomboş pozisyonda Rüştü’nün üzerinden aşırtıyor ama kalenin de... 
     Galatasaray’ın basit planı o kadar iyi işliyor ki, 34’te soldan geliyorlar... Karan 25 metreden Rüştü’yü allak bullak eden bir şut vuruyor 2 - 0 
     40’ta yine o... Lukunku’nun yere indirdiğine vuruyor, ama bu kez aut. 
     İkinci yarı Revivo’nun direkte kalan aşırtmasıyla başlıyor. Ve yine Fenerbahçe’nin çaresizliğiyle... Rakip takım ilk pozisyonunu 52’te Tuncay’la buluyor. Ama o Mondragon’u geçemiyor. Sonrası yok... Galatasaray orta sahası ve savunması arasındaki erimeye Oğuz Çetin’in müdahelesi 58’de geliyor. Ceyhun - Serhat değişikliğiyle... Ama Fenerbahçe’yi oyuna döndüren değişiklik dört dakika sonra Terim’den geliyor. Lukunku oyundan çıkınca Galatasaray çekiliyor. Başarılı orta sahası savunmasına yaklaşınca alanı Fenerbahçe’ye bırakıyor. Bu dakikalarda Serhat, Vladimir ve Rebrov’la üç pozisyon buluyorlar. Ama golü bulamıyorlar. Bu krizi aşan gecenin yıldızı Volkan... 74’te Suat’ın pasında ceza sahasının dışından yaptığı vuruş önce Rüştü’ye, sonra da direğe vuruyor. 
     Artık hızlı çıkıyorlar. 81’de Ümit Karan’la yine gole yaklaşıyorlar. 
     Bundan sonra Fenerbahçe’nin baskısı, 85’te Rebrov’un serbest vuruştan köşeyi bulduğu, ama Mondragon’u geçemediği şut dışında pozisyon üretemiyor. 
     Ve böylece Galatasaray küçük bir rövanş alıyor. Ama lig yarışına da devam ediyor. 
     
Ruhun dönüşü      FENERBAHÇE karşısında elde edilen 2 - 0’lık galibiyet Fatih Terim’in yüzünü güldürdü. Terim, derbiden sonra oyuncularına teşekkür ederek, "Galatasaray ruhunu en iyi şekilde sergilediler. Sahada yüreğini ateşe atan bir takım vardı. Tribünler ve bizimle birlikte tam bir takımdık" dedi. 
     TERİM, maçtan iki saat önce oyun şablonunu değiştirdiğini de açıkladı. Cim - Bom’un hocası şunları söyledi "Xavier ve K.Hakan’ın yerlerini değiştirdik. Dörtlü savunmyı kaydırarak, üçlü savunmaya döndük. Derbiyi kazanması gereken bizdik ve bunu da başardık. Volkan ve Cihan mükemmeldi." 
     
     Maçın adamı 
     Volkan ısıttı 
     VOLKAN, kadrolar açıklandığında taraflı - tarafsız herkesin şüphe ile baktığı isimdi. Çünkü Cim - Bom’da çok yeniydi ve böyle bir derbiyi hiç yaşamamıştı. Ancak özellikle ilk yarıda rakibi çözen isimlerin başında geldi. Orta sahayı her yönüyle parselledi, pas attı, rakip oyunculara pres yaptı, mükemmel oyunuyla gecenin kahramanı olmayı sonuna kadar hak etti. 
     
     Göze batanlar 
     MONDRAGON Çok rahat bir 90 dakika yaşadı. İlk yarıda seyirci gibiydi, top gelmedi. İkinci yarıda ise hata yapmadı. 
     CİHAN Fatih Terim’in kendisini oynatmakta ne kadar haklı olduğu ispatladı. Maç boyunca görevini başarıyla yerine getirdi. 
     ÜMİT KARAN İlk yarıda ortaya koyduğu futbolla gözkamaştırdı. Attığı iki gol de ustalık doluydu. Başarılı çıkışını sürdürdü. 
     LUKUNKU Golcü oyuncu derbi maçında da fileleri sarsamadı, ama arkadaşlarına indirdiği hava toplarıyla gol atmış kadar oldu. 
     
     Maçın hakemi 
     İyi yönetti 
     SELÇUK Dereli, maç öncesindeki tüm spekülasyonlara rağmen mükemmel bir yönetim gösterdi. Karşılaşmanın başında Mirkoviç’e gösterdiği sarı kartla sertliğe taviz vermeyeceğinin sinyalini veren Dereli, bundan sonraki dakikalarda bir - iki faul düdüğü dışında hata yapmadı. Ayrıca yaptırdığı anonslar yerindeydi. Kısacası dün gecenin iyisi Galatasaray’ın dışında Dereli idi. 
     
     Maçtan rakamlar 
     Volkan, Galatasaray’da ilk kez ilk on birde oynama şansı buldu. 
     Cihan en son 22 Aralık’ta oynanan Samsunspor D maçında forma giymişti. 
     Fatih Terim, Galatasaray’ın başında 1164 gün sonra derbi kazandı. 
     Fener, 1999 - 2000 sezonundan bu yana Ali Sami Yen’de gol atamıyor. 
     Ligde üç maçtır gol yemeyen Rüştü, Galatasaray önünde seriyi bozdu. 
     Fatih Akyel ve Revivo dün gece ilk kez eski takımlarına karşı forma giydi. 
     Beşiktaş maçından sonra üç maç ceza alan Fatih Akyel dün ilk kez oynadı. 
     
     Maçtan notlar 
     Kuş uçmadı 
     İSTANBUL Emniyet Müdürlüğü, Mecidiyeköy’de büyük önlem aldı. Yaklaşık 3 bin 500 emniyet personeli görev yaparken, taraftar didik didik arandı. Bozuk para, çakmak, pil gibi sahaya atılabilecek yabancı maddelere el kondu. 
     
     Bıçak ve sopa ele geçirildi 
     TARAFTAR dışında stat içinde de didik didik arama yapan güvenlik güçleri yaralayıcı ve kesici aletlere rastladı. Tribünlerin koltuk altlarına gizlenmiş durumda çok sayıda demir çubuk, sopa ve bıçak da ele geçirdi. 
     
     Sami Yen’e akın 
     GALATASARAY’I seyretmek için İstanbul dışındaki Sarı - Kırmızılılar da Ali Sami Yen Stadı’na akın etti. Ankara’dan 20, İzmir’den 10, Atatürk, Çukurova Selçuk Üniversiteleri’nden birer otobüsle stada gelenler yanında, kent dışından toplam 40 otobüsle gelen Galatasaraylı seyirciler de tribünlerde yerini aldı. 
     
     Damgalı bilet 
     FENERBAHÇE maçında Galatasaray Yönetimi ilk kez farklı bir uygulama gerçekleştirip, "UltrAslanUni" oluşumuna ayrılan biletlerin rengini farklı bastı. Eski açık tribündeki 4 bin 500 biletin yeşil olduğu ve üzerinde "Uni" damgası bulunduğu ifade edildi. 
     
     15 bin bayrak 
     ALİ Sami Yen Stadı’ndan sorumlu Galatasaray yöneticisi Orhan Yüzen, 25 gönüllü üniversite öğrencisinin Ali Sami Yen Stadı tribünlerine 15 bin bayrak dağıttığını ve yapılan başarılı organizasyon sonrasında taraftarların zorluk çekmeden tribünlerde yerlerini aldıklarını söyledi. 
     
     İlk derbi heyecanı 
     SAHADA dün ilk kez bir derbi heyecanı yaşayan 7 futbolcu vardı. Ligin devre arasında Galatasaray’a gelen Xavier, Volkan Aslan, Lukunku ve Cihan ile Fenerbahçe’deki Kemal, Vladimir ve Rebrov, ilk kez derbi heyecanı yaşadı. Ayrıca Revivo da Sarı - Kırmızılı formayla eski takımı Fenerbahçe’ye karşı forma giydi. 
     
     Hasan ve Revivo taraftarları 
     DÜNYANIN sayılı derbileri arasında gösterilen Galatasaray - Fenerbahçe karşılaşmasını izlemek üzere Japonya ve İsrail’den de bir grup futbolsever geldi. Japonlar, Hasan Şaş hayranlığıyla İstanbul’a akın ederken, İsrail’den gelenler de Revivo’yu destekledi. 
     
     Yüzbaşı Revivo’ 
     SARI - Kırmızılı taraftar, özellikle Revivo için pankartlar astı. Galatasaraylılar, "Yeni yuvamda şimdi çok daha mutluyum. Şimdi intikam zamanı,Yüzbaşı Revivo", "35’e bakla, Revivo at bize takla" gibi sözlerin bulunduğu pankart dikkat çekti. 
     
     Yabancılar numaralıya 
     KARŞILAŞMAYI izlemek için Ali Sami Yen Stadı’na gelen Rusya ve Ukrayna milli takım sorumlularının yanı sıra, Arsenal kulübünden gelen teknik adamlar, şeref tribününde yer bulamadıkları için numaralıya oturtuldu. 
     
     Suat Kaya bilet dağıttı 
     STADA gelişleri sırasında Sarı - Kırmızılı taraftarın tezahüratlarıyla karşılanan Galatasaraylı futbolculardan Suat Kaya, maç öncesi bileti olmayan bazı taraftarlara otobüsten iner inmez bilet verdi. 
     
     Abdullah Dalya’ dedi 
     FENERBAHÇE’NİN en tecrübeli isimlerinden Abdullah, derbi maçla birlikte Sarı - Lacivertli formayla ligde 100. maçına çıktı. Galatasaray’ın eski futbolcuları Fatih ve Ceyhun da, Ali Sami Yen Stadı’nda Sarı - Kırmızılı ekibe karşı ilk kez forma giydi. 
     
     Florya’da şenlik 
     DERBİ karşılaşmasının ardından Florya Tesisleri’nin önünde toplanan Galatasaraylı taraftarlar, ortalığı bayram yerine çevirdi. Futbolcuları taşıyan otobüsün gelişiyle birlikte Fenerbahçe zaferinin kutlamaları da start aldı. Taraftarlar, oyunculara çiçekler atıp alkış yağmuruna tutarken, Teknik Direktör Fatih Terim’e de sevgi gösterilerinde bulundu. 
     
     Sahte bilet yakalandı 
     DERBİYE yoğun ilgi sahtekarları da harekete geçirdi. Özellikle karaborsadan satılıyormuş gibi gösterilen biletlerin bir kısmı sahte çıktı. Stat kapılarında yakalanan biletlere el konularak, bu kişilerin içeri girmeleri engellendi. 
     
     Selam bile yok 
     FENERBAHÇELİ futbolcular sahaya çıkmalarının ardından Revivo’ya selam bile vermedi. Bunun yanı sıra tribünler "İntikam" sesleriyle yankılandı. Öte yandan tribünde son günlerde gündemi yoğunca meşgul eden Kıbrıs meselesini hatırlatırcasına, Kıbrıs bayraklarının çokluğu dikkat çekti. 
     
     Hakemler polis aracıyla geldi 
     KARŞILAŞMANIN hakem dörtlüsü, karşılaşmanın başlamasından iki saat önce polis aracıyla stada geldi. Hakemlerin stada girişi sırasında Sarı - Kırmızılı taraftarın bir kısmı, "Aziz Yıldırım’ın dolduruşuna gelme. Gördüğünü çal" diye laf attı. 
     
     Kanarya - Aslan sesleri 
     TRİBÜNLERE yönelik çeşitli animasyonlar sunan Galatasaray Kulübü’nün maç öncesi efektleri oldukça ilginçti. Hoparlörden gelen konarya sesinin ardından, bir anda aslan kükremesi duyuldu. 
     
     Fenerbahçeli bayana dayak 
     BOYNUNDAKİ Sarı-Lacivertli atkıyla stat çevresinde dolaşan bir bayan, Fenerbahçeli olduğu gerekçesiyle Galatasaraylılar tarafından dövüldü. Bayanı Cim Bomlular’ın elinden emniyet güçleri kurtardı. 
     



 SPOR 































</TEXT>
</DOC>
