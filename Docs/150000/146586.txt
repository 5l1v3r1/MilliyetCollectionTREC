<DOC>
<DOCNO> 146586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/soneko28.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet ek kaynağı buldu ''VATANDAŞ'' 
</HEADLINE>
<TEXT>

     Ekonomiye ek kaynak arayışındaki AKP Hükümetine bir vatandaştan savaş süresince maaşının yarısını verme önerisi geldi. 
     Edinilen bilgilere göre, Başbakan Recep Tayyip Erdoğan bakanlar Kurulu toplantısına bir zarfla geldi. Zarftan İstanbul'dan bir memurun Erdoğan'a yazdığı mektup ile 530 milyon lira çıktı. Mektubunda, maaşının 1 milyar 60 milyon lira olduğunu belirten memur, "Maaşımın yarısını size gönderiyorum. Hükümet olarak size güveniyorum, ancak savaş döneminde hepimize fedakarlık düşüyor. Savaş bitene kadar maaşımın yarısını göndereceğim" dedi. 
     Memurun bu mektubu üzerine Bakanlar Kurulu'nda duygusal anların yaşandığı ve bazı bakanların gözlerinin yaşardığı belirtildi. Görüş bildiren bazı bakanlar vatandaştan bağış alınmaması gereğini vurgularken, "ulusal dayanışma veya barış tahvili" adıyla savaş döneminde tahvil çıkartılması önerisinde bulundu. Bazı bakanlar ise bağış alınabileceğini, ancak bu konuda şeffaf olunması gerektiğinin altını çizdi. 
     Bağışta bulunanların listesinin internet üzerinden yayınlanabileceğine dikkat çeken bakanlar bağışa milletvekillerinin öncülük etmesi gerektiğini kaydetti. 
     Bakanlar Kurulu'ndaki bu görüşlerin dile getirilmesinin ardından savaş döneminde tahvil çıkarılması, bağış toplanması ve diğer seçenekleri değerlendirmek üzere Devlet Bakanı Ali Babacan' ın başkanlığındaki komisyonun çalışma yapması kararlaştırıldı. 
     
</TEXT>
</DOC>
