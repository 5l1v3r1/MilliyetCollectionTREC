<DOC>
<DOCNO> 116485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/siyaset/siy04a.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi AKP’yi rahatlattı 
</HEADLINE>
<TEXT>

Anayasa Mahkemesi, Tayyip Erdoğan hakkında verdiği kararla seçime yönelik kuşkuları ortadan kaldırdı. Mahkeme, AKP’den 15 gün içinde savunma hazırlamasını istedi 
     ANKARA Milliyet 

     Anayasa Mahkemesi, genel başkanlık yetkilerinin tedbiren önlenmesi istenen AKP Genel Başkanı Recep Tayyip Erdoğan hakkındaki kararını seçim öncesinde vermeyerek, AKP’den 15 gün içinde bu konuda savunma hazırlamasını istedi. Yüksek Mahkeme, 2’ye karşı 9 oyla aldığı bu kararıyla, 3 Kasım seçiminin ertelenebileceği ya da iptalinin istenebileceğine yönelik tartışmalara da son verdi. 
     Yüksek Mahkeme, AKP’nin kapatılması ve Erdoğan’ın genel başkanlık yetkilerinin tedbiren önlenmesi istemiyle açılan davanın ilk incelemesini dün gerçekleştirdi. Öncelikle, Erdoğan’ın genel başkanlık durumunu ele alan Yüksek Mahkeme, bu isteme yönelik kararını "seçim sonrasına" erteledi. Mahkeme üyelerinden 9’u, karar alınmadan önce Erdoğan ve AKP’den savunma istenmesi gerektiğini belirtirken, Cumhurbaşkanı tarafından atanan Yüksek Mahkeme üyeleri Enis Tunga ve Mehmet Erten, savunmaya gerek olmadığına, mahkemenin olumlu ya da olumsuz bir karar vermesi gerektiğine işaret etti. Anayasa Mahkemesi kararı seçim sonrasına ertelerken, AKP’ye de savunmasını hazırlaması için 15 gün süre verdi. 
     Yüksek Mahkeme’nin bu kararıyla, oy pusulasında ismi genel başkan olarak geçen Erdoğan hakkında verilecek olası bir olumsuz karar durumunda, seçimin ertelenmesi ya da iptali ihtimallerinin doğabileceğine yönelik tartışmalar da son buldu. 
     Yüksek Mahkeme’nin kararını açıklayan Başkanvekili Haşim Kılıç, AKP’nin kapatılması davasında ön incelemenin yapıldığını ve kapatma davasındaki süreci gösteren tensip tutanağının hazırlanmaya başlandığını bildirdi. Buna göre, AKP’ye ön savunmasını yapması için tensip tutanağıyla birlikte iddianame iletilecek. Bir ay içinde ön savunmasını verecek olan AKP, ek süre isterse, bu istem ayrıca karara bağlanacak. 
     



 SİYASET 

















</TEXT>
</DOC>
