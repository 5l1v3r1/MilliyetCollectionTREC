<DOC>
<DOCNO> 112830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/yasam/ayas.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kokoreç savaşı Adliye’ye düştü 
</HEADLINE>
<TEXT>

Kokoreççiler, AB yolunda Türkiye’nin önündeki engellerden’ olan kokoreç için isim kavgasına tutuştu. McDonald’s gibi olmayı kafayı koyan gerçek Şampiyon’, diğerlerini dava ediyor 
     ŞÜKRAN PAKKAN İstanbul 

     Bundan 42 yıl önce Beyoğlu Balık Pazarı’na Şampiyon Kokoreç’ adında bir dükkan açan ve 1994 yılında şampiyon’ adınının tescil hakkını alan Tokgöz kardeşler, bugünlerde haklarını aramak için taklitlerine tazminat davası açmaya hazırlanıyorlar. 
     Çünkü, Şampiyon Kokoreç’in önündeki kuyrukları gören diğer kokoreççiler İstanbul’un ve belki de Anadolu’nun dört bir yanında aynı adla yüzlerce işletme açtılar. 
     Örneğin İstanbul’da rekabetin en ateşli olarak yaşandığı yerlerden biri olan Ortaköy’de, yanyana hizmet veren beş dükkanın ortak adı Şampiyon.’ Bu kokoreççiler, birbirlerinden "Gerçek", "Asıl", "Genç", "Ortaköy" gibi ön isimlerle ayırt ediliyorlar. 
     "Şampiyon" markasının gerçek sahibi Tokgöz kardeşler, taklitlerinin sadece İstanbul’da 20’ye ulaşması üzerine hukuk mücadelesi başlatma kararı aldılar. Bu mücadelelerini de gazetelerde, "Tescilli markamızı yasadışı kullananlara karşı dava açıyoruz" diyerek duyurdular. 
     
     Hangisi gerçek 
     Galip Tokgöz, mahkeme tarafından yapılan uyarıları dikkate almayan işletmelere 20’şer milyar liralık tazminat davası açacaklarını belirterek şunları söylüyor 
     "Taklitçiler, Burası gerçek Şampiyon mu ’ diye soran müşterilerine, biz onlarla akrabayız diyorlarmış. İsmimizden yararlanıp, para kazanıyorlar. Biz artık marka olduk. 42 yıldır bu işin içindeyiz. Bizim saklama ve pişirme yöntemlerimiz çok özel. Mesela, kokoreçi bir saatten fazla mangalda tutmayız. Tüm taklitleri temizledikten sonra, McDonald’s yöntemini uygulayacağız. İsmimize yasal yoldan sahip olmak isteyen işletmeleri, uygunluğuna göre seçip isim hakkını satacağız." 
     

</TEXT>
</DOC>
