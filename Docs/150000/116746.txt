<DOC>
<DOCNO> 116746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sontur10.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP Manavgat seçim bürosu kundaklandı... 
</HEADLINE>
<TEXT>

     Demokratik Halk Partisi'nin DEHAP Antalya'nın Manavgat İlçesi'nde bulunan seçim bürosunun, kimliği belirsiz kişi ya da kişilerce kundaklandığı bildirildi. 
     Alınan bilgiye göre, DEHAP'ın Manavgat'ta Yukarı Pazarcı Mahallesi, Eski Şelale Yolu'ndaki seçim bürosunda bu sabaha karşı yangın çıktı. 
     Manavgat Belediyesi'ne ait itfaiye ekiplerinin kısa sürede söndürdüğü yangının ardından yapılan incelemede, seçim bürosunun kapının tornavida benzeri bir aletle zorlanarak açıldığı, büronun yanıcı madde yardımıyla ateşe verildiği belirlendi. 
     Manavgat Kaymakamı Mehmet Çapraz yaptığı açıklamada kundaklama olayını doğrulayarak, ''İrtibat bürosu kimliği belirsiz kişi ya da kişiler tarafından, gaz ya da benzin dökülerek yakılmış. Şu ana kadar olayın failleri tespit edilemedi. Emniyet güçlerimiz konuyla ilgileniyorlar'' diye konuştu. 
     DEHAP Manavgat seçim bürosunda elektronik eşyalar ve partiye ait seçim evraklarının yandığı bildirildi. 
     Olayla ilgili soruşturma başlatıldı. 
     





</TEXT>
</DOC>
