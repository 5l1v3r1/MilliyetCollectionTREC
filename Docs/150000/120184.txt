<DOC>
<DOCNO> 120184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/soneko05.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıl keçisi, günah keçisi oldu... 
</HEADLINE>
<TEXT>

     Genç filizlere zarar verdiği gerekçesiyle ormanlık alanlarda yetiştirilmesi yasaklanan kıl keçisinin sayısı hızla azalıyor. 
     Alınan bilgiye göre, 1956 yılında çıkarılan 6831 sayılı Orman Kanunu'nu ile ormanlık alanlarda hayvan otlatılması yasaklandı. Bu kanunla, özellikle ormanlık alanların azalmasından sorumlu tutulan kıl keçilerine karşı yoğun önlemler alındı. 
     Yaklaşık 30 yıl önce sayıları milyonlarla ifade edilen kıl keçilerinin sayısı, bu hayvanı yetiştiren orman köylülerine uygulanan ağır para cezaları nedeniyle hızla inişe geçti. 
     Konya Tarım İl Müdürü Sami Vurucu, kıl keçisinin Anadolu'nun iklim şartlarına çok iyi adapte olduğunu belirterek, yüksek et ve süt verimine sahip olan kıl keçisine ''ormanları yok ediyor'' damgası vurmanın yanlış olduğunu kaydetti. 
     Kıl keçisinin etinin yağsız ve çok lezzetli olduğunu belirten Vurucu, ''Hastalıklara karşı dayanıklı, yavru verimi yüksek ve özel bir yiyecek gerektirmemesinden dolayı 'kanaatkar' olarak nitelendirilen kıl keçisine uzun yıllar haksızlık yapılmıştır'' dedi. 
     
     ''KIL KEÇİSİ ORMAN DOSTU'' 
     Kıl keçisinin sanılanın aksine ormanlık alanlara büyük zararlar vermediğini ifade eden Vurucu, şunları söyledi 
     ''Kıl keçilerinin ormana verdikleri zarar, tarla açmak ve konut yapmak için tahrip edilen orman alanlarının yanında devede kulak kalmaktadır. Sayıları bundan 30 yıl önce Konya'da milyonla ifade edilen kıl keçisi ormanların yok edilmesi konusunda adeta günah keçisi ilan edilmiştir. Kıl keçisi, sanılanın aksine ormana zarar vermez. Hatta, orman zeminine dökülen kuru yaprakları yiyerek orman yangınlarının etkisini azaltır. Bu yanlış uygulama nedeniyle, Konya'da kıl keçilerinin sayısı 1995 yılında 251 bine, 2001 yılında ise 191 bine düşmüştür. Kıl keçilerine uygulanan bu yasak ve keçilerin devlet teşviklerden mahrum bırakılma uygulaması aynı şekilde devam ederse yakın bir gelecekte kıl keçileri de nesli tükenen hayvanlar arasında yerini alacaktır.'' Nitelikli çoban bulunmamasının da kıl keçilerinin sayılarındaki azalmayı hızlandırdığını vurgulayan Vurucu, dağlık alanlarda yetiştirilen kıl keçisinin yeniden sayılarının artırılması için orman köylülerine yeni otlaklar tahsis edilmesi gerektiğini söyledi. 
     Vurucu, bilinçli ve modern kıl keçisi yetiştiriciliği ile ormanlara hiçbir zarar vermeden ülke ekonomisine büyük katkılar sağlanabileceğini sözlerine ekledi. 
     





</TEXT>
</DOC>
