<DOC>
<DOCNO> 105242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/yazar/altan.html </URL>
<DATE> 2002/09/02/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Dolar 
</HEADLINE>
<TEXT>

     Bir file kaça dolar Uzay uçuşlarının koordinatlarını saptayan bir uzman iseniz, çok ucuza dolar. 
     Babanızı erken kaybettiğiniz için lise birden çıkıp, bir genel müdürlüğün evrak kaleminde yirmi beş yılınızı "gelip giden evraköla "kayıt defterleri"ne gömdükten sonra emekli olmuşsanız, çok zor dolar. 
     Yaz aylarında Kuzey Buz Denizi’ne morina balığı avlamak için açılıp, en az yüz seksen gün evden barktan uzak, buzullar, dalgalar, soğuklarla ölümü koklaya koklaya dövüşmek zorunda kalmışsanız, kolay dolar. 
     Eşini erken yitirmiş ve ondan kalan aylıkla geçinmek derdine düşmüşseniz, hiç dolmaz... Olsa olsa, haylazlık yaşındaki oğlunuzun halden anlamayan vurdumduymazlığına bakarak gözleriniz dolar. 
     
     Bin dokuz yüz on lira, bir dolar. 
     Altmış bir milyon nüfuslu Batı Almanya’nın yıllık ulusal geliri yedi yüz milyar dolar. 
     Elli beş milyonluk Türkiye’ninki altmış milyar dolar. 
     Dört milyonluk Norveç’inki de elli milyar dolar. 
     File nerede dolmaz, nerede dolar 
     Bu hesaplara tepeden bakınca insanın yüreğine ağu dolar. 
     
     Yıllar önce bir gazeteci vardı, Faruk. Bir avuç toprak şimdi. 
     Bir şiir yazmıştı. Adı "Fanfantinaki." 
     "Kraliçe Elizabeth’in bir saç teli milyon dolar... 
     Senin ise kel başına pire dolar, bit dolar. 
     Neden kral olmadın Fanfantinaki .." 
     Bir file kaça dolmaz 
     Bir file kaça dolar 
     
     Eski zaman hanımlarının titizleri, damlardaki kiremitleri yıkarlardı. 
     Çünkü yağmurlar kiremitlerdeki su oluklarına dolardı, oradan da sarnıçlara dolar... 
     Kiremitlere kuşlar sık pislediği için, temizlenmedikleri zaman, yağmur suları sarnıçlara yine dolardı, ama pislenmiş olarak dolar... 
     
     Tutmuş bir tiyatroya seyirciler dolar. 
     Miting alanlarına, kamyonlarla getirilmiş insanlar dolar. 
     Harun Reşit’in hazineleri dolardı ganimetlerle dolar... 
     Eski Göztepe köşkleri vardı ki, yaz akşamlarında bahçeleri ateşböcekleriyle dolar. 
     Vefat etmiş saygın kişilerin kırkında okutulan mevlitler yüzlerinde ölüm hüznünün dalga dalga yelpazelendiği akraba, taallukat, dost ve tanıdıklarla dolar 
     Fileler dolar mıydı, dolmaz mıydı 
     Rivayet odur ki, bazılarınınki dolmaz, bazılarınınki dolar. 
     
     Gözü doymayanlar ki, halinden yakınıp durmayı adet haline getirmiş olanlar da dahil, sanıldığından çoktular. 
     - O doymayan gözleri, sonunda toprağın doyuracağı söylenir. - 
     Acaba ademoğlunun yüreğindeki boşluklarla içinde yuvarlandığı boşluklar, neyle dolar 
     Ve bin dokuz yüz on lira, bir dolar. 
     Bazı fileler hiç dolmaz, bazıları zor dolar, bazıları da rahat dolar. 
     
     Belki de yaşam bir tulumba borusudur. 
     Dolar boşalır, boşalır dolar. 
     
     Not 14 yıl önce yazılmış bir yazı... "Hürriyetöten... 
     
     







Aydınlar Yüzyılı 


Dolar 


Üç kritik karar 


Brzezinski diyor ki... 


Rakamlar memuru zorluyor 


Hayali ihracattan Naylon Holding’e... 


AB’nin takvim oyunu 


Ne mutlu Anadoluluyum diyene 


Ulusal ekonominin aldatıcı cazibesi 


Fakirlere vah vah’ toplantısı 


</TEXT>
</DOC>
