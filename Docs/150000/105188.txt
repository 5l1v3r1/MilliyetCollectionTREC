<DOC>
<DOCNO> 105188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/guncel/gun07.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik teröristi dört can aldı 
</HEADLINE>
<TEXT>

Ehliyetsiz ve alkollü sürücü bir de aşırı hız yapınca facia kaçınılmaz oldu. Aynı aileden 4 kişi öldü, 5 kişi de ağır yaralandı 
     KEMAL BULUT Ankara 

     Başkent Ankara’da dün sabaha karşı ehliyetsiz ve alkollü bir sürücünün neden olduğu kazada bir aile yok oldu. Kazada 4 kişi ölürken, 5 kişi de ağır yaralandı. 
     Ehliyetsiz sürücü Mustafa Doğan’ın allkollü olarak kullandığı otomobille aşırı hız yapınca Celal Esat Arseven Caddesi 129 numara önünde direksiyon hakimiyetini kaybederek kaldırıma çıktı. Doğan’ın bir türlü hakimiyetini sağlayamadığı otomobil önce kaldırımda çocukları ile birlikte yürüyen Ayşe Kurt 33 ve 6 yaşındaki çocukları Uğur ve Fatma Kurt’u altına aldı. Kaldırımda ilerlemeye devam eden araç, daha sonra Sevda Kurt, Hasan Öztürk, Erhan Öztürk, Serkan Tuğcu, Süleyman Çal ve Hacı Osman Erdoğan’a da çarptı. Ve ancak yol kenarındaki bir markete çarpıp durabildi. 
     Fatma Kurt ile iki çocuğu kaza yerinde öldü, diğer yaralılar ise Dışkapı SSK, Numune ve Hacettepe hastanelerine kaldırıldı. Yaralılardan Erhan Öztürk de tüm müdahalelere rağmen kurtarılamayarak yaşamını yitirdi. Diğer yaralıların da hayati tehlikeyi atlatamadıkları öğrenildi. 
     
     Araçtan inip kaçtı 
     Doğan, kaza yerinden yaya olarak kaçarken, arabada bulunan iki arkadaşı gözaltına alındı. Polislerin yoğun çalışması sonucu yakalanan Doğan’ın aracında çok sayıda bira şişesi ve döner bıçağı bulundu. 
     



 GÜNCEL 



















</TEXT>
</DOC>
