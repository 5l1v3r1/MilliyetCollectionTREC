<DOC>
<DOCNO> 101021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sonspo19.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Fabio Pinto şoku 
</HEADLINE>
<TEXT>

     Galatasaray, Brezilyalı forvet oyuncusu Fabio Pinto'nun lisansını, uluslararası sertifikasını alamadığı için çıkartamadı. 
     Sarı-kırmızılı takıma şok etkisi yaratan gelişme, kulübe bu futbolcunun bonservisine sahip olan İspanyol Real Oviedo'dan bu akşam saatlerinde gelen faksla ortaya çıktı. 
     Galatasaray Kulübü'nden alınan bilgiye göre, bir futbolcuya olan borcundan dolayı FIFA'nın İspanyol Kulübü'ne transfer yasağı getirdiği, bu nedenle Real Oviedo'nun Pinto'nun sertifikasını gönderemediği öğrenildi. 
     Brezilyalı futbolcu, bu gelişme üzerine, lisansı çıkartılamadığı için Samsunspor maçında oynayamayacak. 
     Galatasaray'ın Real Oviedo Kulübü'nün FIFA ile olan sorununu giderememesi halinde 12 Ağustos Pazartesi günü UEFA'ya başvurarak, Pinto'nun transferinin serbest bırakılmasını talep edeceği bildirildi. 
     Galatasaray Kulübü, UEFA'ya yazacağı yazıda, futbolcunun mesleğini icra etmesinin gerekliliğini vurgulayarak, "Real Oviedo Kulübü futbolcu transfer ederse, bu kısıtlama olabilir. Ancak burada Galatasaray zarar görüyor. Biz Real Oviedo Kulübü'nün bu borcunu kapatmasında yardımcı olacağız" diyerek, Pinto için geçici lisans talebinde bulunacağı öğrenildi. 
     





</TEXT>
</DOC>
