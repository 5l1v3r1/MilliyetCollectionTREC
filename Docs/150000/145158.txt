<DOC>
<DOCNO> 145158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/siyaset/siy07.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hiçbir habere müdahale etmem’ 
</HEADLINE>
<TEXT>

Aydın Doğan Doğan Medya Grubu, ülkemizin en büyük iletişim kuruluşudur ve tamamen profesyonel kadrolarla yönetilmektedir 
     BERİL ÖZCAN İstanbul 

     Doğan Holding Yönetim Kurulu Başkanı Aydın Doğan, imtiyaz sahibi olduğu Hürriyet Gazetesi’nde yayımlanan bir haber nedeniyle İstanbul DGM’de ifade verdi. Aydın Doğan, "Sahibi olduğum gazetelerde çıkan haberlere müdahale etmem söz konusu değildir. Yayın kuruluşlarım bağımsızdır" dedi. 
     Hürriyet Gazetesi’nde 16 Ağustos 2001’de yayımlanan haberde, eski İçişleri Bakanı Sadettin Tantan’ın ev kiralarının dolarla hesaplandığı Arnavutköy’de, köprü manzaralı Rum Ortodoks Kilisesi Vakfı’na ait 150 metrekare yalı dairesini 150 milyon liraya kiraladığı belirtildi. "Tantan da bunu yaparsa" başlıklı yazı nedeniyle İstanbul 4 No’lu DGM’de "Terörle Mücadele Yasası" ihlal edildiği gerekçesiyle kamu davası açıldı. 
     Dün görülen duruşmaya, Doğan ile Hürriyet Gazetesi Sorumlu Yazı İşleri Müdürü Necdet Tatlıcan katıldı. Hakim tarafından okunan yazılı savunmasında Doğan şunları kaydetti 
     "Öncelikle davaya konu haberin tamamen bilgim dışında yayımlandığını belirtmek istiyorum. Bu nedenle atılı suç açısından herhangi bir kastım yoktur. Keza, halen sahibi bulunduğum yazılı ve görsel iletişim organlarından hiçbirinin içeriğine müdahale etmemekteyim. Doğan Medya Grubu, ülkemizin en büyük iletişim kuruluşudur ve tamamen profesyonel kadrolarla yönetilmektedir. Yayın organlarındaki üst denetim, kişisel müdahaleleri tamamen ortadan kaldıran ve evrensel gazetecilik ilkelerini takip eden deneyimli ve son derece bilgili kişilerden oluşturulmuş Doğan Medya Yayın Konseyi yerine getirmektedir. Dolayısıyla Hürriyet Gazetesi’nde hangi haberin nasıl yayımlandığına müdahale edebilmem mümkün olmamaktadır. 
     Çağdaş iletişim kuruluşlarında gazete sahipliğinin bu şekilde olması gereğine de inancım tamdır. Çünkü, halkın haber alma hürriyetinin aracı olan iletişim kuruluşları, tek tek kişilerin denetimine yer verilemeyecek kadar önemlidir." 
     Doğan, bu nedenle beraatini ve duruşmalardan vareste tutulmasını talep ederken, avukatı Prof. Dr. Köksal Bayraktar, başbakan ve cumhurbaşkanının da evlerini herkesin bildiğini belirterek, "Hedef göstermek maksadı yoktur. Milyarlık bir yalı dairesi İçişleri Bakanı’na 150 milyon liraya kiralanıyorsa, bu bir haberdir" diye konuştu. 
     Mahkeme, Doğan’ın vareste tutulmasına karar vererek, duruşmayı erteledi. 
     


SİYASET 

















</TEXT>
</DOC>
