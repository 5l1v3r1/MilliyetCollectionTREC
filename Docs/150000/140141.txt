<DOC>
<DOCNO> 140141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sontur10.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçesaraylılar, 15 gün kar esareti altında kaldı... 
</HEADLINE>
<TEXT>

     Yolları ulaşıma kapalı bulunan Bahçesaray'dan rahatsızlığı nedeniyle helikopterle Van merkeze getirilen Belediye Başkanı Naci Orhan, ilçenin 1985 yılı öncesine geri dönüş yaptığını söyledi. 
     Orhan, şubat ayı içinde etkili olan kar yağışı yüzünden yolları ulaşıma kapanan, iletişim bağlantıları ile elektriği kesilen Bahçesaray'daki 15 günlük kar esaretini anlattı. 
     1985 yılından önce elektriği olmayan ve 7 ay boyunca hiçbir şekilde diğer yerleşim birimleri ile bağlantı sağlayamayan Bahçesaraylıların o tarihlerdeki günlerinin kahve sohbetleriyle, kitap okuyarak ya da mahalli sanatçıları dinleyerek geçtiğini belirtti. Orhan, ilçenin 1985 yılından sonra elektrik, televizyon ve telefona kavuşmasıyla yaşam tarzlarının ve alışkanlıklarının da değişime uğradığını bildirdi. Bu yılın şubat ayının son iki haftası etkili olan kar yağışı yüzünden Bahçesaray'ın 1985 yılının öncesine geri dönüş yaptığını ifade eden Orhan, mahallearası ulaşımın bile yapılamadığı ilçede 15 günün yine kahve sohbetleriyle, kitap okumayla ya da satranç oynayarak geçtiğini vurguladı. 
     
     İLÇEDE HAYAT 

     Orhan, kar esaretinde geçen 15 gün içinde en sevindirici olayın ise acil bir hastalık durumunun yaşanmamış olduğuna işaret ederek, ''Tek korkumuz acil bir hastalıkla karşılaşmaktı. Ama öyle bir olay yaşanmadı. Daha önceki yıllarda, yolların ulaşıma kapalı bulunması ve telefonun olmaması yüzünden birçok kişi hastaneye ulaştırılmadığı için hayatını kaybetmişti'' dedi. 
     Halen bir çok öğretmenin yolları kapalı olduğu için ilçeye ya da köylere gidemediğine değinen Orhan, ilçede sebze meyve sıkıntısı yaşandığını, hayvanların ise yem sıkıntısı ile karşı karşıya kaldığını kaydetti. 
     Bahçesaray'da yol açma çalışmalarını gerçekleştirmek için Karayolları ve Köy Hizmetleri Bölge Müdürlüklerine ait birer iş makinesi bulunduğunu dile getiren Naci Orhan, Karayolları Bölge Müdürlüğü'ne ait aracın arızalı olması nedeniyle yol açma çalışmalarının yapılamadığını, bugünden itibaren Bahçesaray-Hizan yolunun ulaşıma açılmasını beklediklerini ifade etti. 

     
</TEXT>
</DOC>
