<DOC>
<DOCNO> 134154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sontur13.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dövizle askerlik komisyonda kabul edildi... 
</HEADLINE>
<TEXT>

     Yurt dışında yaşayan ve daha önce dövizle askerlik uygulanmasından yararlanamamış Türk vatandaşlarına yeni haklar tanıyan yasa tasarısı, Milli Savunma Komisyonu'nda kabul edildi. 
     Askerlik Kanunu'nda değişiklik yapılmasını öngören tasarıya göre, kanunun yürürlüğe girdiği tarihte, 38 yaşını tamamladıkları yılın sonuna kadar dövizle askerlik hizmeti yapmak için başvurmayanlar ile başvurdukları halde döviz ödemeleri veya temel eğitimlerini süresi içinde yapmadıkları için dövizle askerlik hizmeti kapsamından çıkarılanlar, iki yıl içinde konsolosluklar veya askerlik şubelerine başvurabilecekler. Bu kişiler, 7 bin 668 Euro veya karşılığı yabancı ülke parasını başvuru sırasında peşin ödemeleri ve bir ay süreli temel askerlik eğitimini yapmaları halinde askerlik hizmetini yerine getirmiş sayılacaklar. 
     Yasanın yürürlüğe girdiği tarihte 40 yaşını doldurmuş olanlar da 10 bin 224 Euro veya karşılığı yabancı ülke parasını başvuru sırasında peşin ödemeleri halinde temel askerlik eğitimine tabi tutulmadan askerlik hizmetini yapmış olacaklar. 
     Türk Vatandaşlığı Yasası hükümleri uyarınca vatandaşlıktan çıkmalarına izin verilmiş veya Türk vatandaşlığını kaybetmiş olanlardan yasanın yayımı tarihinden itibaren 2 yıl içinde vatandaşlığa alınmak üzere başvuranlar da Türk vatandaşlığına yeniden kabul edilme tarihi izleyen 1 yıl içinde başvurmaları halinde bedelli askerlikten yararlanacaklar. 
     Yasanın getirdiği düzenlemeden yararlananlar hakkında saklı, yoklama kaçağı veya bakaya suçlarından adli takibat yapılmayacak. 
     
     MİLLETVEKİLLERİNE BİLGİ 
     Komisyonda döviz miktarlarının düşürülmesine yönelik talepler Milli Savunma Bakanı Vecdi Gönül'ün karşı çıkması üzerine kabul edilmezken, milletvekilleri, Irak konusunda Genelkurmay Başkanlığı'nın komisyona bilgi verimesini talep etti. Bunun üzerine Bakan Gönül, görevliler ve basın mensupların toplantıdan ayrılmasından sonra komisyon üyelerine bu konuda bilgi sunacağını söyledi. 
     Tasarıların görüşülmesi tamamlandıktan sonra görevli presonel ve basın mensupları, Bakan Gönül'ün milletvekillerine bilgi vermesi için salondan çıkarıldı. 
     
     BAŞKANSIZ KOMİSYON 
     Milli Savunma Komisyonu Başkanlığına seçilen AK Parti Aksaray milletvekili Ramazan Toprak'ın istifa etmesi, Başkanvekili AK Parti Karaman Milletvekili Yüksel Çavuşoğlu'nun da toplantıya katılmaması nedeniyle Komisyon, Sözcü AK Parti Adana Milletvekili Ziyaeddin Yağcı başkanlığında toplandı. 
     





</TEXT>
</DOC>
