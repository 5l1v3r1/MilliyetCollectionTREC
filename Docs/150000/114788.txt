<DOC>
<DOCNO> 114788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/spor/spo05.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
2 trilyonluk piyango 
</HEADLINE>
<TEXT>

Japonya, haziranda özel bir karşılaşma oynayacak olan A Milli Takımımız için kesenin ağzını açtı 
     DÜNYA Kupası’nda tarihi başarı yakalayan Milli Takım’a, Japonya’dan 2 trilyon liralık maç teklifi geldi. Yükselen performansı nedeniyle birçok ülkenin özel maç için sıraya girdiği Ay - Yıldızlı ekibimiz, haziranda Japonya ile Tokyo’da karşılaşacak. Federasyonun kasasına bu müsabaka için 1.2 milyon dolar Yaklaşık 1 trilyon 920 milyar lira girecek. 
     TEKNİK Direktör Şenol Güneş ile birlikte dün sabah Belçika’ya giden ve Galatasaray - Brugge karşılaşmasını izleyen Menajer Can Çobanoğlu, bu teklifi kabul ettiklerini açıkladı. Çobanoğlu, "Birçok ülkeden özel maç teklifi geliyor. Japonya ile Tokyo’da oynayacağımız maç iki ülkenin yakınlaşması açısından da büyük önem taşıyor" ifadelerini kullandı. 
     
Hoşgeldin Türkiye’      2003 Konfederasyon Kupası’na katılmayı kabul eden Milli Takım’a FIFA’dan övgü geldi. Resmi web sitesinde ekibimize özel yer ayıran FIFA, "Bienvenue Turkey" Hoşgeldin Türkiye başlığını taşıyan bölümde "Türk lokumu" olarak tanımlanan Milli Takım’ın "Dünya Kupası’nın en çok keyif veren" ekibi seçildiğini hatırlattı. FIFA, Altın Top adayı Hasan Şaş, 11. saniyede gol atan Hakan ile diğer yıldızlar Rüştü, Alpay, Yıldıray ve İlhan’ı da "Avrupalı Brezilyalılar" olarak tanıttı. Ekibimiz için Brezilya ile "rövanş" fırsatı doğduğu ifade edildi. 
     
Klasmanda bir basamak indik      FIFA’NIN aylık olarak yayınladığı Dünya Klasmanı’nda, Türkiye geçen aya göre bir sıra gerileyerek, 8.’liğe yerleşti. Geçen ay büyük bir çıkış göstererek, 11.’likten 7.’liğe yükselen Türkiye, bu kez İngiltere’ye geçildi. Avrupa Şampiyonası elemelerindeki rakibimiz, üç sıra atlayarak, dört puan önümüzde yer aldı. Böylece, Türkiye’nin grupta İngiltere ile oynayacağı iki maç, sadece finaller için değil, dünya klasmanı açısından da önem kazandı. Dünya klasmanının ilk üç ülkesi Brezilya, Fransa ve İspanya olarak sıralandı. 
     



 SPOR 






























</TEXT>
</DOC>
