<DOC>
<DOCNO> 112833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/yasam/yas05.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yamyamlar sahada 
</HEADLINE>
<TEXT>

Maç yapmaya giderken uçakları düşen ve ölen arkadaşlarını yiyerek hayatta kalan Uruguay rugby takımı, 30 yıl beklenen maçı sonunda yaptı ve kazandı 
     DIŞ HABERLER 

     Uruguay’ın önde gelen rugby takımlarından Old Christians’, 13 Ekim 1972’de, Şili takımı Old Boys’ ile karşılaşmak üzere And Dağları üzerinden bu ülkeye uçuyordu. Ancak onları taşıyan uçak, pilot hatası sonucu karlı bir dağa düştü. Aradan tam 30 yıl geçti. Ölen arkadaşlarını yiyerek hayatta kalmayı başaran 16 oyuncu, önceki gün aynı yolculuğu, aynı rota üzerinden bir kez daha yaptı. 
     
     Solukları kesildi 
     Hayatta kalma azimleri, 1993’te "Alive" isimli bir Hollywood yapımına da konu olan oyuncular dün de Şili’nin başkenti Santiago’da, 30 yıl önce planlanan karşılaşmayı gerçekleştirdi. 
     Bugün 40’lı, 50’li yaşlarda olan Uruguay takımı, duygu yüklü karşılaşmada Şili takımını 28 - 11 yendi. Müsabaka, eski toprak oyuncuların "düşen form grafikleri" göz önüne alınarak 80 dakika yerine 50 dakika oynandı. Yaşlı oyuncuların nefessiz kaldıkları gözlendi. 
     



 YAŞAM 


















</TEXT>
</DOC>
