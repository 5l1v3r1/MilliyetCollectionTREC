<DOC>
<DOCNO> 115655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sontur12.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da "CHP'yi destekleme toplantısı" 
</HEADLINE>
<TEXT>

     Almanya'da iktidardaki Sosyal Demokrat Parti'nin SPD Türk kökenli üyeleri, "Cumhuriyet Paneli ve CHP'yi Destekleme Toplantısı" düzenledi. 
     Başkent Berlin'deki SPD merkezi Willy Brandt Haus'daki toplantı, SPD ve çeşitli Türk derneklerine üye Türk kökenli vatandaşlar tarafından oluşturulan "3 Kasım Seçimlerinde CHP'ye Destek Girişimi"nin planladığı bir dizi etkinlik çerçevesinde düzenlendi. 
     Toplantıya Berlin Eyalet Meclisi milletvekilleri Dilek Kolat ve Ülker Radziwill, Sosyaldemokrat Halk Dernekleri Federasyonu HDF Başkanı Ahmet İyidirli ve Nürnberg Üniversitesi öğretim üyesi Ufuk Yaltıraklı da katıldı. 
     Kolat, toplantıda yaptığı konuşmada, sosyal demokrasi düşüncesinin evrensel olduğunu, bu nedenle CHP'yi desteklediğini belirterek "Türkiye'nin güçlü bir sola ihtiyacı var. Türkiye'de solcular çok bölük pörçük. SPD içinde bile farklı görüşler var, ama en azından birlik içinde hareket ediyor" dedi. 
     
</TEXT>
</DOC>
