<DOC>
<DOCNO> 132251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sontur16.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı "Zirve, 23 Ocak'ta İstanbul'da..." 
</HEADLINE>
<TEXT>

     Dışişleri Bakanı Yaşar Yakış, Irak sorununun barışçı yollardan çözümüne ilişkin bölge ülkelerinin katılımıyla yapılması planlanan ''bölgesel toplantı''nın, 23 Ocak Perşembe günü İstanbul'da yapılacağını söyledi. 
     Yakış, Bakanlık'ta gazetecilerin soruları üzerine yaptığı açaklamada, ''Zirveyi teyit eder misiniz '' sorusuna, ''Zirve 23 Ocak'ta İstanbul'da gerçekleşecek'' yanıtını verdi. 
     Başka bir soru üzerine, Perşembe günü yapılacak toplantının, daha üst düzeyde bir toplantıya öncülük edip etmeyeceğinin ya da toplantıların bu seviyede devam edip etmeyeceğinin İstanbul'da belirleneceğini söyledi. 
     Yakış, New York Times gazetesinde Türkiye'nin ABD'ye üs kullanma izni verdiği şeklinde yer alan haberlerin hatırlatılması üzerine, ''Üslerin kullanılmasına izin verildi şeklinde bir ifadem yok'' dedi. Yakış, şöyle devam etti 
     ''Böyle bir şey yazıldıysa doğru değil. Biz sadece askeri makamlarımızı, ABD askeri makamlarıyla müzekare etmeye yetkili kıldık. Kuzey seçeneğini anlamsız hale getirmeyecek düzeyde bir işbirliği ne olabilir, onu iki ülkenin askeri makamları belirleyecek.'' Bu arada, Irak'ın Ankara Büyükelçisi Talip Abid Salih Al Duleymi, Bakanlık'ta temaslarda bulunuyor. 
     Edinilen bilgiye göre Duleymi, Müsteşar Yardımcısı Büyükelçi Ali Tuygan ve Ortadoğu Dairesi Genel Müdürü Tahsin Burcuoğlu ile görüşüyor. 
     





</TEXT>
</DOC>
