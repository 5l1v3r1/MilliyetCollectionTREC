<DOC>
<DOCNO> 110134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/yasam/yas01.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarış’ın altında kaldı 
</HEADLINE>
<TEXT>

Milas’ta iki okul servisi sürücüsünün yarışı faciayla bitti. Öndeki servisten inen küçük Muhammed, yetişmeye çalışan diğer servisin altında can verdi 
     YAŞAR ANTER Muğla DHA 

     Okul servisleri cinayetlerine Muğla’nın Milas ilçesinde bir yenisi daha eklendi. 
     Ören beldesinde içinde öğrenci olduğu halde hız yarışına giren iki servis şoförü, daha 7 yaşındaki ilköğretim okulu 1. sınıf öğrencisi Muhammed Özkan’ı canından etti. Ören İlköğretim Okulu’ndan 12 kilometre uzaklıktaki Alatepe köyüne öğrenci taşıyan Mehmet Ali Bektaş 37 , önceki gün ders bitiminde 23 öğrenciyi alarak köye götürmek üzere yola çıktı. Bektaş, servis minibüsüyle Ören’in dışına çıktıktan sonra, aynı okuldan yine aynı köye öğrenci taşıyan Ünal Yalçın’ın 33 kullandığı diğer minibüsle yarışa girdi. 
     
     Yol ortasında bıraktı 
     Köyün girişine gelen Bektaş, aceleyle 1 - A sınıfı öğrencisi Muhammed’i yolun ortasında indirdi. Ancak yarıştığı şoförün bundan haberi yoktu. 
     Ve indiği servis aracının önünden yolun karşısına geçmeye çalışan küçük Muhammed, hızla arkadan gelen Yalçın’ın kullandığı servis minibüsünün altında kalarak korkunç şekilde can verdi. Kaza sonrası Yalçın ve Bektaş gözaltına alınırken, daha 7 yaşında, iki canavarın kurbanı olan küçük Muhammed de, dün gözyaşları arasında toprağa verildi. 
     
     Hem suçlu hem güçlüler 
     Muhammed’in servis arkadaşları Yalçın’ın aşırı hız yaptığını söylerken, şoförler de, Milas Savcılığı’nda birbirlerini suçladı. Hızlı gitmediğini savunan Yalçın, "Önümdeki servis şoförü, öğrenciyi indirdikten sonra karşıya geçmesine yardım etmeliydi" dedi. Muhammed’i yolun ortasında indiren Bektaş da "Karşıya geçmesini bekledim. Ancak Ünal hızlıydı. Bu hatta altı yıldır öğrenci taşıyoruz. Köy girişinde öğrenci indirdiğimi biliyordu. Dikkatli olmalıydı" diyerek kendini savundu. Yalçın ve Bektaş, mahkemece tutuklandı. 
     



 YAŞAM 

















</TEXT>
</DOC>
