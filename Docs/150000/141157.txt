<DOC>
<DOCNO> 141157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/spor/spo04.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba’dan rest 
</HEADLINE>
<TEXT>

Trabzon Teknik Direktörü, gelecek sezon takımın başında kalması için iddialı kadro kurulmasının gerektiğini söyledi 
     "Ben yokum" 
     KARADENİZ Teknik Üniversitesi’nde düzenlenen panele katılan Trabzonspor Teknik Direktörü Samet Aybaba, çarpıcı açıklamalar yaptı. Aybaba, gelecek yıl göreve devam etmesi için bazı şartlarının olduğunu vurgulayıp, "Her yıl hedef büyümeli. Bu yıl UEFA Kupası’na katılmayı ve Türkiye Kupası’nı hedefliyoruz. Gelecek yılda şampiyonluk için kadro kurulmazsa ben yokum" diye konuştu. 
     
     Aurelio müjdesi 
     AYBABA transferi nedeniyle gündemden düşmeyen Aurelio’nun ise önümüzdeki hafta içinde Trabzonspor ile sözleşme tazeleyeceğini iddia etti. Tecrübeli teknik adam Beşiktaş maçı için şunları söyledi "Beşiktaş son haftalarda fazla ofansif futbol oynamıyor. Güzel bir karşılaşma olacak. Hedefimiz galibiyet. Tüm planlarımızı kazanmak için yapıyoruz. Takımım çıkışını sürdürüyor." 
     
     Sümer takımı uyardı 
     TÜRKİYE Kupası’nda B.Bld.Ankaraspor karşısında alınan 7-1’lik galibiyet Başkan Özkan Sümer’in yüzünü güldürdü. Bu maçı unutmalarının gerektiğini söyleyen Sümer, "Beşiktaş maçı daha farklı olacak. Rakibimiz ligin en güçlü takımlarından biri. Havaya girmek böylesine önemli bir sınavda büyük tahribatlara yolaçar. İyi konsantre olmalıyız" dedi. 
     
     Beşiktaş hazırlığı 
     TRABZONSPOR, Beşiktaş maçı için çalışmalarını dün de sürdürdü. Günün tek antrenmanında taktiksel çalışmalara ağırlık verildi. Öte yandan Bordo - Mavili takımın kaptanı Fatih, Beşiktaş maçını kazanmak istediklerini söyledi. Tecrübeli futbolcu, "Bizim için önemli bir viraj. UEFA Kupası’na katılma şansımızı artırmak için kazanmak istiyoruz" dedi. 
     



 SPOR 


























</TEXT>
</DOC>
