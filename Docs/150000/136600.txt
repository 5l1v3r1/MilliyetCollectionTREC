<DOC>
<DOCNO> 136600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sontur04.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Şanlıurfa uçak seferleri iptal edildi... 
</HEADLINE>
<TEXT>

     Şanlıurfa'da kar yağışı ve yoğun sis nedeniyle, İstanbul-Şanlıurfa karşılıklı uçak seferleri iptal edildi. Şanlıurfa-Adıyaman Karayolu'nda mahsur kalan 60 araç kurtarılırken, ulaşıma kapanan 20 köy yolu ulaşıma yeniden açıldı. 
     Sabaha karşı başlayan ve halen aralıklarla devam eden kar yağışı ve sis, Şanlıurfa ve çevresinde günlük yaşamı olumsuz yönde etkiliyor. 
     Köy Hizmetleri 19. Bölge Müdürlüğü ile Karayolları 91. Şube Şefliği yetkilileri, kar yağışı nedeniyle Siverek, Viranşehir ve Bozova ilçelerine bağlı 20 köy yolunun ulaşıma kapandığını ve yapılan yoğun çalışmalar sonucu köy yollarının yeniden ulaşıma açıldığını söylediler. 
     Yetkililer, Şanlıurfa-Adıyaman Karayolu'nun Atatürk Barajı mevkiinde 60 dolayında aracın mahsur kaldığını ve araçların, güvenlik güçleriyle yapılan ortak çalışma sonucu kurtarıldığını bildirdiler. 
     Türk Hava Yolları Müdürlüğü yetkilileri de İstanbul-Şanlıurfa arasında karşılıklı olarak yapılması gereken uçak seferinin, kar yağışı ve sis nedeniyle ertelendiğini söylediler. 
     Bölge Trafik Müdürlüğü yetkilileri ise kar yağışı nedeniyle çok sayıda maddi hasarlı trafik kazası meydana geldiğini belirterek, sürücülerin Şanlıurfa-Mardin, Şanlıurfa-Diyarbakır ve Şanlıurfa-Gaziantep Karayolu'ndaki buzlanma nedeniyle dikkatli seyretmeleri gerektiğini kaydettiler. 
     





</TEXT>
</DOC>
