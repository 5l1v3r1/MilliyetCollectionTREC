<DOC>
<DOCNO> 140825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sonspo19.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü'nde başkent derbisi hazırlıkları... 
</HEADLINE>
<TEXT>

     Ankaragücü, Gençlerbirliği ile hafta sonunda yapacağı başkent derbisinin hazırlıklarını sürdürdü. 
     Sarı-lacivertliler, teknik direktör Tevfik Lav yönetiminde, bugün yaklaşık 2 saat süren bir antrenman yaptı. 
     Kondisyona yönelik istasyon çalışmasının ardından çift kale maç yapan futbolcular, prese dayalı hücum ve savunma organizasyonları üzerinde çalıştı. 
     Teknik direktör Lav, maç sırasında sık sık oyunu durdurarak futbolcularını sert bir dille uyarırken, sarı-lacivertlilerin hırslı çalışması dikkati çekti. 
     
     FARUK NAMDAR SEVİNCİ 
     Sakatlığı nedeniyle uzun süredir forma giyemeyen ve Almanya'da tedavi olduğu için Antalya kampına da katılamayan Faruk Namdar'ın form durumu, teknik heyeti sevindiriyor. 
     Takımla çalışmalara başlayan ve her geçen gün form grafiğini yükselten Faruk'u, teknik direktör Lav'ın bu hafta sonunda yapılacak Gençlerbirliği maçının 18 kişilik kadrosuna alması bekleniyor. 
     Takım kaptanı Hakan Kutlu, takım olarak iyi futbolun yanısıra sonuç da almaya başladıklarını vurgulayarak, ''İlk yarıda olduğu gibi, pazar günü yine kazanacağız'' diye konuştu. 
     Sarı-lacivertlilerde, Adanaspor maçında gördüğü kartla cezalı duruma düşen Hakan Keleş dışında eksik futbolcu bulunmuyor. 
     
     TİYATRO MOTİVASYONU 
     Ankaragücü teknik heyeti, futbolcularını derbi stresinden kurtarmanın yolunu, kültürel etkinliklerde buldu. 
     Sarı-lacivertli futbolcular, yarın akşam toplu halde, Migros Alışveriş Merkezi'ndeki Sanatolia Tiyatrosu'nda sahnelenen ''Boeing Boeing'' isimli oyunu izleyecek. 
     





</TEXT>
</DOC>
