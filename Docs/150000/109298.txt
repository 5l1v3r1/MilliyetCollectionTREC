<DOC>
<DOCNO> 109298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sondun17.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'in Irak dosyası açıklandı... 
</HEADLINE>
<TEXT>

     İngiltere Başbakanı Tony Blair'in, Irak'ın kitle imha silahı hakkındaki kanıtları içerdiğini söylediği dosyası açıklandı. 
     Hükümetin, parlamentonun TSİ 13 30'daki özel oturumunda sunulmasından önce açıkladığı dosyada, Irak'ın kimyasal ve biyolojik silahlar kullanmak için askeri planları bulunduğu ileri sürüldü. 
     Irak lideri Saddam Hüseyin'in kimyasal ve biyolojik silahları doğrudan kontrol ettiği ifadesinin yer aldığı dosyada, Saddam'ın Afrika'dan önemli miktarda uranyum elde etmeye çalıştığı da savunuldu. 
     Blair'in raporunda, Irak'ın kimyasal ve biyolojik silah geliştirdiğine şüphe bulunmadığı iddia edilirken, Bağdat'ın nükleer silah etme çabalarının yanı sıra balistik füzelerinin menzilini de geliştirdiği kaydedildi. 
     -''SADDAM DURDURULMALI''- Tony Blair, raporunun önsüzünde, ''Saddam Hüseyin'in kitle imha silahlarıyla ilgili tehdidinin ciddi ve güncel olduğu konusunda şüphem yok. Saddam durdurulmalı'' dedi. 
     ''Bu tehlikenin farkına varılmaması durumunda, Saddam'ın kararlarına meydan okuduğu BM'nin yetkisinin baltalanacağını'' belirten Blair, ''Daha uzun erimde bundan daha da önemlisi, kendi halkımızın hayatını ve refahını tehlikeye atarız'' ifadesini kullandı. 
     
     ''SADDAM İÇİN KİTLE İMHA SİLAHLARI SON ÇARE DEĞİL'' 
     Raporda, Saddam'ın kitle imha silahlarına büyük önem verdiği ve bunu bölgesel gücün temeli olarak gördüğü ifade edilirken, Irak liderinin, bu silahları başvurulacak son çare olarak görmediği ve kendi halkına karşı da kullanmaya hazır olduğu ileri sürüldü. 
     Saddam'ın ülkesindeki Şiileri de hedef alabilecek kimyasal ve biyolojik silahları kullanmak için askeri planı bulunduğu kaydedilen raporda, silahların bazılarının talimatın verilmesiyle, 45 dakika içinde kullanıma hazır hale gelebileceği ifade edildi. 
     Saddam Hüseyin'in BM silah denetçilerinin Irak'a dönüşüne izin vermeyi reddetmesi ve kitle imha silahlarını yok etme işlemini tamamlamaması durumunda, uluslararası toplumun harekete geçmesi gerektiği kaydedilen raporda, Saddam'ın elindeki silahları kullanmayacağından ya da istediklerini elde edemeyeceğinden emin olmak gerektiği ifade edildi. 
     Raporda ayrıca, Irak'ın daha önceki BM silah denetimlerinden ''dersler çıkardığı'' ve şimdiden silah denetçilerinin dönüşü öncesi hassas techizat ve belgeleri gizlemeye başladığı da ileri sürüldü. 
     Kitle imha silahlarını yok ettiği yönündeki Irak'ın savunması reddedilen raporda, Bağdat'ın şarbon mikrobu stoku bulunabileceği ve halen biyolojik silah geliştirmek için mobil laboratuvarlara sahip olduğu iddia edildi. 
     Saddam'ın yıllardır nükleer silah elde etmeye çalıştığı da sık sık ifade edilen raporda, kimyasal ve biyolojik başlık taşıma kapasiteli, 650 kilometre menzili bulunan El Hüseyin füzelerinden 20'sinin halen Bağdat'ın elinde olduğu kaydedildi. 
     
     ''TÜRKİYE'NİN DE HEDEF OLABİLECEĞİYLE'' İLGİLİ HARİTA 
     Dosyada ayrıca, Irak'ın elindeki silahların İsrail ile Ortadoğu'nun tamamı, Yunanistan ve Türkiye'yi de hedef alabileceğine ilişkin bir harita da yer aldı. 
     Irak'a yönelik yaptırımlara da değinilen raporda, yaptırımların kaldırılması durumunda Bağdat'ın 12 ay ila 2 yıl içinde nükleer silah geliştirebileceği ileri sürüldü. 
     
     RAPOR, İSTİHBARAT BİLGİLERİNE DAYANIYOR 
     Irak'ın kitle imha silahları inşa etme çabalarına ilişkin ayrıntılı tarihçe sunulan ve Bağdat'ın şu anki silah kapasitesine ilişkin yargıların yer aldığı rapor, İngiliz ve müttefik ülkelerin istihbaratlarına dayanıyor. 
     İngiltere Başbakanı, raporunda, Irak'ın silahlarıyla ilgili yargıların oldukça gizli istihbarat bilgilerine dayandığını kaydederken, başka ayrıntı vermedi. 
     Blair'in 50 sayfalık Irak dosyası, Bağdat'a yönelik olası harekatla ilgili yapılacak özel oturumdan önce yayımlanırken, Başbakan'ın İşçi Partisi'nden bazı milletvekilleri, Blair'in Avam Kamarası'nda yapacağı konuşma sırasında, kendilerine sert eleştiriler yöneltileceğini belirttiler. 
     Irak, İngiltere Başbakanı Blair'in Irak dosyasındaki iddiaların asılsız olduğunu açıklamıştı. Irak Kültür Bakanı Hamid Yusuf Hammadi, Blair'i ''Irak'a yönelik siyonist kampanyanın bir parçası olarak hareket etmekle'' suçlamış ve ''Blair'in tüm iddiaları asılsızdır'' demişti. 
     





</TEXT>
</DOC>
