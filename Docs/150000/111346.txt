<DOC>
<DOCNO> 111346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/05/son/sontur01.html </URL>
<DATE> 2002/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Kanıt yokken Irak'a askeri harekat gerekli değil" 
</HEADLINE>
<TEXT>

     Başbakan Bülent Ecevit, ''Ortada somut kanıtlar yokken, Irak'a bir askeri harekatın gerekli olmadığını düşünüyorum'' dedi. 
     Ecevit, Flas TV'de yayınlanan ''23. Saat'' programında son gelişmelere ilişkin soruları yanıtladı. 
     Kuzey Irak'ta Türkiye'nin sınırının hemen yanı başında bir Kürt devleti kurulmasının çeşitli sıkıntılar yaratacağını belirten Ecevit, ''Onun için bu konuda çok dikkatli davranmak zorundayız. Benim deyimimle, bu parlamentoyu kuranlar ölçüyü kaçırırlarsa, bizim de ona göre kendimizi korumamız gerekecek. Devletin ilgili kuruluşları bu konuda çalışmalar yapıyorlar, türlü olasılıkları göz önünde tutuyorlar'' dedi. 
     Ecevit, bu bölgede zaten bir devlet kurulduğu yolundaki yorumların anımsatılması üzerine, ''Yeni kurulan Parlamentoda devlet kimliği daha belirgin hale getirilirse ve bizim güvenliğimizi tehdit edecek ölçüye varırsa elbette bunun gereğini yerine getiririz. Çok istim üstünde durmak zorundayız'' diye konuştu. 
     
     IRAK OPERASYONU 
     Başbakan Ecevit, ABD'nin aslında petrol bölgelerine hakim olmak istediği iddiaları anımsatılarak Irak'ı vurma gerekçesinin haklı olup olmadığına ilişkin bir soru üzerine, Irak yönetiminin yakın geçmişte bütün dünyayı tedirgin edecek girişimlerde bulunduğunu kaydetti. 
     Türkiye ile Irak arasında bir sorun bulunmadığını ancak tedbirli davranmak gerektiğini belirten Başbakan Ecevit, Türkmenlere yönelik tutumlarına da gereken tepkinin gösterildiğini söyledi. 
     ABD yönetiminin daha çok Irak'ın çevresindeki ülkelere saldırı olasılığı üzerinde durduğunu belirten Ecevit, şöyle devam etti 
     ''Gelişmeleri doğru değerlendirmek gerekir. 1990'ların başından beri biz ABD'ye İncirlik'i kullanma yetkisi verdik, büyük ölçüde tabii Türkiye'nin denetimi altında. Bu olanak sayesinde ABD, Irak'ta olup bitenleri zaten yakından izleme imkanına sahip. Onun için ortada somut kanıtlar yokken, bir askeri harekatın gerekli olmadığını düşünüyorum. Zaten bu konu ABD'nin kendi içinde de tartışılıyor.'' Başkan Bush'un bu konudaki ısrarının akla çeşitli olasılıklar getirdiğini ifade eden Ecevit, şunları söyledi 
     ''Petrol, Ortadoğu bağlamında son derecede büyük önem taşımaktadır. Onun için sizin dediğiniz ihtimal de akla geliyor ama bunu kesin olarak bilmeden ileri süremem. 
     Fakat eğer ABD yönetimi, bu konuyu derinliğine Türkiye ile görüşür, tartışırsa öyle umuyorum ki bu askeri harekattan vazgeçebilir. Çünkü İngiltere dışında destek gelmemektedir şu ana kadar. Ama biz istim üzerinde olmalıyız. Her olasılık akla geliyor. Biz de bu açıdan da 'ABD ne yapabilir, ne yapamaz, bizi ne kadar gözetecektir' bu kararları alırken... Bunları, olayların içinde izleyeceğiz. ABD yönetimi ile çok sıkı bir diyalogumuz var. Ama Irak'a karşı davranış bakımından henüz bir görüş birliğine varabilmiş değiliz.'' 
     
     IRAK'IN YARARINA 
     Ecevit, Irak Başbakan Yardımcısı Tarık Aziz'in İncirlik üssünün kullandırılması halinde komşuluk ilişkilerinin zedeleneceğini söylediğinin anımsatılması üzerine de bundan Irak'ın tedirginlik duymasının doğal olduğunu söyledi. Başbakan Ecevit, ''Türkiye'nin İncirlik'teki olanağı sağlaması aslında Irak bakımından bir güvence sayılır. Çünkü biz bu olanağı sağlamasak ABD başka yollardan adımlarını atmaya devam eder. Ben inanıyorum ki Bağdat yönetimi de aslında Türkiye'nin bu davranışının kendi yararına olduğunu biliyordur'' diye konuştu. 
     Ecevit, ABD ile olası bir harekat sırasında Türk ekonomisinin uğrayacağı zarar konusunun da ele alındığını, çünkü resmen katılmasa bile askeri harekatın esintisinin ekonomiyi sarsmaya yeteceğini ifade etti. 
     Başbakan Ecevit, bir başka soru üzerine olası bir Irak operasyonunun seçimlerle karıştırılmaması gerektiğini de kaydetti. 
     
     DERVİŞ'E ELEŞTİRİ 
     Başbakan Ecevit 57. Hükümet'in özellikle ekonomide yıllardır ihtiyaç duyulan bütün yasal düzenlemeleri gerçekleştirdiğini belirtti. Ancak bunların semeresini almadan seçimlerin gündeme geldiğini kaydeden Ecevit, enflasyonun düşmeye, dışsatımın ve üretimin de canlanmaya başladığını söyledi. Ecevit, şöyle devam etti 
     ''Aldığımız tedbirler tartışılmıyor, 'işte hayatı pahalılaştırdınız' filan deniyor. Fakat 'bu tedbir yanlış' denemiyor. 
     Biz adım adım ekonomiyi düzlüğe çıkartmaya başladık. O bakımdan vicdanımız rahat. Halkın çektiği sıkıntılardan dolayı elbette büyük üzüntü çekiyorduk ama bunlar yakın geçmişin bize devrettiği sorunlar.'' Ecevit, ekonomisi krize düşen her ülkenin IMF ve Dünya Bankası'nın desteğine ihtiyaç duyduğunu söyledi. Bu alandaki deneyimi dolayısıyla Kemal Derviş'i Türkiye'ye çağırdığını anlatan Ecevit, ''Bir noktadan sonra kendisini ekonomiden çok tatsız bir şekilde siyasete vermeye başladı. Bu, ben de hayal kırıklığı uyandırdı'' dedi. 
     Bir soruyu yanıtlarken de ''Eğer 3 Kasım'da yapılacak seçimlerde halkımız bize umduğum desteği verirse ben çok başarılı bir çalışma dönemi, uygulama dönemi yapabileceğimize inanıyorum'' diyen Ecevit, DSP'nin iktidara gelmesini istemeyenlerin kamuoyunu telkin altında tutmaya çalıştığını kaydetti. 
     Seçimlere ilişkin anketlere inanmadığını belirten Ecevit, anketlerin tersine, DSP'nin her seçimde daha da güçlendiğini belirtti. Ecevit, ''Önümüzdeki seçimde de olumlu bir sonuç alacağımızı umuyorum'' dedi. 
     ''Kemal Derviş, CHP açısından bir şansı mı Derviş sizde olsaydı oyunuzu artırır mıydı'' sorusunu yanıtlarken Ecevit, CHP'ye ilişkin teşhis ve tahminlerde bulunmasının doğru olmayacağını ifade etti ve ''Onlar da yaşayıp göreceklerdir'' diye konuştu. 
     Ecevit, ''Solun birleşmesi yolunda gelen önerileri ciddiye almadınız mı Bir çatı altında toplanmak gerekiyor muydu'' sorusu üzerine, düşünce tutarlılığına büyük önem verdiklerini, bu sayede güçlendiklerini, bu nedenle ittifak yapmayı doğru bulmadıklarını kaydetti. 
     CHP Genel Başkanı Deniz Baykal'ın solda birleşme için yaptığı önerilerin anımsatılması üzerine Başbakan Ecevit, ''Sayın Baykal'ın bize yönelttiği telkinler aslında aşağılayıcı davranışlardı. Bunları aslında solda birleşmenin somut kanıtları olarak görmek mümkün değil'' diye konuştu. 
     Ecevit, solun toparlanmasının olasılığını değerlendirirken, ''Soldan sola büyük farklar var. O bakımdan bu mümkün değil'' dedi. 
     
     AK PARTİ 
     Ak Parti'yi niçin rejim açısından tehlike olarak gördüğüne ilişkin soruyu yanıtlarken de Ecevit, şunları kaydetti 
     ''Rejim açısından tehlike görülmeyenler var. Onların aslında görüşlerini almak isterim. Bu partiyi kuranların laikliğe çok uzak durdukları, laik demokratik rejimle kolay bağdaşamayacakları aslında herkesin bildiği fakat birçok kimsenin bilmezden geldiği bir gerçek. O partiyi kuranların tavırları, üslupları belli. Bunları saklamadılar. Şimdi de seçimlere giderken hemen hiçbir görüş dile getirmiyorlar. Çok suskun haldeler. Çünkü gerçek düşüncelerini açıklarlarsa, kamuoyunda güç durumda kalırlar. Tabii haklarıdır, kendi gerçek görüşlerini de terk etmeye mecbur değillerdir ama saklama ihtiyacını duyduklarına inanıyorum. Bunda da şaşılacak bir şey görmüyorum.'' 
     





</TEXT>
</DOC>
