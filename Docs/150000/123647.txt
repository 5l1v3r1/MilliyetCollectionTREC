<DOC>
<DOCNO> 123647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/guncel/gun11.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dayakçı polisler suçlu bulundu 
</HEADLINE>
<TEXT>

     ANKARA Milliyet 

     Ankara Valiliği İl İdare Kurulu, YÖK’ü protesto eyleminde öğrenci Veli Kaya’yı bir depoya götürüp döverek vatandaşların müdahalesiyle karşılaşan iki polis memurunun suçlu olduğu kanaatine vardı. Kurul, dosyayı soruşturma açılması istemiyle savcılığa gönderdi. Ankara Valisi Yahya Gür başkanlığında toplanan kurul, olayla ilgili soruşturmada Kaya’yı iki polis memurunun elinden aldığı gerekçesiyle kusurlu görülen Çevik Kuvvet Şube Müdürü Mehmet Yüksel’e de sahip çıktı. Kurul, Yüksel’in görevini yaptığını savundu. 
     
     Görevini yaptı 
     İki Çevik Kuvvet polisinin açığa alınmasıyla sonuçlanan olayın ardından iki polis başmüfettişinin yürüttüğü soruşturmada hazırlanan raporu inceleyen kurul, 29 Kasım’da aldığı kararda müfettişlerin suçlu bularak soruşturma izni istediği Yüksel’in suçsuz olduğu kanaatine vardı.Yüksel’le birlikte olaya adı karışan Emniyet Müdür Yardımcısı Zekai Baloğlu, polisler Cuma Cihan ve Dursun Sarıkaya’nın da suçsuz olduğunu belirleyen kurul, öğrenciyi depoya götüren polis memurları Sefa Sevim ve Ergün Ateş’i ise suçlu buldu. Olayla ilgili dosya bu polis memurları hakkında soruşturma açılması istemiyle savcılığa gönderildi. 
     Kurul’un Gür’ün bizzat kaleme aldırdığı ve soruşturma izni verilmemesine karar verdiği Yüksel’le ilgili kararında, Şube Müdürü’nün daha önce arananlardan olmayan göstericiyi serbest bırakarak hem olayların önüne geçmesi hem de Kaya’nın daha fazla hürriyetinden mahrum kalmasını önlemesi nedeniyle görevini ihmal etmediğinin anlaşıldığı ifade edildi. 
     



 GÜNCEL 















</TEXT>
</DOC>
