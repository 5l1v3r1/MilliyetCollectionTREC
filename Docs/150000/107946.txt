<DOC>
<DOCNO> 107946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sontur09.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay ''Tayyip Erdoğan'ın sicil kaydı silinemez'' 
</HEADLINE>
<TEXT>

     Seçimlere katılıp katılamayacağı henüz belli olmayan Tayyip Erdoğan'a bugün Yargıtay'dan kötü bir haber geldi. 
     Yargıtay, Tayyip Erdoğan'ın sicilinin silinmesini kabul etmedi. Böylece Erdoğan'ın sabıka kaydında cezaevinde yatmasına neden olan suç yeralacak. Karar Tayyip Erdoğan milletvekili adayı olamaz şeklinde de yorumlanıyor. 
     Son kararı Yüksek Seçim Kurulu verecek. Ancak hukukçular, Yargıtay'ın bugün verdiği karardan sonra Erdoğan'un umudunun çok azaldığını belirtiyorlar. 
     
     MAHKUMİYET İNFAZ EDİLDİ... 

     Yargıtay 8. Ceza Dairesi, Diyarbakır 3 No'lu DGM'nin AK Parti Genel Başkanı Recep Tayyip Erdoğan'ın adli sicil kaydının silinme isteminin reddine ilişkin kararını onadı. Erdoğan hakkındaki mahkumiyet kararının infaz edildiğine işaret eden Yargıtay 8. Ceza Dairesi, bu nedenle adli sicil kaydının Türk Ceza Kanunu'nun TCK 312 2. maddesinde yapılan değişiklik nedeniyle silinmesi isteminin mutlak reddedilmesi gerektiğini bildirdi. 
     Yargıtay Cumhuriyet Başsavcısı Sabin Kanadoğlu'nun, ''Diyarbakır 3 No'lu DGM'nin, Erdoğan'ın adli sicil kaydının silinmesi isteminin reddine ilişkin karara karşı, Erdoğan'ın avukatlarının Diyarbakır 4 No'lu DGM'ye yaptığı itirazın temyiz niteliğinde olduğunu belirterek, Yargıtay 8. Ceza Dairesi'nce Diyarbakır 3 No'lu DGM'nin kararının usül yönünden bozulması'' yönündeki istemi karara bağlandı. 
     Temyiz incelemesini yapan Yargıtay 8. Ceza Dairesi'nin Başkanı Naci Ünver, dairesinin verdiği kararı açıkladı. 
     Diyarbakır 3 ve 4 No'lu DGM kararlarının, ilgili üye arkadaşı tarafından incelendiğini ve bugün de heyette görüşerek karar verdiklerini belirten Ünver, Başsavcı Kanadoğlu'nun tebliğnamesindeki gerekçeleri sıraladı. 
     Diyarbakır 3 No'lu DGM'ce, Erdoğan'ın TCK'nın 321 2. maddesi gereğince mahkum eldiğini, cezasının onanarak infaz edildiğini hatırlatan Ünver, 4744 sayılı yasa ile TCK'nin 312 2. maddesinin değiştirildiğini ve suçun zat ve mahiyeti değiştiği için TCK'nin 2. maddesine göre duruşma açılmadan karar verilmesinin usule aykırı olduğunu tebliğnamede belirtildiğini anımsattı. 
     Ünver, Başsavcı Kanadoğlu'nun ayrıca Diyarbakır 4 No'lu DGM'nin aksi yönde verdiği ve Erdoğan'ın adli sicil kaydının silinmesine ilişkin kararın ise ''hukuken hiçbir geçerliliği olmayan, yok hükmünde bir karar olduğuna işaret ettiğini'' belirtti. 
     
     KARAR 

     Naci Ünver, Başsavcı Kanadoğlu'nun, bu tebliğnamesini aktardıktan sonra Dairesi'nin verdiği kararı şöyle açıkladı 
     ''İstek sahibinin, TCK'nın 2. ve değişik TCK'nın 312 2. maddelerine dayanması nedeniyle anılan maddedeki değişikliğin eylemi suç olmaktan çıkarmayıp unsurlarını yeniden düzenlediğinden, verilen kararın, hükmün zat ve maiyetinde değişiklik olması karşısında duruşma açılarak karar verilmesi gerekmekte ise de hükmün infaz edilmiş olması nedeniyle talebin mutlak reddi gerektiğinden, Diyarbakır 3 No'lu DGM'nin duruşmasız olarak verdiği kararın sonuç itibariyle doğru olmakla istek sahibinin temyiz itirazları bu nedenle yerinde görülmediğinden verilen karar oy birliği ile onanmıştır.'' Ünver, bir soru üzerine, Diyarbakır 3 No'lu DGM'nin verdiği kararın yönteminin yanlış olduğunu, sonucu doğru olduğu için onandığını söyledi. Naci Ünver, ''Sabıkanın silinmesine ilişkin Diyarbakır 4 No'lu DGM'nin kararı ise yok hükmünde bir karar olarak kabul edilmiştir. Bu karar yok hükmündedir'' dedi. 
     Kararın YSK'ya gönderilip gönderilmeyeceğine ilişkin bir soruya karşılık da Ünver, o konuların ayrı olduğunu, kendilerini ilgilendirmediğini, isteyen kurumlar olursa kararın gönderilebileceğini ifade etti. 
     
     ''KANADOĞLU İSTERSE İTİRAZ EDEBİLİR'' 

     Kanadoğlu'nun, Diyarbakır 3 No'lu DGM'nin kararının usulden bozulmasını istediğinin hatırlatılması ve Kanadoğlu'nun daire kararına itiraz edip etmeyeceğinin sorulması üzerine de Ünver, ''Biz kararı onadık, isterse Başsavcı itiraz edebilir. Artık yerel mahkemenin de yapacağı bir iş yok. Başsavcı'nın talebine aykırı çıktı. İsterse itiraz eder'' diye konuştu. 
     Naci Ünver, karar düzeltme isteminde bulunulup bulunulamayacağına ilişkin bir başka soru üzerine de karar düzeltme isteminin taraflar tarafından Yargıtay Cumhuriyet Başsavcılığı'na yapılabileceğini, Başsavcılık'ın da gerek görürse karar düzeltme yoluna gidebileceğini sözlerine ekledi. 
     
     BUNDAN SONRA NE OLACAK 

     8. Ceza Dairesi, Diyarbakır 3 No'lu DGM'nin verdiği ve Erdoğan'ın adli sicil kaydının silinmesine ilişkin istemi reddeden karar, eğer Başsavcı Kanadoğlu tarafından itiraz edilmezse kesinleşmiş oldu. Çünkü Kanadoğlu, Diyarbakır 3 No'lu DGM'nin kararını, duruşma açılmadan verildiği için usülden bozulmasını istemişti. 
     Kanadoğlu, eğer itiraz hakkını kullanırsa konu Yargıtay Ceza Genel Kurulu'na gidecek. Bu durumda son sözü Yargıtay Ceza Genel Kurulu söyleyecek. 
     Bu kararın ardından Diyarbakır 4 No'lu DGM'nin, Diyarbakır 3 No'lu DGM'nin verdiği ret kararını itiraz üzerine inceleyerek, Erdoğan'ın sabıka kaydının silinmesine ilişkin kararının da bir hükmü kalmadı. 
     Adli Sicil ve İstatistik Genel Müdürlüğü, Erdoğan'ın sabıka sicil kaydının kaldırılması kararını, Diyarbakır 4 No'lu DGM'nin kararına istinaden vermişti. Bu durumda, sabıka kaydının silinmesine ilişkin kararın da hükmü kalmadı. 
     YSK, bütün bu kararlar ışığında AK Parti Genel Başkanı Erdoğan'ın miletvekili adayı olup olmayacağını karara bağlayacak. 
     
     DİYARBAKIR 3-4 NO'LU DGM'LERİN KARARLARI 

     Erdoğan'ın avukatları, TCK'nin 312 2. maddesinde yapılan değişikliğin ardından, Diyarbakır 3 No'lu DGM'ye başvurmuş ve bu maddede yapılan değişiklikle suçun ortadan kalktığını ileri sürerek, Erdoğan'ın adli sicil kaydının silinmesini istemişlerdi. 
     Diyarbakır 3 No'lu DGM, TCK'nın 312 2. maddesinde yapılan değişiklikle suçun ortadan kalkmadığını, belirterek istemi reddetmişti. Erdoğan'ın avukatları, bu karara itiraz etmiş ve itirazı 4 No'lu DGM karara bağlamıştı. Diyarbakır 4 No'lu DGM, TCK'nın 312 2. maddesinde yapılan değişiklikle suçun ortadan kaltığına karar vermiş ve bu gerekçeyle Erdoğan'ın adli sicil kaydının silinmesini kararlaştırmıştı. 
     Kanadoğlu ise Diyarbakır 3 No'lu DGM'nin duruşma açarak karar vermesi gerektiğini, bu nedenle kararın usülden bozulmasını istemiş, ayrıca Diyarbakır 4 No'lu DGM'nin kararının da hukuken geçerli olmadığına, yok hükmünde olduğuna işaret etmişti. 
     
</TEXT>
</DOC>
