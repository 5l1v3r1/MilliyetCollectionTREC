<DOC>
<DOCNO> 115660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sontur17.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhuriyet kutlamaları başladı 
</HEADLINE>
<TEXT>

     29 Ekim Cumhuriyet Bayramı kutlamaları, saat 13.00'te, Kara Harp Okulu eğitim arazisinden 21 pare top atışıyla başladı. 
     Kutlamalar kapsamında, Ulus, Sıhhiye ve Atatürk Orman Çiftliği'ndeki Atatürk anıtları önünde törenler düzenlendi. 
     Sıhhıye'deki törende, Ankara Valiliği adına Çankaya Kaymakamı Yıldırım Kadıoğlu, Çankaya Belediyesi adına da Çankaya Belediye Başkanı Haydar Yılmaz çelenk koydu. 
     Anıta, Türk Silahlı Kuvvetleri TSK , Ankara Büyükşehir Belediyesi ve diğer kuruluşlar adına da çelenkler konuldu. 
     Törenlerde, çelenklerin konulmasının ardından saygı duruşunda bulunuldu, İstiklal Marşı söylendi. 
     Cumhuriyet Bayramı dolayısıyla kamu kurum ve kuruluşlarına ait binalar, Türk Bayrağı ve Atatürk portreleriyle donatıldı. 
     Ankara'da, Cumhuriyet'in 79. kuruluş yıldönümü dolayısıyla yarın, ilk tören Anıtkabir'de düzenlenecek. Buradaki tören, saat 08.45'te, devlet protokolünün kortej yürüyüşü ile başlayacak. 
     Cumhurbaşkanı Ahmet Necdet Sezer, Büyük Önder Atatürk'ün kabrine çelenk konulması, saygı duruşunda bulunulması ve İstiklal Marşı'nın okunmasının ardından Anıtkabir Özel Defteri'ni imzalayacak. Tören meydanında bulunan sivil ve askeri personel ile öğrenciler de Büyük Önder Atatürk'ün kabrinin önünden saygı geçişi yapacak. 
     Cumhurbaşkanı Sezer, Anıtkabir ziyaretinin ardından, TBMM'de, tebrikleri kabul edecek. 
     Daha sonra, davetliler, Atatürk Kültür Merkezi tören alanında yerlerini alacak ve Cumhurbaşkanı Sezer, birlikleri denetleyerek halkın bayramını kutlayacak. İstiklal Marşı'nın okunmasından sonra, okul ve birlikler, tören geçişi yapacak. 
     Kutlamalara askeri ve sivil bandolar da katılacak. 
     TSK Armoni Mızıkası Karum çarşısı önünde, Cumhurbaşkanlığı Muhafız Alay Komutanlığı Bandosu Atakule önünde, Kara Harp Okulu Komutanlığı Bandosu Dikmen Vadisi Parkı'nda, Mehteran Bölüğü Güvenpark'ta, Deniz Kuvvetleri Komutanlığı Bandosu TBMM Parkı'nda, Hava Kuvvetleri Komutanlığı Bandosu Migros Alışveriş Merkezi önünde, Jandarma Genel Komutanlığı Bandosu Altınpark'ta, Zırhlı Birlik Okulu ve Eğitim Tümeni Komutanlığı Bandosu Sincan Lale Meydanı'nda, Polis Bandosu ise Demetevler Cemre Parkı'nda konserler verecek. 
     Çankaya Belediyesi tarafından, 29 Ekim Cumhuriyet Bayramı'nda, "Yürüyoruz, kutluyoruz" sloganıyla yazar ve sanatçıların da katılacağı "Cumhuriyet Yürüyüşü" düzenlenecek. 
     Milli Savunma Bakanlığı önünden başlayarak Maltepe, Tandoğan güzergahını izleyecek yürüyüş, Anıtpark'ta sona erecek. Anıtpark'ta, Mazhar-Fuat-Özkan MFÖ , Candan Erçetin ve Servet Kocakaya konser verecek. 
     Devlet Tiyatroları Opera ve Balesi Çalışanları Yardımlaşma Vakfı'nın TOBAV düzenlediği etkinlik de kutlamalara renk katacak. 
     Cumhuriyet'in kuruluşunun 79. yıldönümü ve Cumhuriyet Bayramı'nın kutlanmasına, İstanbul'da da törenlerle başlandı. 
     
     TAKSİM'DE TÖREN 

     Yıldönümü ile bayramı kutlama programı kapsamında, İstanbul Valiliği tarafından Taksim Cumhuriyet Anıtı'nda tören düzenlendi. 
     Törene, TBMM Başkanvekili Murat Sökmenoğlu, İstanbul Valisi Erol Çakır, İstanbul Büyükşehir Belediye Başkanı Ali Müfit Gürtuna, Kuzey Deniz Saha Komutanı Koramiral Altaç Atılan, İstanbul Cumhuriyet Başsavcısı Ferzan Çitici, Emniyet Müdürü Hasan Özdemir, askeri ve mülki erkan ile öğrenciler katıldı. 
     Törende, Sökmenoğlu, Çakır, Gürtuna, Atılan, Çitici ve diğer yetkililerin anıta çelenk bırakmalarının ardından, saygı duruşunda bulunuldu ve İstiklal Marşı eşliğinde göndere Türk Bayrağı çekildi. Cumhuriyet Bayramı'nın başlaması dolayısıyla, Topkapı'daki Anıt Mezar'ın yakınından bir grup asker tarafından 21 pare top atışı yapıldı. 
     





</TEXT>
</DOC>
