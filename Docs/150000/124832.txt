<DOC>
<DOCNO> 124832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sontur08.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri'de uçak seferleri iptal edildi... 
</HEADLINE>
<TEXT>

     Kayseri'de, sabah saatlerinde başlayan kar yağışı nedeniyle uçak seferleri iptal edildi. 
     Alınan bilgiye göre, İstanbul'dan bu sabah saat 07.00'de kalkması gereken THY uçağı, Kayseri'de etkili olan yoğun kar yağışı nedeniyle seferini yapamadı. 
     Uçak seferlerinin iptal edilmesi nedeniyle dün yapılan Kayserililer Zirvesi'ne katılan çok sayıda işadamının karayolu ile Ankara'ya gitmek üzere kaldıkları Hilton Kayseri'dan ayrıldıkları öğrenildi. 
     Kar yağışı, Kayseri-Malatya ve Kayseri-Kahramanmaraş karayollarının bazı kesimlerinde de trafiğin aksamasına neden oldu. Trafik ekipleri, zincir, çekme halatı ve takoz kontrolü yaparak, sürücüleri dikkatli seyretmeleri konusunda uyarıyorlar. 
     Erciyes Kayakevi yetkilileri, aralıklarla devam eden yağışlar nedeniyle kayak pistleri bölgesinde kar seviyesinin 15 santimetreye ulaştığını bildirdiler. 
     





</TEXT>
</DOC>
