<DOC>
<DOCNO> 148328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sondun43.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat hastanelerinde ilaç ve malzeme tükeniyor... 
</HEADLINE>
<TEXT>

     Bağdat hastanelerinde yatacak yer kalmadığı, ilaç ve malzeme sıkıntısı baş gösterdiği bildirildi. 
     Uluslararası Kızılhaç Komitesi sözcüsü Nada Dumani, Cenevre'de yaptığı açıklamada, ''Hastaneler kapasitelerini aştı. Hem personel bakımından, hem malzeme bakımından...'' dedi ve bombardımanlarda yaralanan insanların hastanelere akın ettiğini belirtti. 
     Sözcü, özellikle acil servislerde sıkıntının had safhaya ulaştığını, anestezi malzemesi kalmadığını bildirdi. 
     Elektrik kesintilerinin büyük sorunların başında geldiğini kaydeden sözcü, jeneratörlerle bu işin altından tam olarak kalkılamadığını söyledi. Sözcü, ''Tıbbi malzeme stokları eriyor, özellikle de acil servislerde gerekli olanlar...'' diye konuştu. 
     Dünya Sağlık Örgütü sözcüsü İain Simpson da, Kızılhaç sözcüsünün anlattıklarını doğruladı ve son bombardımanlarda ''çok sayıda sivilin öldüğünü ya da yaralandığını'' belirtti, ancak rakam telaffuz etmedi. 
     





</TEXT>
</DOC>
