<DOC>
<DOCNO> 146412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/son/sontur08.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç "Bush ile Saddam şiir yazsaydı savaş olmazdı" 
</HEADLINE>
<TEXT>

     TBMM Başkanı Bülent Arınç, Irak savaşının bir an önce bitmesini istediklerini belirterek, ''Eğer Sayın Başkan Bush ile Saddam Hüseyin, hayatlarında 2 satırlık bir şiir yazmış olsalardı, bu savaşı yapmazlardı. Şiir yazmak ve okumak duygulu insanların işidir'' dedi. 
     Arınç, İlim Yayma Cemiyeti'nin Cemal Reşit Rey Konser Salonu'nda düzenlenen 49. Olağan Genel Kurulu'nda yaptığı konuşmada, Irak savaşına ilişkin değerlendirmelerde bulundu. 
     Dünyada kavgaların olduğuna ve Türkiye'nin yakınında da bir savaş yaşandığına işaret eden Arınç, bu savaşı önlemek için TBMM'nin ve hükümetin çok büyük çaba harcadığını söyledi. Ancak, ''Ben güçlüyüm, ben istediğimi yaparım, bana kimse hiçbir şey diyemez'' düşüncesinin hakim olduğunu kaydeden Arınç, sözlerini şöyle sürdürdü 
     ''Maalesef, 'güçlünün haklı olduğu' bir düşünce, dünyada bütün kurumları, bütün kuralları arkada bıraktı ve kendi gücüyle bir savaşı başlattı. Biz yine bu işin hem uzağında olmak, hem de yakınımızda bulunan bu ateşin söndürülmesi için bütün gücümüzle çalışıyoruz. Ekranlara bakamayan, çok üzülen, gözyaşı döken, bu zulmü bir türlü hazmedemeyen milletimizin içindeyiz. Ne var ki, her şeye hakim olmak, önlemek veya yerine getirmek gücünden belki mahrum olabiliriz ama gönlümüz bu zulmün durmasını istiyor. Bu savaşın bir an evvel bitmesini istiyor. 
     Aynı coğrafyayı yıllarca birlikte paylaştığımız bir ülke ve o ülkenin insanları ile yine huzur ve dostluk içerisinde hayatımızı sürdürmek istiyoruz. 
     İnanıyorum ki, eğer gerçek ilimden nasip almış olsalardı, bazı ülkelerin başkanları böyle bir siyaseti uygun görmezlerdi. Bunun haksız ve yanlış olduğunu düşünürlerdi...'' 
     
     SON TEZKERE GÖRÜŞMELERİ... 
     TBMM Başkanı Arınç, mecliste kendi başkanlığında son tezkere görüşülürken, ''Dünya Şiir Günü'' dolayısıyla ve Aşık Veysel'in ölüm yıldönümüyle ilgili gündem dışı konuşmalar için söz verdiğini anlatarak, bunun da çok yadırgandığını belirtti. Bu konuşmalara bilerek izin verdiğini ve bunun doğru olduğuna inandığını vurgulayan Arınç, şunları kaydetti 
     ''Şiir yazmak da, okumak da bir kabiliyettir. Şiir yazan adam, duygulu adamdır. Şiir yazan adam, gözyaşını tanımış ve aşkı bilen insandır. Eğer Sayın Başkan Bush ile Saddam Hüseyin, hayatlarında 2 satırlık bir şiir yazmış olsalardı, bu savaşı yapmazlardı. Şiir yazmak ve okumak, duygulu insanların işidir. Keşke hep şiir söyleselerdi, savaşa zaman kalmasaydı...'' Bülent Arınç, dünyanın hiçbir yerinde hiçbir zaman savaşın olmasını istemediklerini ifade ederek, şöyle dedi 
     ''Bu yangın derhal sönsün ve söndürülsün. Biz üzerimize düşeni yapıyoruz, yapmaya da çalışacağız. Ama insanlar ne kadar bilimden yararlanmaya hasret kalmışlar. Bu savaş bize bunu gösteriyor. Gençlerimizi güzel yetiştirerek, onlara ilim, ahlak ve siyasetin en güzel örneklerini verelim ve yarın ülke yönetimine geldikleri zaman buralardan aldıkları feyz ile hep hayırlı ve güzel hizmetler yapsınlar.'' 
     





</TEXT>
</DOC>
