<DOC>
<DOCNO> 135452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sondun15.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hıçkırık bize evrimin bir mirası... 
</HEADLINE>
<TEXT>

     Fransız bilim adamlarına göre, insanlardaki hıçkırık evrimden kalma bir özellik. 
     New Scientist dergisindeki haberde, Paris'teki Pitie Salpetriere Kliniği'nde görevli bilim adamı Christian Straus ve ekibinin teorisine göre, insanların hıçkırması, kuyruklu kurbağaların nefes alma şeklinden kalma bir özellik olabilir. 
     Hıçkırık diyaframın aniden kasılmasıyla oluşuyor. Kasılma sırasında nefes borusu kısa süreliğine kapandığı için hıçkırığa özgü ses çıkıyor. 
     Yetişkin insanlarda hıçkırığın anlamlı işlevi olmadığını belirten Straus, benzer mekanizma kullanarak nefes alan hayvanların bulunduğunu söyledi. 
     Kuyruklu kurbağa solungaçlarına baskı uygulayarak ağzına su gitmesini sağlıyor. Aynı anda nefes borusunu kapatan kuyruklu kurbağa, bu sayede akciğerine su gitmesini engelliyor. 
     Straus, insanlardaki hıçkırığın, ilkel nefes alma şeklinden kalma bir özellik olabileceği görüşünde. 
     Anne karnında bulunan 2 aylık bebeklerin hıçkırdığının bilindiğini belirten Straus'a göre, hıçkırığın insanlardaki tek işlevi, bebeğin emme refleksine yardımcı olması. 
     Straus, bu teoriyi doğrulamak için, kuyruklu kurbağa ve bebeklerde hıçkırırken aynı sinir hücrelerinin devreye girip girmediğine bakılması gerektiğini söyledi. 
     
     69 YIL HIÇKIRDI 

     New Scientist dergisindeki haberde, ABD'nin Iowa eyaletinde yaşayan bir adamın, 1922 yılında hıçkırmaya başladığı ve 1991 yılında ölene kadar da hıçkırdığı hatırlatıldı. 
     Dergiye göre, hıçkırıktan kurtulmanın bilimsel olarak kanıtlanmış tek yöntemi, kese kağıdının içine nefes alıp vererek kandaki karbondioksit oranını artırmak. 
     





</TEXT>
</DOC>
