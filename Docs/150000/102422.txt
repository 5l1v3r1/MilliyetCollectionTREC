<DOC>
<DOCNO> 102422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/son/sontur05.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirköy'de balık ölümleri... 
</HEADLINE>
<TEXT>

     Kırklareli'nin Demirköy İlçesi'ne bağlı İğneada Beldesi'nde, son günlerde toplu balık ölümleri görülmeye başlandı. 
     Demirköy Kaymakamı Musa Uslan, A.A muhabirine yaptığı açıklamada, İğreada Beldesi'nde Milli Park sahası içinde bulunan Mert Gölü'nde henüz nedeni tespit edilemeyen balık ölümlerinin görüldüğünü bildirdi. 
     İlçedeki Milli Parklar Av ve Yaban Hayatı yetkililerinden gelen ihbar doğrultusunda, olay yerine giderek incelemede bulunulduğunu belirten Uslan, ''Durumu Kırklareli Tarım Müdürlüğü yetkililerine ileterek, ilgilileri bölgeye çağırdık. Gölden su ve balık örnekleri alındı. Tahlil sonuçları geldikten sonra toplu balık ölümlerinin nedeni ortaya çıkacaktır. Şu an kesin bir şey söyleyemiyoruz'' dedi. 
     Demirköy Milli Parklar ve Av ve Yaban Hayatı Mühendisi Sezgin Örmeci de, birinci derece SİT alanı olan Mert Gölü'nün göçmen kuşların uğrak yeri olduğunu belirterek, balık ölümlerinin ardından kuşların da yaşamlarından endişe ettiklerini sööyledi. Örmeci, balıkların oksijensizlikten ciğerleri patlamış bir görünüm sergilediklerini de kaydetti. 
     





</TEXT>
</DOC>
