<DOC>
<DOCNO> 118016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/dunya/dun01.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Giscard d’Estaing iyi düşünmemiş’ 
</HEADLINE>
<TEXT>

Avrupa Parlamentosu Başkanı Pat Cox’tan Giscard d’Estaing’in sözlerine tepki Düşünmeden konuşmuş, temkinli olmalıydı 
     GÜVEN ÖZALP Brüksel 

     Avrupa Konvansiyonu Başkanı Valery Giscard d’Estaing’in, "Türkiye’nin üyeliği AB’nin sonu olur" şeklindeki açıklamaları, Ankara - Brüksel hattının en sorunlu noktalarından birini oluşturan Avrupa Parlamentosu AP içinde yer alan bazı Türkiye aleyhtarı kesimlerin hoşuna gitse de genel anlamda tepki buldu. AP Başkanı Pat Cox’un, Giscard d’Estaing’in açıklamalarına yönelik yorumu, "düşünmeden konuşmuş" oldu. 
     Cox, "Türkiye’deki seçimlerde AKP’nin seçim zaferi elde etmesiyle Kopenhag Zirvesi arasında geçecek sürenin son derece hassas olduğuna" dikkat çekerek, "Bugünkü durumda, ölçülü stratejik değerlendirmeler yapılması ve açıklamalarda temkinli olunması gerektiğini" vurguladı. Cox, Fransa Cumhurbaşkanı Jacques Chirac’ı, Giscard d’Estaing’in iyi düşünülmeden sarf edilmiş sözleri konusunda görüş bildirmeye davet etti. 
     
     Karar yeri Kopenhag Zirvesi 
     Giscard d’Estaing’in açıklamaları, Fransa’da da yankı buldu. Fransa Başbakanı Jean Pierre Raffarin, bunların kişisel görüşler olduğunu belirterek, "Bu konuda, prosedüre göre karar alınacak olan yer Kopenhag’daki zirvede üye ülkelerin liderlerinden oluşan Konsey’dir" dedi. 
     AP içinde Giscard d’Estaing’in yaklaşımı Hıristiyan Demokratlar dışındaki gruplardan da sert tepki aldı. Sözcüler, "Asıl Giscard d’Estaing’in görüşleri Avrupa Birliği’nin sonu olur" dediler. 
     



 DÜNYA 












</TEXT>
</DOC>
