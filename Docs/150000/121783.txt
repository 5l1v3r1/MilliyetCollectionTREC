<DOC>
<DOCNO> 121783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sondun11.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Die Welt "Türkiye'nin üyeliği AB'ye pahalıya malolur" 
</HEADLINE>
<TEXT>

     Alman Die Welt gazetesi, Türkiye'nin üyeliğinin AB'ye her yıl en az 20 milyar euroya mal olacağını yazdı. 
     Gazetenin Brüksel'deki kaynaklara dayanarak verdiği haberde, ''bazı tahminlere göre'', Türkiye'nin her yıl 38 milyar euroya kadar para alabileceği belirtildi. 
     Almanya'nın AB harcamalarının yaklaşık 4'te 1'ini karşıladığına dikkat çekilen haberde, buna göre, Almanya Maliye Bakanlığı'nın, AB'ye üye olması durumunda Türkiye için her yıl 5 ila 9 milyar euro ödeyeceği kaydedildi. 
     Türkiye'de çalışanların yüzde 35'inin tarım sektöründen olduğu işaret edilen haberde, ''Türkiye'de birçok kişinin tarım sektöründe çalışması ve AB ile Türkiye arasındaki büyük refah farkı nedeniyle, Türkiye'nin AB'ye üye olması durumunda Brüksel'den Ankara'ya çok büyük miktarda paranın transfer edilmesi gerekecek'' denildi. 
     Bu tahminlerin Avrupa Parlamentosu'nda özellikle muhafazakar Hıristiyan Demokrat Birlik Partisi CDU milletvekilleri arasında endişelere yol açtığı belirtilen haberde, CDU milletvekili Elman Brok'un, ''Sadece Türkiye'ye verilecek para miktarı, 2004 yılında AB'ye girecek yeni 10 ülkeye verilecek para kadar olacak. Bu AB bütçesini aşar'' şeklinde konuştuğu ifade edildi. 
     





</TEXT>
</DOC>
