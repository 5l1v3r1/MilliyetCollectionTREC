<DOC>
<DOCNO> 131323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sontur20.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Başbakanı Ankara'ya geldi... 
</HEADLINE>
<TEXT>

     KKTC Başbakanı Derviş Eroğlu, ''temennimiz iyi niyetle oturacağımız müzakerelerden olumlu, Kıbrıs Türk halkını tatmin edecek, Türkiye'nin menfaatlerini ve Kıbrıs Türkü'nün menfaatlerini koruyacak bir anlaşmaya varabilmektedir'' dedi. 
     Bazı konferanslara katılmak ve çeşitli temaslarda bulunmak üzere Ankara'ya gelen Eroğlu, Esenboğa Havalimanı'nda yaptığı açıklamada, anlaşmaların en az iki taraf arasında olduğuna dikkat çekerek, şunları söyledi 
     ''Karşı tarafın tavrı, sergileyeceği tutum önemlidir. Güney Kıbrıs Rum yönetiminin kamuoyu yoklamalarında yüzde 76'yi aşan bir oranda belgeye karşı çıkış vardır. Bu kamuoyu yoklamalarının elbette müzakere masasında da görüşler üzerinde etkisi olabilir diye düşünüyoruz. 
     Onun için kendi kendimizi suçlar durumdan kurtulup haklılığımızı dünyaya anlatmaya çalıştığımız gibi, masada da haklı olduğumuz hususlarda ısrarlı olmak, Kıbrıs Türkü'nün vermiş olduğu mücadelelere layık bir anlaşmaya varmak için ısrarlı tutumuzu sürdürmek gerekmektedir.'' Eroğlu, KKTC'deki son mitinglerde bazı konuşmacıların özellikle gençleri kışkırtarak, eski Başbakan Bület Ecevit, CHP Genel Başkanı Deniz Baykal ve bazı köşe yazarlarına yapılmaması gereken hareketlerin yaptırıldığını belirterek, bunların hem Kıbrıs Türkü'nü, hem de kendilerini üzdüğünü ifade etti. Eroğlu, bunları yapanların yaptıklarından pişmanlık duyarak özür dilemelerini temenni ettiğini de belirterek, ''onlar adına hem Sayın Deniz Baykal'dan, hem Sayın Bülent Ecevit'ten hem de ismi geçen arkadaşlardan özür diliyorum'' dedi. 
     Eroğlu, bir gazetecinin, Cumhurbaşkanı Rauf Denktaş'ın ''masada elimiz zayıflıyor'' dediğini hatırlatarak, değerlendirmesini sorması üzerine, müzakerecinin müzakere etme şansının azaldığını ifade ederek, şöyle dedi 
     ''Şimdi görüşmeci istifa etsin veya bunu hemen imzalasın şeklinde bir çağrıda bulunursanız, karşı tarafta elbette ağırlığını kendini daha da fazla tatmin edecek öneriler üzerine koyacaktır. Yani Annan belgesini kendi lehine daha da güçlendirmek için yeni yeni önerilerle karşımıza çıkacaktır. 
     Özetle bu hareket Klerides'in daha başka önerileri masaya getirmesi, yeni yeni isteklerle uzlaşmaz bir tavır sergilemesine vesile olabilir diye düşünüyorum. Doğrudur, masa başında, eğer müzakere masasına giderken arkanızda bu belgeyi derhal imzalayın diye sesler çıkarsa sizin görüşme masasında eliniz haliyle zayıflamış olur.'' 
     





</TEXT>
</DOC>
