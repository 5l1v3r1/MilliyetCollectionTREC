<DOC>
<DOCNO> 107890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/soneko08.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol fiyatları ''kritik sınır'' da... 
</HEADLINE>
<TEXT>

     Petrol İhraç Eden Ülkeler Örgütü OPEC petrol bakanlarının Perşembe günü Japonya'da yapacağı toplantı öncesinde, uluslararası piyasalarda petrolün varil fiyatı ''kritik sınır'' sayılan 30 dolara dayandı. 
     Asya piyasasında ABD haif petrolünün varil fiyatı, Cuma gününe göre 2 sent artarak 29.82 dolara çıktı. 
     Bu arada Osaka kentinde perşembe günü yapılacak toplantı için, OPEC bakanları ve yetkilileri Japonya'ya gelmeye başladı. 
     OPEC Genel Sekreteri Alvaro Silva, Osaka'ya gelişinde kendisini soru yağmuruna tutan basın mensuplarına, kartel olarak piyasasaya yeterince petrol arzettiklerini söylerken, toplantıda 2 yıldır sürdürülen üretim kısıntısının gevşetilip gevşetilmeyeceğine ilişkin soruları yanıtsız bıraktı. 
     
     KISINTININ GEVŞETİLMESİ BEKLENİYOR 

     OPEC içinde yüksek fiyattan yana ''şahinler'' kanadını oluşturan Venezüella, Katar ve Kuveyt gibi ülkeler, günlük üretiminin 21.7 milyon varille bugünkü düzeyinde tutulmasını isterken, OPEC'in en etkili üyesi Suudi Arabistan henüz görüş bildirmedi. 
     Uzmanlar, OPEC'in ''güvercinler'' kanadının başını çeken Suudi Arabistan'ın, üretim kısıntısının biraz gevşetilerek OPEC'in günlük üretiminin bir ölçüde artırılmasından yana tavır koyacağını umuyor. 
     Avustralya'lı uzman David Thurtell, OPEC'in büyük olasılıkla günlük üretimde 500 bin varillik bir artış yapacağını, bunun da fiyatların varil başına 28.5 doların altına inmesini sağlayabileceğini belirtiyor. 
     OPEC'in umulanın üzerinde bir cömertlik göstererek, günlük üretimi 1 milyon varil antırması durumunda fiyatın 27 doları görebileceğini söyleyen uzman, bugünkü kotanının olduğu gibi sürdürülmesi durumunda ise petrolün varil fiyatının 31 doları da aşacağı uyarısında bulunuyor. 
     Ham petrolün varilinin 30 dolara ve üzerine çıkmasının ise dünya ekonomisi üzerinde önemli olumsuz etkileri olacağı kaydediliyor. 
     





</TEXT>
</DOC>
