<DOC>
<DOCNO> 102962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sonspo08.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 5 eksikle idman yaptı... 
</HEADLINE>
<TEXT>

     Beşiktaş, İstanbulspor ile yapacağı lig maçının hazırlıklarını, bu sabah gerçekleştirdiği idmanla sürdürdü. 
     BJK Nevzat Demir Tesisleri'nde yapılan ve yaklaşık 2 saat süren idmanda, siyah-beyazlı futbolcular, teknik direktör Mircea Lucescu yönetiminde kondisyon ve pas çalışmasının ardından taktik ağırlıklı çalışma yaptı. 
     Lucescu, ilk yarım saatin ardından, taktik antrenmanı yaptıracağı gerekçesiyle, idmanı medya mensuplarına kapattı. 
     Dün akşamki çalışmada koşu yapmakla yetinen Sergen ve Ahmet Dursun, takımla birlikte çalışırken, A Milli Takım kampında bulunan Tayfur, Romanya Milli Takım kampına giden Pancu, soğuk algınlığına yakalanan Bayram, sağ dizinde sakatlığı bulunan Yasin Sülün ve dün Almanya'ya giden ve bugün İstanbul'a dönen İlhan Mansız katılmadı. 
     Bayram ve Yasin Sülün'ün sakatlıklarının ciddi olmadığı, tedbir amacıyla antrenmana çıkmadıkları bildirildi. 
     Beşiktaş, İstanbulspor maçı hazırlıklarını bu akşam yapacağı idmanla sürdürecek. 
     





</TEXT>
</DOC>
