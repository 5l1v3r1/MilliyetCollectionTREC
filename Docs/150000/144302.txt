<DOC>
<DOCNO> 144302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sonspo10.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...İtalyan basını Siena, usta Örs'ün öğütleriyle uçuyor 
</HEADLINE>
<TEXT>

     Basketbolda Erkekler Avrupa Ligi 2. tur E Grubu'nda yapılan Skipper Bologna-Montepaschi Siena maçını izleyen A Milli Basketbol Takımı Antrenörü Aydın Örs, maçın önemli anlarında Montepaschi Siena'nın Türk antrenörü Ergin Ataman'a öğüt verdi. 
     Aydın Örs'ün Efes Pilsen'de antrenör olduğu zamanda yardımcısı olarak görev yapan Ergin Ataman'ın, deneyimli teknik adamın sözlerini dinlemesi, İtalyan basınının ilgisini çekti. 
     Ülkenin yüksek tirajlı spor gazetesi La Gazzetta dello Sport, ''Siena, usta Örs'ün öğütleriyle uçuyor'' başlığı altında verdiği haberinde, Örs ile Ataman'ın maç sırasındaki konuşmasını ''İkinci yarının başlamasına yakın Sienalı oyuncular sahada ısınıyorlar. Ataman, sahadan uzaklaşıp tribüne doğru gidiyor. Tribünün trabzanına dayanan Türk Milli Takımı'nın antrenörü ve Siena'nın antrenörünün ustası Aydın Örs, maçta sonuca gidecek bilgileri verip yoğun bir biçimde konuşuyorlar'' diye anlattı. 
     Gazete, grubunda 3'te 3 yaparak lider durumda olan Montepaschi Siena'yı ''Dörtlü Final''e taşıyacak olan ''bu gizli konuşma anının'' maçı canlı veren Tele kameralarına yakalandığını bildirdi. 
     Basketbolda bu tip usta-çırak ilişkilerinin olduğunu kaydeden gazete, Sandro Gamba-Ettore Messina, Zelimir Obradoviç-Dusan Ivkoviç, Aza Nikoliç-Dudo Rusconi, Boscia Tanjeviç-Matteo Boniciolli örneklerini verdi. Hem Montepaschi Siena'yı hem de milli basketbolcu Mirsad Türkcan'ı yakından görmek için Siena'ya gelen Örs'ü 1 haftadır evinde konuk ettiğini belirten Ataman, ''Efes Pilsen'de 6 yıl Örs'ün yardımcısı oldum. Türk basketbolunda devrim yaptık. Aynı oyun felsefemiz var ama büyük antrenörlerle fikir alışverişinde bulunmak benim hep hoşuma gitmiştir'' dedi. 
     Ataman, Skipper Bologna maçı sırasında Örs ile geçen söyleşisini, ''Örs, son 3 maçta takımı nasıl hazırladığımı gördü ve ikinci yarı başlarken bana Skipper Bologna'nın savunmaya dönerken yavaş olmasını en iyi biçimde kullanmak için yaptığım Chiacig'i dışarıda bırakma seçimimin doğru olduğunu söyledi. Daha sonra bana Skipper'in iyi yaptığı, köşelerden atışlarını önlemek için Ford'u daha ön tarafa alma önerisinde bulundu'' diye anlatırken, La Gazzetta dello Sport, ''Farklar ayrıntılarda saklıdır'' değerlendirmesini yaptı. 
     





</TEXT>
</DOC>
