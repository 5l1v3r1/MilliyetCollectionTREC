<DOC>
<DOCNO> 138452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/son/sontur13.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Teklifimize henüz ABD'den olumlu bir cevap gelmedi" 
</HEADLINE>
<TEXT>

     AK Parti Genel Başkanı Recep Tayyip Erdoğan, olası Irak harekatı konusunda Türkiye'nin teklifine henüz ABD tarafından olumlu bir cevap gelmediğini bildirdi. 
     ABD Dışişleri Bakanı Colin Powell'ın "Anlaşmaya yaklaştık" açıklamasını basından öğrendiğini ifade eden Erdoğan, Başbakan Abdullah Gül'ün de, dün İstanbul'da olması dolayısıyla kendisiyle görüşemediğini söyledi. 
     Erdoğan, bir soru üzerine yabancı ülkeye asker gönderme ve yabancı bir ülkenin askerlerini Türkiye'de konuşlandırmaya ilişkin Başbakanlık tezkeresinin Salı günü Meclis'e gelip gelmeyeceği konusunda kesinleşmiş birşey olmadığını bildirdi. 
     AK Parti lideri, ABD ile yapılan görüşmelerden ne zaman somut sonuçlar alınmaya başlanacağının sorulması üzerine de, Türkiye'nin yapmış olduğu talebin ABD tarafından kabulüyle sonuç alınabileceğini kaydetti. 
     Erdoğan, kendisinin ABD yetkilileri ile herhangi bir temasının bulunmadığını, görüşmeleri hükümetin yürüttüğünü kaydetti. 
     Erdoğan, seçim çalışmalarına katılmak üzere 28 Şubat ya da 1 Mart tarihinde aday olduğu Siirt'e gideceğini belirtti. 
     





</TEXT>
</DOC>
