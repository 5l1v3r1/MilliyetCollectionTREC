<DOC>
<DOCNO> 107702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/spor/ytan.html </URL>
<DATE> 2002/09/15/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Taktik savaşı 
</HEADLINE>
<TEXT>

     Bir yanda kendi ifadesi ile "uyuyan bir devi uyandırmak" için Trabzon’a gelen ve bir çıkış arayan Samet Aybaba... Diğer yanda ise adından çok söz ettiren ve liderliğini korumaya çalışan Ersun Yanal. Genç jenarasyonun iddialı iki teknik adamının Trabzon’daki mücadelesi tam bir taktik savaşı içinde geçti. 
     Aşırı ve aykırı işlerle uğraşmıyor Aybaba, ama sürpriz yapmayı da çok seviyor. Beş lig maçında beş ayrı kadro sahaya sürmesi, Mehmet Yılmaz’ı, Bushi’yi kulübeye çekmesi, Fatih ve Gökdeniz’i gol yollarında kullanması bunun önemli örnekleri. 
     3 - 4 - 1 - 2 düzenindeki Trabzonspor’un orta dörtlüsünün sol dış kulvarında oynayan Erman Özgür’ü Aybaba, kısa bir zaman sonra orta alana çekti ve Hasan’ı sol dışa attı... Gençlerbirliği’nin Okan’la gelişen kanat bindirmelerini önlemek için... Başlangıçta, oyun kurmada ve oyunu yönlendirmede görevli Marco Aurelio, daha bir defans blokunun önüne çekildi. Aybaba ikinci yarıda Bushi’yi oyuna alarak Gökdeniz’i orta alana taşıdı. 
     Aybaba’nın bu değişikliğine Yanal, anında cevap verdi... M’Bayo’ yu serbest oynattı, Veysel’in yapacağı çarpraz koşulardan doğacak boşluklara Mustafa’yı sürdü. Ahmet Hassan’ı, Marco Aurelio’nun üzerine attı, sol kulvarda Deniz, Filip işbirliğini daha etkin kıldı. Karşılaşmanın son çeyreğinde güç olarak zayıf düşen Trabzonspor’un top kayıpları çoğalınca Yanal, Youla’yı daha sonra da Cafer’i oyuna alarak kazanmaya gitti. Dedik ya müsabaka tam bir taktik savaşı içinde geçti. 
     Gençlerbirliği, Trabzon’un baskısını kırmak için pas yüzdesini yükselterek oyunu kontrol altına almaya çalıştı... Trabzonspor ise orta alanda derin top oynayarak, top tekniği ve teknik becerisi yüksek iki oyuncusunu gol silahı olarak kullanmak istedi. 
     Temposu yüksek, heyecanı çok, mücadele oranı son derece iyi ancak, pozisyonu az müsabakanın geneli Gençlerbirliği’nin istediği gibi geçti. Trabzonspor görev karmaşası içinde rakibine çok alan bırakınca, konuk ekibin işi daha bir kolaylaştı. Her iki tarafta da telaşa kapılmasa, daha bir sakin oynasa müsabaka çok keyif verecekti. Karşılıklı atılan iki gole rağmen bu iş bilgisi ve iş yeterliliğinde taraflar daha çok pozisyon üretmeliydi. 
     Trabzonspor kalecisi Petkoviç, iki kritik pozisyondaki kurtarışı ile skoru etkileyen isim oldu. 
     



 SPOR 
































</TEXT>
</DOC>
