<DOC>
<DOCNO> 117014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sontur26.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz genel başkanlığı ve siyaseti bıraktı.... 
</HEADLINE>
<TEXT>

     ANAP Genel Başkanı Mesut Yılmaz, ANAP olarak yeniden yapılanma ihtiyacı içinde olduklarına inandığını belirterek, ''Bu yeniden yapılanmaya imkan sağlamak için hem ANAP Genel Başkanlığı'ndan hem de aktif politikadan ayrılmayı kararlaştırdım'' dedi. 
     Yılmaz, parti genel merkezinde yaptığı açıklamada, bugünden itibaren Türk siyasetinde yeni bir dönem başladığını belirterek, siyasetin bu seçim sonucuna göre yeniden yapılanacağını söyledi. Yılmaz, ''ANAP olarak, hatta merkez sağ olarak bizim de bir yeniden yapılanma ihtiyacı içerisinde olduğumuza inanıyorum. Bu yeniden yapılanmaya imkan sağlamak için hem ANAP Genel Başkanlığı'ndan hem de aktif politikadan ayrılmayı kararlaştırdım'' diye konuştu. 
     Bütün siyasi partilerin milletin verdiği karara saygılı olmak durumunda olduğunu ifade eden Yılmaz, bu seçim sonuçlarına göre teşekkül edecek yeni meclise ve meclisten oluşacak hükümete başarı diledi. Yılmaz, ''Seçimde ANAP'a oy veren bütün seçmenlere şükranlarımı sunuyorum'' dedi. 
     Bugünden itibaren Türk siyasetinde yeni bir dönem başladığını belirten Yılmaz, bir anlamda siyasetin bu seçim sonuçlarına göre yeniden yapılanacağını söyledi. Yılmaz, ''ANAP olarak, hatta merkez sağ olarak bizim de bir yeniden yapılanma ihtiyacı içerisinde olduğumuza inanıyorum. Bu yeniden yapılanmaya imkan sağlamak için hem ANAP Genel Başkanlığı'ndan hem de aktif politikadan ayrılmayı kararlaştırdım'' dedi. 
     Parti genel merkezinde Başkanlık Divanı üyeleriyle değerlendirme yaptığını anlatan Yılmaz, ilk fırsatta Merkez Karar Yönetim Kurulu'nu MKYK toplayarak olağanüstü kongre tarihini belirleyeceklerini bildirdi. 
     ANAP olarak bugüne kadar savundukları ilkelerin ve gerçekleştirdikleri icraatların Türkiye'ye çok önemli kazanımlar getirdiğine işaret eden Yılmaz, şöyle devam etti 
     ''Bu seçimlerden başarıyla çıkan AK Parti'nin en önemli öncelik olarak Türkiye'nin AB ile bütünleşmesini görmesinden ayrıca memnuniyet duyuyorum. İnanıyorum ki, hükümetleri döneminde bu konuda gerekli adımları cesaretle atacaklardır. Ben de sivil toplumun bir üyesi olarak Türkiye için tek çıkış yolu olarak gördüğüm Avrupa Birliği üyeliğinin gerçekleşmesi için elimden gelen her türlü katkıyı vereceğim.'' Yılmaz, seçimlerde mesajlarının topluma ulaşmasında gösterdikleri gayretler için de medya mensuplarına teşekkür etti. Yılmaz, ''ANAP'a benim genel başkanlığım döneminde hizmet veren, emek veren partimizin misyonunun başarıya ulaşması için gayret gösteren herkese teşekkür ediyorum'' dedi. 
     Yılmaz, MKYK'da olağanüstü kongre tarihinin belirlenmesinden sonra tekrar bilgi vereceklerini söyledi. Mesut Yılmaz, bir gazetecinin, ''Açıklamanız, tekrar aday olmayacağınız anlamına mı geliyor'' soruna ise ''Tabi'' karşılığını verdi. 
     
</TEXT>
</DOC>
