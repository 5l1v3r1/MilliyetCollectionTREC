<DOC>
<DOCNO> 114285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sontur26.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AB kamuoyunun yüzde 47'si Türkiye'nin üyeliğine karşı 
</HEADLINE>
<TEXT>

     AB'nin kamuoyu yoklamalarıyla ilgili kurumu "Eurobarometre", 2002 araştırmalarının toplu sonuçlarını içeren raporu açıklarken, AB'lilerin yüzde 31'inin Türkiye'nin tam üyeliğini desteklediğini, yüzde 47'sinin buna karşı çıktığını bildirdi. 
     Rapora göre, AB'nin genişlemesine, AB halkının yüzde 50'si olumlu bakıyor, yüzde 30'u karşı çıkıyor. Yüzde 20'si ise bilgisiz ve tepkisiz olduğunu belirtiyor. Halkın sadece yüzde 21'i, genişleme konusunda yeterince bilgilendirildiğini belirtiyor. 
     Türkiye'nin AB'ye katılımına en fazla destek verenler arasında İsveç yüzde 47 , İspanya yüzde 44 , İrlanda ve Portekiz yüzde 43 bulunuyor. En düşük destek, yüzde 20 ile Yunanlılardan geliyor. 
     AB'liler, en fazla, aday olmayan İsviçre, Norveç ve İzlanda'nın katılımına destek veriyor. 
     Araştırma, AB kamuoyunda, AB'ye güvenin, bir yıl öncesine göre azaldığını, AB üyesi olmanın "iyi bir şey" olduğunu düşünenlerin oranının yüzde olduğunu gösterdi. AB'ye güven duyanların oranının ise yüzde 56'dan yüzde 43'e düştüğü belirtildi. AB'lilerin sadece yüzde 34'ü, AB'nin yok olması halinde hayal kırıklığına uğrayacağını ifade etti. 
     Eurobarometre'nin verilerine göre, AB'lilerin yüzde 16'sı AB'ye "şüpheyle", yüzde 19'u "umursamazlıkla" bakarken, yüzde 29'u "umutlu" bir bakış açısı yansıtıyor. 
     AB vatandaşlarının yüzde 65'i, bugünkü AB üyelerinin giderek bütünleşmesi nedeniyle işsizliğin, uyuşturucu kaçakçılığının ve suç örgütlerinin arttığını savunuyor. 
     
     AB'Lİ HAYATINDAN MEMNUN 
     Ortak para birimi alanındaki 12 ülkede insanların yüzde 67'sinin euro'dan yana tavır koydukları belirtildi. Euro alanı dışında kalan Danimarkalıların yüzde 52'si, İsveçlilerin yüzde 49'u, İngilizlerin ise yüzde 31'i euro alanına katılımdan yana görüş bildirdi. 
     AB'lilerin yüzde 62'si, "hayatından memnun olduğunu" ifade ediyor. Hayatından en memnun olan AB'lilerin Danimarkalılar yüzde 64 , en az memnun olanların ise Yunanlılar yüzde 51 olduğu belirlendi. 
     AB kamuoyunun en büyük korkularının, terörizm yüzde 78 , suç örgütleri yüzde 71 , nükleer kaza yüzde 64 , kitle imha silahları yüzde 62 , Avrupa'da etnik çatışmalar yüzde 58 , olası bir dünya savaşı yüzde 51 olduğu belirtiliyor. 
     Siyasi kurumlara güven oranı ise Lüksemburg'da yüzde 58, Danimarka'da yüzde 54 ve Hollanda'da yüzde 52 olarak belirlenirken, diğer AB ülkelerinde yüzde 50'nin altında kalıyor. Bu oran Yunanistan'da yüzde 34'e, Fransa'da yüzde 30'a, İtalya'da yüzde 29'a düşüyor. 
     AB'lilerin en fazla güven duydukları kurumun, yüzde 66 ortalama ile silahlı kuvvetler olduğu belirlendi. En az güven duyulanlar arasında ise dinsel kurumlar yüzde 42 , sivil toplum örgütleri yüzde 40 , sendikalar yüzde 38 yer alıyor. Yunanistan'da orduya güven oranı yüzde 80'e ulaşıyor. 
     Ulusal kimliklerinden en fazla gurur duyan AB ülkelerinin başında Yunanistan yüzde 97 geliyor. Bu sıralamada Almanlar, yüzde 70 ile en sonda yer alıyor. 
     AB'lilerin yüzde 50'si, karar mekanizmasında her ülkenin veto hakkının korunması gerektiğini, yüzde 25'i ise bu hakkın kaldırılması gerektiğini savunuyor. 
     





</TEXT>
</DOC>
