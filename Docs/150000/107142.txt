<DOC>
<DOCNO> 107142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/spor/spo03.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Başkanı Canaydın, 40 yıllık birikimi ve kendi değerleriyle gayet iyi gittiğini söyledi 
</HEADLINE>
<TEXT>
PATRON BENİM 
Özhan Canaydın, sabah banyoda bile kulübünü düşündüğünü belirtti. Başkan, pek modern olmadığını, ancak disiplini sevdiğini, yönetim olarak büyük adımlar attıklarını da ekledi 
     Halil ÖZER 

     Karşılıklı koyu sohbetin de karıştığı yemekli röportajda, Özhan Canaydın’ın sürekli Galatasaray sevgisinden söz etmesi dikkatimizden kaçmadı. Ayrıca kendisine çok sert bir yönetim tavrı sergilediği de hatırlatıldı. Başkan itiraz etmedi, "Benim yoğurt yeyişim farklı" ifadesini kullandı. İşte sözleri 
     "Galatasaray olarak, tapularımızı çok iyi değerlendiriyoruz. Çok yakında hepsini duyacaksınız. Dedik ya, mantarları döktük diye. Ben ful time çalışıyorum, o da yetmiyor. 6.5 ayda evimde iki kez yemek yemişim. Laila, Reina gibi yerlere gitmem. Bulunduğum mevkiyi populizimle kullanmam. Bir yere gidiyorsam Galatasaray ile ilgili bir iş yemeğidir." 
     
     40 yıllık birikim 
     "Çok çalışıyorum keyif de alıyorum. 40 yıllık birikimim var Galatasaray’da. 8 senelik de, yöneticilik yaptım. Dört başkanla çalışıp, tecrübeden geçtim. Kendi değerlerimi de ekleyip, gayet iyi gidiyorum. Hayatımda Galatasaray’dan başka hiçbir şeyim yok. Eşim bana bu konuda anlayış göstermiştir. Sabah banyoda bile Galatasaray’ı düşünürüm." 
     "Yönetimimiz çok iyi. Herkes tam mesai görevini yapıyor. Verimli çalışıyoruz. Yönetimde, keyif yok, içki yok, eğlence yok. Disiplinli olduğum doğru. Böyle gördüm, böyle çalışıyorum. Pek modern değilim, kusura bakmayın. Çok büyük adımlar attık. Samimi bir ortamda gidiyoruz. Böyle götürürsek, Türk sporu olarak güzel şeyler yapabiliriz. Karı - koca anlaşamıyor, baba - oğul anlaşamıyor. Muhakkak bir şeyler çıkacaktır. Şu anda Galatasaray Kulübü’nün patronuyum. Başarısızlığı da her zaman tartışırım." 
     "2004’te UEFA kriteri var. Üç büyük kulüp, futbolla yaşıyor. Futboldan gelen gelirin bir lirasını bile başka yere aktaramayacağız. UEFA’da bir yere geleceksek, bu kriterlere uymak zorundayız. Diyorum ki, şimdiden önlem alalım. Yoksa yumurta kapıya geldiği zaman, tam kilit vurmak zorunda kalırsın. Özerk yönetim olmasını istiyorum. Galatasaray’da, basketbol camiasından 10 kişi seçersin, yetkiyi verirsin. Gelirini bul, sonra şubene harca. Sorumluluk senin, baklava da senin, börek de senin. Ben basketbolcuyum. Avrupa ikincisi olduk. Peki Dünya Kupası’nda ne yaptık. Çok şişirdik. Yarı boyumuzdaki İspanyollar 20 fark attılar. 1996 ve 2002 arasında, basketbol ile voleybola 36 milyon dolar harcamışısız. Bir de bunun faizi var. Galatasaray’ın bugünkü kronik borcu 33 milyon dolardır. Yorumunu siz yapın." 
     
     "Destek istedi,verdik" 
     "25 Mart pazartesi seçildikten iki gün sonra, görevi teslim aldım Florya’ya geldim. Lucescu’dan randevu istedim. Üst kata çıktım, Merhaba hocam. Ben yeni başkanım’ dedim. Hoşgeldiniz biliyorum’ dedi. Bu arada takımda hiç otorite olmadığını görüyorum. Alıyorum bu sinyalleri. Antrenmanlar tek düze geçiyor, hocanın istediğini kimse yapmıyor ve takım üç puan önde. Olmuş işte. Mutlaka bir şey var. Adam boş değil. Neyse hocayla konuştum, isteğini sordum. Futbolcuların 9 aydır parası hiç ödenmemişti. Biz ödeme ahlakı olan bir yönetimiz. 6 Mayıs’a kadar bu hesapları ödeyeceğiz’ dedim. Sizin, benden bir isteğiniz var mı ’ diye sordum. Bazı şeyleri hissediyordu. Bana Başkan, seçim öncesi konuşmalarınızdan ne düşündüğünüzü biliyorum. Sayın Mehmet Cansun’la imzalanmış iki senelik mukavelem var. Ancak Cansun, yeni bir yönetim gelirse, bunu yırtmamız lazım demişti. Ben de 6 Mayıs’ta bu sözleşmeyi yırtarım, şerefi sözü’ ifadesini kullandı. Benden ne istiyorsunuz’ sorusunu yönelttim. Kendisine, kalan 7 maçta destek vermemi ve futbolcularla konuşmamı istedi. Ertesi gün oyuncuları çağırdım, beraber yemek yedik. Hocayı da çağırdım. İstediği desteği, orada anında verdik." 
     
     "Takımla görüştüm" 
     "Diyarbakır’da tek gol pozisyonu yoktu. Hemen Göztepe ve Malatya maçını kasetten izledim. Orada başlamış çöküş zaten. Göztepe, Malatya ve Diyarbakır maçıyla dibe vurmuşuz. Çıktım, Hoca’ dedim, Bu böyle olmaz kötüye gidiyoruz. Ben artık maçlara gelmeyeceğim, ama sizi hep balkondan uğurlayacağım. Bundan sonra her maça bakıp, maçtan sonra ödemeleri yapacağım’. Bir de oyuncularla toplantı istedim. Olur’ dedi. Ama, o kimseyi toplayamıyordu. Biz yine alttaki teknik adamlara söyledik, toplandık. Çocukların biraz onurlarına hitap ettim. Beni de tanıyorlar, onlara ne söz verdiysem yapmışım. Ankaragücü maçından önce hepsini uğurladım, üçüncü maçtan sonra iki kaptan Bülent ve Suat odama gelip elinizi öpmek istiyoruz dediler, takım adına. Zaten Lucescu’nun, Galatasaray’da kalmak için umudu yoktu. Terim ile birbirimize verilmiş manevi sözler vardı." 
     
     "Fatih Terim’i seviyorum" 
     "FATİH Terim’i çok seviyorum. O da beni sayıyor. Ben seçilmiş, o atanmış bir Galatasaraylı. Yöneticiyim, yeri geldiğinde sert olabilirim, taviz vermeyebilirim. Onunla çalıştığım için müthiş mutluyum. Sonuna kadar arkasındayım. Fatih hoca ilk geldiği zaman mukavelesinde imzası olan bendim. 1998’e kadar çok iyi çalıştık onunla. Futbolu, Fatih Terim’e bıraktım. Basketbolu basketbolculara, voleybolu voleybolculara bırakıyorum." 
     
     "Biz laik ülkeyiz" 
     "GALATASARAY, Fethullah ile niye anılsın. Bazı oyuncularımız, onun müritleriymiş falan, filan. Oyuncularımız içinde, hristiyanı, musevisi, budisti ve tabii ki müslümanı da vardır. Laik devletsek, herkes her istediği yerde propaganda yapmamak kaydıyla, ibadetini yerine getirebilir. Mondragon haç çıkarırken, burası müslüman ülke bunu yapma diyebilir miyiz Revivo’nun, haham başıdan icazet almasına bir şey söyleyebilir miyiz " 
     
     "Kolay iş değil" 
     "ELİMDE puroyla şov yapmam. Ciddi olmalısınız, minimum 15 milyon taraftarınız var. Eğer Türkiye’nin en büyük toplum örgütlerinin lideriysen, lider gibi olacaksın. Gösteriş için Galatasaray başkanlığına ihtiyacım yok. Unumu elemişim çok şükür. İşim yerinde, aile düzenim yerinde, torunlarım var. Kulübe aylık 8 milyon dolar geliyor gidiyor. Bunu yöneteceksin, taraftarı memnun edeceksin, basın ve medyayı memnun edeceksin. Kolay değil." 
     
Tarikat gerilimiCim - Bom’un dün yapılan Divan Kurulu toplantısında bir üyenin "Florya tarikat yuvasıymış" sözleri, Başkan Özhan Canaydın’dan büyük tepki gördü 
     ERHAN TELLİ 

     GALATASARAY’IN, Atatürk Olimpiyat Stadı’nda gerçekleşen Divan Kurulu toplantısında "Tarikat" tartışması yaşandı. Dilekler ve istekler bölümünde bir üyenin "Gazetelerden okuyoruz. Florya tarikat yuvasıymış" diye konuşması, Özhan Canaydın’ın sert tepki vermesine neden oldu. Başkan," Florya’da tarikat falan yok, cami de yok. Türkiye laik bir cumhuriyettir. Hepimiz Atatürkçü’yüz. Galatasaray başkanına, Florya tarikat yuvasıymış, diye nasıl sorulur" ifadesini kullandı. 
     BAŞKA bir üyenin "Terim’e soruyorum" diyerek "Balic’i, Hakan Şükür’e nasıl tercih eder Hakan’ı neden almadınız " sorusuna Başkan Canaydın, "Ben bu soruya cevap vermiyorum. Teknik bir konudur ve teknik heyetimiz gerekli kararını vermiştir" diye yanıtladı. Canaydın, borçların hızla ödendiğini söyleyerek "Rayları tamir ettik, devrilen lokomotifimizi rayın üstüne koyduk. Şimdi bunu itme zamanı. Hep birlikte bunu başarmalıyız. Fedakarlık bekliyoruz" dedi. 
     
Hakan’a alkış      GALATASARAYLI futbolcu, Sinop’un Ayancık İlçesi’nde eğitime destek çalışmaları kapsamında düzenlenen "Bu Sınıf Sizin" kampanyası için bir sınıfı donattı. Hakan Ünsal, doğduğu yer olan Ayancık’taki snıfa 10 milyarlık harcama ile bilgisayar, TV, müzik seti, tepegöz ve çeşitli ders araçları bağışlarken, sınıfa da Ünsal’ın merhum babası Necati Ünsal’ın adı verildi. 
     SARI - Kırmızılı ekip, Kocaelispor maçı için hazırlıklarını dün akşam yaptığı antrenmanla sürdürürken, Teknik Direktör Fatih Terim, yaptırdığı taktik çalışmalarını basına kapattı. Sakatlığı hızla düzelen tecrübeli yıldız Ergün Penbe’nin takımdan ayrı olarak çalışmalarını sürdürdüğü öğrenilirken, Hasan Şaş’ın tam kapasiteyle çalışması teknik heyeti sevindirdi. 
     
Metin Oktay’ı anıyoruz      TÜRK futbolunun ve Galatasaray’ın unutulmaz ismi, gazetemiz yazarı Metin Oktay’ı ölümünün 11. yılında yarın anacağız. Oktay için Topkapı Kozlu Mezarlığı’ndaki kabri başında saat 11.00’de bir tören düzenlenecek. 
     



 SPOR 



























</TEXT>
</DOC>
