<DOC>
<DOCNO> 102213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sondun02.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlilik erkeklerin ömrünü uzatıyor... 
</HEADLINE>
<TEXT>

     İngiliz araştırmacılara göre, evlilik erkeklerin ömrünü uzatıyor. 
     Warwick Üniversitesi'nden Prof. Andrew Oswald ve Dr. Jonathan Gardner, ''İngiliz hane halkı anketi'' ile ''İngiliz emeklilik anketi''ndeki 12 bin yetişkine ilişkin verileri incelediler. 
     Araştırma sonucunda, araştırmayı kapsayan 7 yıl içinde, evli erkeklerin bekarlara kıyasla ölüm oranlarının yüzde 9 daha düşük olduğu ortaya çıktı. Bu kişilerin içki ve sigara gibi kötü alışkanlıkları olduğu dikkate alındığında bile, evli erkeklerin bekarlara göre ölüm oranının yüzde 6.1 daha düşük olduğu saptandı. 
     Kadınların ise evlilikten erkekler kadar yarar görmedikleri, evli kadınların ölüm oranlarının bekar hemcinslerine oranla sadece yüzde 2.9 düşük olduğu görüldü. 
     Oswald ve Gardner araştırmalarında, ''Evliliğin sihrini nasıl yaptığı hala gizemli. Belki de güçlü bir özel ilişki zihin sağlığına iyi geliyor ve kişilerin bedensel hastalıkları bertaraf etmesine yarım ediyordur. Bunu anlamak için daha fazla araştırmaya ihtiyaç var'' diye yazdılar. 
     Araştırmacılar, bir eşe sahip olmanın erkeğin stresini azaltabildiğini, bunun da erkeğin sağlıklı bir yaşam geçirmesini sağlayabildiğini belirttiler. 
     Araştırmanın, zengin insanların daha uzun yaşadıkları fikrini çürüttüğünü belirten Oswald ''Parayı unutun. İncelediğimiz veriler, paradan çok evliliğin insanları hayatta tuttuğunu gün gibi açık bir şekilde gösteriyor'' dedi. 
     





</TEXT>
</DOC>
