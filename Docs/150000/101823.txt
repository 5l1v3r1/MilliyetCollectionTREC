<DOC>
<DOCNO> 101823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sondun04.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı muhalifler, ABD ile para problemlerini çözdü 
</HEADLINE>
<TEXT>

     ABD'den aldığı fonları nereye kullandığını gösteren muhasebe kayıtlarını tutmada başarısız olduğu gerekçesiyle parası kesilen Iraklı muhaliflerin şemsiye grubu Irak Ulusal Kongresi INC , ABD Dışişleri Bakanlığı ile bu sorunu çözdüğünü duyurdu. 
     ABD'nin daveti üzerine Washington'da toplanan 6 Iraklı muhalif grup arasında yer alan INC'nin lideri Ahmed Çelebi, Dışişleri Bakan Yardımcısı William Burns ile görüşmelerinden sonra, 8 milyon dolarlık yardıma ilişkin sorunun çözüldüğünü söyledi. Çelebi, ''Bu konu çözüme kavuştu. Şimdi anlaşmanın taslağını hazırlamamız gerekiyor ki, imzalayalım'' dedi. 
     Amerikan yönetiminin kendileriyle ''tek bir ses'' olarak konuştuğunu belirtine Çelebi, ''Bize, ülkemizi özgürleştirmede yardım edeceklerini söylediler'' dedi. Çelebi, ABD'den silahlı eğitim istediklerini, ancak Washington'daki görüşmelerin içeriğinin, ''operasyonel değil, siyasi'' nitelik taşıdığını kaydetti. 
     Öte yandan, ABD Dışişleri Bakanlığı sözcüsü Phil Reeker, düzenlediği basın toplantısında, Iraklı muhaliflerin, Irak lideri Saddam Hüseyin'den gelebilecek bir saldırı durumunda, Kuzey Irak'taki Kürtleri korumak için ABD'den güvence aldıklarını söyledi. Irak Kürdistan Yurtseverler Birliği IKYB lideri Celal Talabani de, CNN televizyonunda katıldığı bir programda, bu güvencenin bizzat, Başkan Yardımcısı Dick Cheney tarafından verildiğini belirtti. Reeker, ''Iraklı Kürtlere açıkça belirttik ki, eğer Saddam Kürtlere karşı harekete geçerse, karşılık vereceğiz'' dedi. 
     





</TEXT>
</DOC>
