<DOC>
<DOCNO> 106858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/guncel/agun.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalınan ilaçlar yasadışı yollarla satılıyor 
</HEADLINE>
<TEXT>
Eczanelerdeki nöbetçi hırsız 
İstanbul’da altı ayda 28 eczane soyuldu. Hırsızlar, özellikle çok pahalı olan kanser ilaçlarıyla, çocuk ilaçlarını çalıyor. Rağbet gören ilaçlar arasında Viagra da var... 
     ÖMER ERBİL İstanbul 

     İstanbul’da soyguncular eczanelerden ilaç çalmaya başladı. Son altı ayda soyulan eczane sayısı 28’e ulaştı. Özellikle çok pahalı olan kanser tedavisinde kullanılan ilaçlar ile antibiyotik, ağrı kesici ve çocuk ilaçları hırsızların gözdesi oldu. 
     Son iki ayda da soyulan eczane sayısı 10’u geçti. İstanbul Emniyet Müdürlüğü Hırsızlık Bürosu’nun verdiği bilgiye göre, hırsızlar eczaneleri gece kapalı oldukları sırada soyuyor. Beyaz önlükle gelip kilitleri kırarak içeriye giren ve tüm lambaları yakıp nöbetçi eczane görüntüsü veren hırsızlar, daha sonra soygunu gerçekleştiriyor. 
     Özellikle Neoral, Areida, Taxotere, Ehprex, Anzatox, Novaseven, Mabthera, Neugoppen gibi kanser tedavisinde kullanılan ilaçlar ile Meronem, Maxipime, Helipax, Klacid, Cefetin gibi antibiyotikler çalınıyor. Viagra da çalınan ilaçlar arasında ilk sırada yer alıyor. 
     
     Piyasada rahat satılıyor 
     Eczacılar Odası Genel Sekreteri Semih Güngör, daha önce para, bilgisayar çalındığını belirtti. Güngör, "İlaç hırsızlığı oranındaki artış, bunları piyasada rahat satabildiklerini gösteriyor. Bunları üniversite hastaneleri karşısında etik kurallara uymayan eczanelerle, ilaç satması yasak olan tıbbi malzeme bulunduran medical depolarda satıyorlar. Özellikle hastane önlerindeki değnekçiler hastaları ucuz diye kandırıp buralara götürüyor. Ayrıca Doğu ve Güneydoğu bölgelerinde de tükettikleri yönünde duyumlar alıyoruz" diye konuştu. 
     Güvenlik önlemlerini artıran bzı eczaneler, kuyumcularda olduğu gibi alarm sistemleriyle karakollara bağlandılar. İşyerine alarm sistemi kuran Şişli Bora Eczanesi sahibi Yaşar Dinler, "Kuyumcular mallarını vitrinde toplayıp kasaya kilitliyor. Bizim böyle bir şansımız yok. Malımız ortada. Bir kutu ilacın fiyatı milyarı geçiyor. Bir rafı boşaltsa kendimizi toparlayamayız. Çare olarak alarm sistemi kurduk. İçeriye biri girdiği an hem bizi hem de karakolu sistem uyarıyor" dedi. 
     
İşte gözde ilaçların fiyatları Mabthera 3 milyar Eprex 1 milyar 500 milyon Anzatox 1 milyar 500 milyon Neugoppen 1 milyar 500 milyon Taxotere 962 milyon Areida 484 milyon Neoral 383 milyon      
İlçelere göre soyulan eczaneler İlçe Sayı Fatih 4 Bağcılar 3 K ğıthane 3 Şişli 4 Beşiktaş 2 Beyoğlu 2 Sarıyer 2 Bakırköy 1 G.O.Paşa 1 Kartal 1 Pendik 1 Zeytinburnu 1 Üsküdar 1 Ümraniye 1 Sultanbeyli 1      



 GÜNCEL 

















</TEXT>
</DOC>
