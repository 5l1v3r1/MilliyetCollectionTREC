<DOC>
<DOCNO> 114703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sontur18.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çankaya Lisesi bıçaklı kavga 9 öğrenci yaralı 
</HEADLINE>
<TEXT>

     Çankaya Lisesi'nde iki grup arasında çıkan bıçaklı kavgada, eski milletvekili Sırrı Sakık'ın oğlunun da aralarında bulunduğu 9 öğrenci çeşitli yerlerinden yaralandı. 
     Çankaya Lisesi'nde bu sabah saat 09.00 sıralarında bir grup öğrenci arasında tartışma çıktı. Tartışmanın büyümesi üzerine olay bıçaklı kavgaya dönüştü. Olayda D.G., E.I., Y.K., B.G., A.E., S.G., E.Ö., C.S, N.Ç.B yaralandı. 
     Olay sonrası, kavgaya karışan ve yaralı olmadığı öğrenilen 17 yaşındaki O.Ö., polis tarafından gözlem altına alınarak, Kavaklıdere Polis Karakolu'na götürüldü. 
     Öğrencilerden eski milletvekili Sakık'ın oğlu C. Sakık'ın durumunun ağır olduğu bildirildi. Yaralı öğrenciler, Gazi Üniversitesi, Numune, İbni Sina ve Fatih Üniversitesi hastanelerinde tedavi altına alındılar. 
     Gözaltına alınan O.Ö'nün yanı sıra bazı öğrenciler de rehber öğretmen gözetiminde ifadelerine başvurulmak üzere karakola götürüldü. 
     İlköğretim müfettişlerinin konuyu inceledikleri, şu ana kadar siyasi boyutu saptanamayan olayın "kız meselesi" yüzünden çıkmış olabileceği öğrenildi. 
     Milli Eğitim Bakanlığı müfettişleri, kavgaya ilişkin inceleme başlattı. MEB'ten yapılan açıklamada, olayda ihmali görülen personel hakkında gerekli işlemin yapılacağı belirtildi. 
     





</TEXT>
</DOC>
