<DOC>
<DOCNO> 147462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sondun10.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
NBC'den kovulan Arnett'in kısmeti açıldı... 
</HEADLINE>
<TEXT>

     Irak devlet televizyonuna demeç verdiği için NBC telvizyonundaki işinden olan gazeteci Peter Arnett'e, Belçika'nın VTM televizyon kanalı sahip çıktı. 
     Bağdat'tan tekrar bildirmeye başlayan Arnett, ilk yayınında, sunucunun ''Teşekkürler Peter Arnett. Seni takımımızda görmekten gurur duyuyoruz'' sözleriyle karşılandı. 
     Belçika'nın kuzeyindeki izleyicilerine, Flaman dilinde yayın yapan VTM'den yapılan açıklamada, Arnett'in, savaş izlenimlerini ve gelişmeleri günlük derlemeler halinde savaş sonuna kadar aktaracağı bildirildi. 
     Öte yandan, Yunanistan'daki bir televeziyon kanalı da, Arnett'in savaş izlenimlerini, bu kanalın gece bültenlerinde izleyicilere aktaracağını açıkladı. 
     Irak televizyonuna izinsiz olarak demeç veren Arnett, ABD'nin savaşta başarısız olduğu yönünde konuştuğu için NBC televizyonundan kovulmuş ve Amerikalı bir senatör, ''Arnett vahşi batıda yaşasaydı şimdiye kadar kasaba meydanında sallandırılmıştı'' sözleriyle tepkisini göstermişti. 
     





</TEXT>
</DOC>
