<DOC>
<DOCNO> 108353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sontur36.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Zam memnun etmedi 
</HEADLINE>
<TEXT>

     Türkiye Kamu Sen Genel Başkanı Bircan Akyıldız, ''Her ne kadar sayın Başbakan bu toplu görüşmeyi bir uzlaşma olarak nitelendirdiyse de Türkiye Kamu-Sen olarak çıkan bu sonuçtan memnun olmadığımızı ifade etmek istiyorum'' dedi. 
     Akyıldız, Başbakanlık'ta, Başbakan Bülent Ecevit'in ardından gazetecilere yaptığı açıklamada, toplu görüşmede 100 milyon lira brüt maaş artışının Eylül ayından itibaren geçerli olması taleplerinin gözardı edildiğini söyledi. Bircan Akyıldız, verilen 100 milyon liranın 25 milyon lirasının 2003 yılına bırakıldığına da dikkat çekti. 
     Akyıldız, toplu görüşmelerde 2003 yılında memur maaşlarına yapılacak iyileştirme konusunun ele alınmadığını ifade ederek, ''Kamu çalışanlarının öfkesi dinmeyecektir. Bunu önümüzdeki günlerde göreceğiz'' diye konuştu. 
     KESK Genel Başkanı Sami Evren de sendikaların Türkiye'de ilk defa masaya oturmuş olmalarının kazanılmış bir hak olduğunu söyledi. Daha önce 100 milyon liralık zammın Eylül ayından itibaren verilmesi konusunda mutabık kaldıklarını belirten Evren, Ekim'den itibaren verilecek bu rakamın bölündüğünü ve reel kayıplarını karşılamadığını bildirdi. 
     Evren, memurların çalışma ve işyeri koşullarının düzeltilmesi ve diğer hakları konusundaki taleplerini oluşturulacak alt komisyonda dile getireceklerini ifade ederek, ''2003 yılındaki iyileştirmeyle ilgili müzakerelere devam edeceğiz. Demokratik taleplerimizin siyasi iktidar tarafından dikkate alınması gerekir'' diye konuştu. 
     Evren, bir soru üzerine, kamu çalışanlarının maaşlarında net 57 milyon liralık bir iyileştirmenin yapıldığını ve en düşük memur maaşının bu zamla 340 milyon liraya yükseldiğini kaydetti. 
     





</TEXT>
</DOC>
