<DOC>
<DOCNO> 139386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sondun08.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeta Jones'un Oscar hırsı... 
</HEADLINE>
<TEXT>

     Oscar ödüllerini iddia konusu haline getiren Las Vegas bahisçileri, bu yıl Nicole Kidman ile Daniel-Day Lewis'i favori gösteriyor. 
     Internetteki ''people'' ve ''daily mail'' sitelerinde yer alan haberlere göre, Oscar'a doğru gerisayım sürerken sinema dünyasının gündemi de adaylar üzerinde yoğunlaştı. 
     İngiliz Film ve Televizyon Sanatları Akademisi BAFTA ödüllerinin sahiplerini bulması, Oscar bahislerini iyice kızıştırdı. Törende ''En İyi Erkek Oyuncu'' dalında Daniel Day-Lewis'in ve ''En İyi Kadın Oyuncu'' kategorisinde Nicole Kidman'ın ödülleri kucaklaması bahisçilerin gözlerini bu ikiliye çevirdi. 
     ''Gangs of New York'' filmiyle ödül alan 45 yaşındaki Day-Lewis, Oscar için yarıştığı 65 yaşındaki tecrübeli rakibi Jack Nicholson'ın bir adım önüne geçti. Nicholson, ''About Schmidt'' filmindeki oyunuyla ödüle aday gösteriliyor. 
     BAFTA ödülleri, yıllardır Oscar törenlerine sadece bir süre önce yollarını ayırdığı eşi Tom Cruise'un ödül alıp almayacağını görmek için giden bir başka oyuncunun da önünü açtı. ''The Hours'' filmindeki rolüyle ''En İyi Kadın Oyuncu'' dalında altın heykelciğe aday gösterilen Nicole Kidman, Oscar'a bir adım daha yaklaştı. Las Vegas bahisçilerinin favori gösterdiği yıldız, beklenen olursa onları zengin edecek gibi görünüyor. 
     
     ZETA-JONES'UN OSCAR HIRSI... 

     Oscar yarışının bir başka ünlü ismi Catherine Zeta-Jones da rakiplerinin önüne geçebilmek için gizli kampanya başlattı. 
     ''En İyi Yardımcı Kadın Oyuncu'' dalında BAFTA ödülünü kazanmasına rağmen Zeta-Jones, Oscar ödülünü alacağına o kadar emin görünmüyor. Eşi Michael Douglas ile düğün fotoğraflarını izinsiz yayınladığı gerekçesiyle ''Hello '' adlı magazin dergisini mahkemeye veren güzel yıldız, bu davanın ödül şansını azaltmasından çekiniyor. 
     ''Chicago'' müzikalinin beyazperde çevriminde rol alan Zeta-Jones'un yakın bir arkadaşı, ''Catherine, çok şanslı olduğunu biliyor. Ama, yine de endişeli. Bu yüzden eşiyle bir kampanya başlattı. Hollywood'un bazı ünlü isimleri ve kimi gazeteciler de bu kampanyayı destekliyor'' dedi. Filmin yapımcısı Miramax şirketinin de Zeta-Jones'un ödülü alması için yoğun kulis yaptığı belirtildi. 
     Oscar ödülleri, 23 Mart'ta sahiplerini bulacak. 
     





</TEXT>
</DOC>
