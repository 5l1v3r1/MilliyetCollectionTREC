<DOC>
<DOCNO> 106412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/son/sontur10.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cenazeler Sakarya'da... 
</HEADLINE>
<TEXT>

     Sakaryaspor futbol takımı kafilesini taşıyan otobüsün, Sivasspor deplasmanına giderken Yozgat yakınlarında şarampole yuvarlanması sonucu ölen 5 kişiden 3'ünün cenazesi kente getirildi. 
     TEM oyolundan eskort eşliğinde ambulanslarla getirilen masör Cüneyt Çukur, malzemeci Fevzi Ergünoğlu ve şoför Selami Uludağ'ın cenazeleri, Sakarya Devlet Hastanesi bahçesinde yakınlarınca karşılandı. Ölenlerin yakınları ve taraftarlar, cenazeleri alırken gözyaşlarına boğuldu. 
     Masör Cüneyt Çukur'un babası Fazlı Çukur 52 , oğlunu kaybetmenin çok acı bir duygu olduğunu anlatırken, ''Onu ne emeklerle büyüttük. Daha 2,5 aylık evliydi, ama kaderde bu günleri görmek de varmış. Acımız çok büyük'' dedi. 
     Masör Çukur'un sürekli ağlayan ve bu sırada birkaç kez fenalık geçiren dayısı Fuat Menekşe, sağlık görevlilerinin müdahalesiyle kendine getirildi. 
     Kazada can veren otobüs şoförü Selami Uludağ'ın kardeşi Zekai Uludağ da, ''Acımız çok derin. O usta şöfördü, nasıl oldu anlayamadık'' diye gözyaşı döktü. 
     Sakarya Vali Yardımcısı İbrahim Özçimen, cenazeleri karşıladığı sırada, ''Sakarya büyük bir acıyı daha yaşıyor. Ölenlerin hepsi birbirinden değerli insanlardı. Cenazesi bu akşam gelecek olan Aykut Yiğit'le beraber top oynadık. Kralın bu kaderi bizi de yıktı'' dedi. 
     Masör Cüneyt Çukur'un ailesi, cenazeyi İzmir Nurtepe'de toprağa vermek üzere alıp eskort eşliğinde ambulansla yola çıktı. 
     Bu arada, futbolcu Fırat Özdil'in cenazesinin ise Sivas'tan memleketi Van'a gönderileceği öğrenildi. 
     
     CENAZELER YARIN TOPRAĞA VERİLECEK- 

     Adapazarı Büyükşehir Belediyesi Başkan Yardımcısı Naim Çelik de, cenazelerin morga konulması ve ailelerine teslimi sonrası yaptığı açıklamada, defin programıyla ilgili bilgi verdi. 
     Cüneyt Çukur, Selami Uludağ ve Aykut Yiğit'in cenazelerinin yarın sabah erkenden evlerine gönderileceğini bildiren Çelik, şunları söyledi 
     ''Sakarya bir kez daha yıkıldı, acımız çok büyük. Törenle ilgili bütün hazırlıklar yapılıyor. Cenazeler evlerinde 2 saat kaldıktan sonra Orhan Camii'ne getirilecek. Buradaki tören ve cenaze namazının ardından Aykut Yiğit ve Fevzi Ergünoğlu Emirdağ Mezarlığı'nda, Selami Uludağ ise Kazımpaşa Mezarlığı'ndaki aile kabristanlarında toprağa verilecek.'' 
     





</TEXT>
</DOC>
