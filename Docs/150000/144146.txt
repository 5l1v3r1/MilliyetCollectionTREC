<DOC>
<DOCNO> 144146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/yazar/kohen.html </URL>
<DATE> 2003/03/21/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Yanlış hesap... 
</HEADLINE>
<TEXT>

     Bütün askeri uzmanlar, ABD’nin Irak’a karşı savaşı, çok yoğun hava akınları ile başlatacağını öne sürmüşlerdi. Bu bağlamda, ilk hücumda Bağdat ve diğer merkezlere binlerce Amerikan füzesinin yağacağı ve kara harekatının da "bu büyük şoku" izleyeceği söyleniyordu. 
     Oysa Başkan Bush’un "vur" emri üzerine dün sabaha karşı 04.33’te Körfez bölgesinden Bağdat’ın belirli noktalarına karşı sadece 40 füze fırlatıldı. 
     Bu hava akınının daha önce belirlenen planlardan farklı biçimde bu kadar sınırlı tutulmasının bir nedeni var Bush, son dakikada CIA’dan kendisine aktarılan bir istihbarat raporuna dayanarak, Saddam’ı yardımcıları ile birlikte toplantı halinde bulunduğu bildirilen bir mahali hedef almayı alelacele kararlaştırdı. 
     Ne var ki, tahrip edilen hedef, yanlış adres çıktı Saddam 3 saat sonra televizyonda boy gösterdi 
     Gerçekten eğer Saddam vurulsaydı, savaş belki daha başlamadan sona erebilirdi. Bush da zaten bunu hesaplamıştı. Ama bu hesap Bağdat’tan geri döndü 
     
     Bunu takiben ABD dün akşamdan itibaren daha yoğun hava saldırılarına geçti. Ama anlaşılan, esas "büyük taarruz" önümüzdeki saatlerde veya günlerde gerçekleştirilecek. Ve o zaman maalesef daha kanlı ve tirajik savaş sahneleri yaşanacak. 
     Şimdi temenni edilmesi gereken tek bir şey kalıyor Bu savaşın kısa sürmesi, zayiatın ve tahribatın az olması... 
     Aksi halde bu savaşta hedef olan da, vuran da, buna bulaşan ve hatta dışında kalan da, bunun maddi manevi ağır faturalarını ödemek zorunda kalacak... 
     ABD askeri ve teknolojik üstünlüğü ile, elbet eninde sonunda "savaşı kazanacak", yani Saddam’ı dize getirecek, Irak’a hakim olacak, rejimini değiştirebilecek... Ama ABD’nin bu savaşa yok denecek kadar çok az uluslararası destek ile girmesi ve kendi iradesini hakim kılarken yerleşmiş veya yerleşmesi arzulanan manevi değerleri ciddi şekilde zedelemesi savaştaki "zafer"ini gölgeleyecek. 
     
     BU savaşın ABD dahil, uluslararası camia için yarattığı bir dizi tehlike var. 

</TEXT>
</DOC>
