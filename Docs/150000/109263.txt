<DOC>
<DOCNO> 109263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/yasam/yas04.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
4.8’lik depremi kıyamet sandılar 
</HEADLINE>
<TEXT>

Tarihleri boyunca depreme 11 kurban veren İngilizler, 4.8’lik sarsıntıda binlerce kişi öldü sandılar ama yıkılan sadece birkaç bacaydı 
     DIŞ HABERLER SERVİSİ 

     Depreme alışık olmayan İngiltere’nin, orta kesimindeki Midlands’ta meydana gelen ve kuzeydeki kentlerde, Galler’de ve hatta Londra’da da hissedilen 4.8 büyüklüğündeki yer sarsıntısı ülkede büyük paniğe neden oldu. Gece yarısı saat 01.00’de gerçekleşen deprem sonrası televizyon kanalları ve radyolar, binlerce kişinin ölmüş, onbinlerce evin de yıkılmış olabileceğini duyurdu. 
     
     Büyük panik yaşandı 
     Depremin hissedildiği bölgelerde birçok kişi, kendini geceliklerle, pijamalarla sokağa atarken, bilgi almak isteyenler telefonların karakollarını kilitledi. Deprem, İngiltere’de son 11 yılda yaşanan en büyük yer sarsıntısı olarak kayıtlara geçerken, ülkedeki tek zarar gören şey devrilen birkaç baca oldu. 
     Toplam 30 saniye süren sarsıntının ardından Batı Midlands polis sözcüsü, telefon santrallarının kilitlendiğini belirtirken, "İnsanlar yerin büyük bir gürültüyle sarsılmasından dehşete düşmüştü, onları elimizden geldiği kadar yatıştırmaya çalıştık" dedi. 
     İngiliz halkı Türkler gibi "depremle birlikte yaşamaya alışkın" değil. 4.8’lik sıradan bir yer sarsıntısı karşısında paniğe kapılmalarının nedeni de bu. İngiliz tarihinde meydana gelen depremlerde hayatlarını kaybedenlerin sayısı sadece 11 kişi. 
     



 YAŞAM 

















</TEXT>
</DOC>
