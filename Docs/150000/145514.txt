<DOC>
<DOCNO> 145514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/soneko19.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa birinci seansı 298 puanlık yükselişle tamamladı... 
</HEADLINE>
<TEXT>

     İstanbul Menkul Kıymetler Borsası İMKB Ulusal-100 Endeksi, 1. seansı, 298.70 puan artışla 9,486.58 puandan tamamladı. Hisse senetlerinin ortalama değer kazancı yüzde 3.25 olarak gerçekleşti. 
     1. seansta 117.83 puan artışla 9,305.71 puandan açılan endeks, gelen hızlı alımlarla seansın ilk dakikalarında 9,700 puanın üzerine çıktı. Daha sonra 9,500 puan seviyelerinde yatay seyir izleyen endeks, seansın ilk yarısını 349.54 puan artışla 9,537.42 puandan geçti. Endeks, seans içinde en yüksek 9,721.85 puanı gördü. Açılış değeri olan 9,305.71 puan ise seans içindeki en düşük seviye olarak kaydedildi. 
     Seans kapanışında mali endeks 437.23 puan artışla 11,285.27 puana, sanayi endeksi 315.32 puan artışla 9,706.98 puana, hizmetler endeksi 29.24 puan artışla 6,170.10 puana yükseldi. 
     Böylece, önceki kapanışa göre mali grup hisseler ortalama yüzde 4.03, sanayi grubu hisseler ortalama yüzde 3.36 oranında, hizmetler grubu hisseler ortalama yüzde 0.48 oranında değer kazandı. 
     İşlem gören toplam 288 hissenin 249'u değer kazandı, 17'si değer kaybetti, 22'sinin fiyatı değişmedi. 
     1. seansta, Garanti Bankası, İş Bankası C , Yapı ve Kredi Bankası, Turkcell ve Petkim en yoğun işlem gören hisseler oldu. 
     
     YORUMLAR 

     Ziraat Yatırım Hisse Senetleri Bölüm Müdürü Canan Demirören, ABD'den gelen haberlerin etkisiyle piyasanın bugün alım yönünde hızlı açıldığını ancak bu kadar heyecana kapılmanın gereği olmadığını söyledi. 
     Demirören, ''Çünkü ABD savaş bütçesiyle ilgili Kongreye teklifte bulunuyor, bu henüz kesinleşmedi'' dedi. 
     Demirören, endeksin 9,000'in üzerinde tutunmaya çalıştığını çok olumsuz haberler gelmemesi durumunda kısa dönemde 9,500-10,000 seviyelerini görebileceğini söyledi. 
     Polen Menkul Değerler'den Serdar Karatepe de 8,5 milyar dolarlık kredi haberlerinin piyasada yukarı harekete neden olduğunu ancak, ardından satışların geldiğini belirtti. 
     Karatepe, bugün özelleştirmeyle ilgili olumlu haberlerin yanında Devlet Bakanı Ali Babacan'ın, programın uygulanacağı yönündeki açıklamaları ve TÜSİAD'ın hükümete önerilerinin piyasada olumlu algılandığını kaydetti. 
     Piyasada satıcıları daha ağırlıklı gördüklerini ifade eden Karatepe, ''Endeks bu seviyelerde tutunmaya çalışıyor. Yatırımcılar şu anda temkinli olmayı tercih ediyor ve faiz ile dövizdeki hareketleri takip ediyorlar.'' 


     




</TEXT>
</DOC>
