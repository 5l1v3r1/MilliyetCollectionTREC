<DOC>
<DOCNO> 147949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sontur14.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu Ajansı 83 yaşında... 
</HEADLINE>
<TEXT>

     Büyük Önder Mustafa Kemal Atatürk tarafından 'Türkiye'nin sesini dünyaya duyurmak' amacıyla kurulan Anadolu Ajansı 83'üncü yaşını kutluyor. 
     Haber yolculuğuna 1920 yılında küçük bir kasaba istasyonunda başlayan Anadolu Ajansı, günümüzde abonelerine sunduğu günde ortalama 650 haber ve 150'yi aşkın fotoğrafla habercilik yarışına devam ediyor. 
     Anadolu Ajansı, işgal altındaki İstanbul'dan Milli Mücadele'ye katılmak amacıyla yola çıkan Yunus Nadi Bey Abalıoğlu ile Halide Edib Hanımın Adıvar , Ankara'ya ulaştıklarında Mustafa Kemal Paşa'ya yaptıkları önerinin benimsenmesiyle, 6 Nisan 1920'de kuruldu. 
     İstanbul'un 16 Mart 1920'de işgal edilmesinden 5 gün sonra yola çıkan Yunus Nadi ile Halide Edib'in bulunduğu iki kafile, 31 Mart'ta Geyve'de buluştu. Akhisar istasyonunda verilen mola sırasında da bu iki aydın, Ankara'ya ''gider gitmez bir ajans teşkilatı'' kurulması için görüş birliğine vardı. Yunus Nadi ve Halide Edib, ajansın adını konuşurlarken ''Türk,'' ''Ankara,'' ''Anadolu'' seçenekleri arasından ''Anadolu Ajansı'' adında birleştiler. 
     Kafile Ankara'ya 1 Nisan 1920'de ulaştı. Yunus Nadi'nin ifadesiyle ''4 veya 5 Nisan akşamı'' Mustafa Kemal Paşa'nın karargahı ''Ziraat Mektebi''nde şimdi Devlet Meteoroloji İşleri Genel Müdürlüğü , yemekten sonra Anadolu Ajansı'nın kurulmasından söz açıldı. Toplantının sabahı Anadolu Ajansı'nın kuruluşu gerçekleştirildi. 
     Mustafa Kemal, Milli Mücadele ateşini tutuşturduğu bütün yurda gönderdiği ''Tarihi Genelge'' ile Anadolu Ajansı'nın kuruluşunu duyurmakla kalmadı girişilen mücadelenin iç ve dış kamuoyuna duyurulmasının önemine de işaret etti. 
     Mustafa Kemal Paşa'nın genelgesi dikkatle okununca, görülür ki istenen yalnızca ''havadis'' değil ''en doğru havadis'' üzerinde durulmaktadır. Mustafa Kemal Paşa'nın, ''Anadolu Ajansı'nın en hızlı araçlarla vereceği havadis'' derken altını çizdiği konu, haber ajanslarının uyması gereken evrensel ilkelerin başında gelir Bunlar, haber ajanslarının ''doğru'', ''tam'' ve ''objektif'' haberleri, ''hızlı'' biçimde iletme zorunluluğudur. 
     
     ''İLK YAYIN ANADOLU HALKINA ÇAĞRI'' 
     Ziraat Mektebi'ndeki bir odada başladığı çalışmalarını, Ulus'ta Öğretmen Okulu binasının bodrum katında yürüten Anadolu Ajansı, birkaç yer değiştirdikten sonra Samanpazarı'nda iki katlı bir binaya taşındı. 
     İç ve dış dünya haberleri, Mustafa Kemal'in, Halide Edib Hanım'a Osmanlı Bankası'ndan temin edeceğini vaat ettiği yazı makinesiyle yazılıyor ve ''Anadolu Ajansı Tebligatı'' başlığı altında kamuoyuna duyuruluyordu. 
     Anadolu Ajansı, ilk yayınını 12 Nisan 1920 tarihinde yaptı. A.A'nın ''Anadolu Halkına Çağrı'' niteliği taşıyan ilk yayını şöyleydi 
     ''Devlet merkezimizin düşman işgali altına geçmesi üzerine, Anadolu ve Rumeli'nin Müdafaai Hukuk azim ve kararlılığı içinde yiğitçe harekete geçtiği şu sıralarda, din ve vatan kardeşlerimizin en doğru haber ve bilgiler alabilmelerini sağlamak için kurulan Anadolu Ajansı, bugünden itibaren göreve başlıyor. Bugün alınan haber ve bilgilerin oralarda da mümkün olduğu kadar fazla kimse tarafından okunup bilinmesi gereğini arz ve açıklamaya yer yoktur. Bu amaçla oralarda dahi özel örgütler meydana getirerek her gün vereceğimiz bilgilerin telgrafhane kapılarında siyah levhalar üzerine yazılması ve yeterli araç olan yerlerde basılması, yayımlanması ve dağıtılması, nahiyelere ve hatta köylere kadar gönderilmesi hususlarının yerine getirilmesini, hepinizin vatan ve millet sevgisinden ve yardımlarından rica ederiz. Bu başlangıçtan sonra, bugünkü son bilgiler aşağıdadır...'' Yayında daha sonra, dünyanın çeşitli bölgelerindeki son siyasi gelişmeler hakkında kısa bilgi sunuluyordu. 
     
     İNÖNÜ'NÜN SÖZLERİ 
     Mustafa Kemal Atatürk'ün silah arkadaşı, Türkiye Cumhuriyeti'nin İkinci Cumhurbaşkanı İsmet İnönü, Anadolu Ajansı'nın o günlerdeki çalışmalarını, Ajans'ın kuruluşunun 50'nci yılında yaptığı açıklamada şöyle dile getirmişti 
     '' O günlerde bizim de ajansımız var, dünyaya haber verebiliyoruz diye pek çalımlıydık ... Dışarı verebiliyor muydu, veremiyor muydu, onu bilmiyoruz. İstanbul'a herhalde gizli gönderiyordu. Büyük Millet Meclisi Teşkilatı içinde, en güç şartlar altında çalışan belki Anadolu Ajansı olmuştur. Ama çok istifadeli olmuştur.'' 
     
     ŞAPİROGRAF MAKİNESİNDEN BİLGİSAYARA 
     Büyük Millet Meclisi açılmadan çalışmalarına başlayan Anadolu Ajansı, düşman işgali altındaki bir ülkede, ulusal kurtuluş mücadelesine omuz vererek, basit bir ''şapirograf'' makinesi ile başlattığı yayınını, 83 yıl sonra bugün, aynı heyecanla en ileri bilgisayar teknolojisiyle sürdürüyor. 
     1940'lı yıllarda teleks kullanmaya başlayan, 1960'lı ve 1970'li yıllarda haber ağını giderek genişleten Anadolu Ajansı, 1986 yılında bilgisayar çağının teknolojisine uyum sağladı. A.A'nın tüm yurdu ve yurtdışı temsilciliklerini kapsayan bilgisayar haber ağı, kuruluşunun 83. yıldönümünde, 2000'li yılların teknolojisiyle hizmet sunuyor. 
     
     BUGÜN A.A 
     Habercilikte son yıllarda kaydedilen büyük gelişmeleri göz önüne alan Anadolu Ajansı'nın bugün yurtiçinde 27 bölge ve büro müdürlüğü, yurtdışında ise 40 merkezde muhabirleri bulunuyor. 
     Anadolu Ajansı, ''veri yayıncılığı'' adı verilen VBI sistemini de dört yıl önce devreye soktu. Anadolu Ajansı, bugün bu sistem sayesinde Türkiye'nin her noktasına ulaşmakla kalmadı, Avrupa'dan Türk cumhuriyetlerine, Ortadoğu ve Kuzey Afrika'ya kadar, geniş bir coğrafyaya uzandı. 
     Anadolu Ajansı, yazılı ve görsel basının yanı sıra gelişen iletişim teknolojisi ile internet kuruluşlarına ve GSM şirketlerine de hizmet vermeye başladı. 
     A.A'nın geçen yıl hizmete soktuğu ''Yerel Bülten Servisi'' de bir yılda önemli gelişme kaydetti. Daha çok yöresel haberlere yer verilen, dünya ve Türkiye'deki çok önemli gelişmelerin de abonelere ulaştırıldığı bu servisin abone sayısı bir yılda 100'ü aştı. 
     Anadolu Ajansı, fotoğraf hizmeti alanında da bugün en ileri teknolojiyi uygulayan dört büyük ajanstan biri olma özelliğini taşımaktadır. Bilgisayar sistemi ve uydu hattıyla her gün 150'yi aşkın kaliteli fotoğrafı, büyük bir hızla abonelere ulaştırmaktadır. 
     
     ULUSLARARASI AJANSLARLA İŞBİRLİĞİ 
     AP, Reuters, AFP, DPA gibi uluslararası ajansların yanı sıra yaklaşık 100 dolayında ulusal haber ajanslarıyla işbirliği yapan Anadolu Ajansı'na, bu kaynaklardan her gün binlerce haber akmaktadır. Bu haberleri medyanın hizmetine sunan Anadolu Ajansı, söz konusu yabancı ajanslara da Türkiye'deki gelişmeleri aktarmaktadır. Anadolu Ajansı ayrıca ''Avrupa Ajanslar Birliği''nin üyelerinden biridir. 
     Akdeniz'i çevreleyen ülkeler haber ajanslarının, ''Akdeniz Haber Ajansları Birliği'' çatısı altında birleşmesine de öncülük eden Anadolu Ajansı, daha sonra Türkiye'nin sesini Orta Asya'ya ulaştırmak amacıyla ''Türkçe Konuşan Ülkeler Haber Ajansları Birliği''nin kurulmasını sağladı. Balkan Haber Ajansları Birliği'nin de kurucusu olan A.A, Asya-Pasifik Haber Ajansları Birliği ile Ekonomik İşbirliği Örgütü Haber Ajansları Birliği'nin ECONA üyeleri arasında bulunuyor. 
     





</TEXT>
</DOC>
