<DOC>
<DOCNO> 107608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/son/sonspo06.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst "Oyundan ve yeni futbolculardan memnunum" 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, sarı-kırmızılı takımın Kocaelispor maçında ortaya koyduğu oyundan ve yeni futbolcuların adaptasyonundan memnun olduğunu söyledi. 
     Dürüst, yaptığı açıklamada, genelde lige verilen araların takımları olumsuz etkilediğine değinerek, ''Bu arada milli takıma giden oyunculardan yoksun çalışmalar yaptık. Böyle aralardan sonraki lig maçlarında takımlar iyi performans gösteremez. Ancak, dün net bir galibiyet ve zaman zaman güzel futbol oynadık'' dedi. 
     Güzel futbolu 90 dakikaya yaydıkları zaman daha da iyi olacaklarını kaydeden Ali Dürüst, ''Ben hem oyundaki mücadelemizden, hem futbolcuların yardımlaşmasından, ayrıca yeni transferler Christian ve Almaguer'in adaptasyonu ile gösterdiği performanstan memnunum. Bütün oyuncularımız iyiydi ve görevini yaptı'' şeklinde konuştu. 
     
     ''YOĞUN MAÇ TRAFİĞİ YARAYACAK'' 
     Ali Dürüst, bundan sonra yoğun bir maç trafiğine gireceklerini anlatırken, bunun takıma yarayacağını ileri sürdü. 
     Galatasaray'ın üst üste maçlar yapmaya alışık olduğunu kaydeden kulüp ikinci başkanı Ali Dürüst, sözlerini şöyle tamamladı 
     ''En iyi antrenman maçtır. Yoğun maç trafiğine girdiğimiz takdirde futbolumuzun daha da yukarı çıkacaktır. Biz Fenerbahçe maçının ertelemesini istemedik, ama Futbol Federasyonu öyle uygun gördü. Sık maç oynamaya alışığız. Avrupa'dan, Türkiye'nin en uçtaki kentine maç oynamaya gittik. Bu sık maçlar takımın performansını da olumlu yönde etkileyecektir.'' 
     





</TEXT>
</DOC>
