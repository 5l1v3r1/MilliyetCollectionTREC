<DOC>
<DOCNO> 136611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sontur15.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül'ün spor ayakkabıları Milli Takım'dan... 
</HEADLINE>
<TEXT>

     Başbakan Abdullah Gül'ün bayram tatilini geçirdiği Balçova Termal Tesislerinde dün yaptığı sabah yürüyüşünü tamamladığı spor ayakkabıların, Milli Takım'a ait olduğu öğrenildi. 
     Başbakan Gül, makosen ayakkabılarla başladığı dünkü sabah yürüyüşünden, spor ayakkabılarla dönmüştü. 
     Alınan bilgiye göre, Antalya'ya atanan İzmir Valisi Alaaddin Yüksel, Başbakan'ın İzmir'e geldiği günün akşamı saat 22.30 sıralarında Gençlik ve Spor İl Müdürü Kemal Erdin'i arayarak, Başbakan'ın sabah yürüyüşü yapacağını söyledi ve ''Milli Takım'' eşofmanı temin etmesini istedi. Bunun üzerine gece Başbakan'ın kaldığı Termal Otel'e, Milli Takım eşofmanı gönderildi. Ancak 01.30 sıralarında Başbakan'ın spor ayakkabısı da olmadığı ortaya çıkınca, geç saatte spor ayakkabı için arayışa başlandı. Geç saatte Milli Takım sorumlularına ulaşılamayınca, Başbakan Gül, sabah yürüyüşüne makosen ayakkabılarıyla başladı. 
     Sabah erken saatlerde Milli Takım'ın kamp yaptığı İzmir Hilton Oteli'nden alınabilen 43 numara spor ayakkabılar yürüyüş parkuruna yetiştirildi ve Başbakan Gül, makosen ayakkabılarıyla başladığı sabah yürüyüşünü, Milli Takım'ın spor ayakkabılarıyla tamamladı. 
     





</TEXT>
</DOC>
