<DOC>
<DOCNO> 111696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/ekonomi/eko01.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ciner, ayda 200 bin dolara Sabah ve ATV’yi kiraladı 
</HEADLINE>
<TEXT>

Ciner’in, ATV ve Sabah için ödeyeceği kira, Bilgin Grubu’nun 800 milyon doları bulan borçlarından düşülecek. Buna göre borcun tamamı ancak 333 yılda ödenebilir 
     Sabah Gazetesi ve ATV televizyonunun Turgay Ciner’e ait şirketlere aylık 200 bin dolar bedelle devredildiği öğrenildi. 
     Tasarruf Mevduatı Sigorta Fonu ile Merkez ATV Televizyon Prodüksiyonu A.Ş. ve Merkez Gazete Dergi Yayıncılık A.Ş. arasında imzalanan kira sözleşmesine göre, Turgay Ciner, ATV Televizyonu ve Sabah Gazetesi’nin yayın haklarının yanısıra gruba ait tüm gayrimenkulleri de kiralamış bulunuyor. Bu gayrimenkuller için ayrıca bir kira ödemesi yapılmayacak. 
     Ciner’in bu sözleşme karşılığında ilk altı aylık kira bedelini peşin olarak ödeyeceği ve 200 bin dolarlık aylık kiranın da Mart 2003 tarihinden itibaren her ayın başında ödeneceği bildirildi. 
     Bu kira bedelleri, Bilgin Grubu’nun TMSF’ye olan borçlarından düşülecek.. 
     Tasarruf Mevduatı Sigorta Fonu’nun bu kiralama sözleşmesiyle Bilgin Grubu’nun Etibank ve öteki batık bankalara borçlarını tasfiye amacı güttüğü bildiriliyor. 
     Bilindiği gibi Bilgin Grubu’nun içini boşalltığı için TMSF’ye devredilip kapatılan Etibank’tan doğan zarar ve TMSF’ye devredilen öteki bankalara olan kredi borçlarının toplamı 800 milyon Amerikan Doları tutarında.. 
     Yıllık 2 milyon 400 bin dolar tutarındaki kira geliriyle bu borcun ödenmesi, borcun faizleri hariç 333 yıldan daha fazla sürecek. 
     



 EKONOMİ 
















</TEXT>
</DOC>
