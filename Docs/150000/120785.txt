<DOC>
<DOCNO> 120785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/soneko10.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep telefonunu sattıran şarjı... 
</HEADLINE>
<TEXT>

     Rekabetin artması ile cep telefonlarındaki özelliklere fotoğraf çekebilme olanağı bile eklendi. Buna karşın, şarj süresinin uzunluğu telefon alıcılarının önceliğini oluşturuyor. 
     K.V.K Shoplar'dan alınan bilgiye göre, cep telefonları piyasaya çıktıktan sonra çok sayıda firma bu pazardan pay kapabilmek için cep telefonu üretimine girdi. 
     Arkasından sürekli büyüyen rekabet sonucu cep telefonlarına farklı bir özellik katan ve görünümünü değiştiren firmalar, cep telefonu pazarındaki paylarını artırma yoluna da gittiler. Öyle ki, bazı firmalar cep telefonu özellikleri içine fotoğraf çekebilme ve gönderebilme gibi unsurları da eklediler. 
     Cep telefonlarındaki baş döndürücü teknolojik gelişmeye karşın, halen şarj süresinin uzunluğu alım-satım işlerinde ilk sırayı alıyor. Ancak, şarjı bir hafta ve daha üzerine giden bir cep telefonunu almak için yarım milyar lirayı gözden çıkarmak gerekiyor. 
     Yetkililer, cep telefonu satış noktalarına gelenlerin ilk olarak ''şarjının kaç gün gittiği''ni sorduklarını ve daha sonra diğer özelliklerini dinlediklerini söylediler. 
     Çoğu telefon firmalarının ilginç özellikler yanı sıra şarjına da önem vermeye başladığını belirten yetkililer, çok sayıda özelliği olan ve normal düzeyde bir konuşma ile ortalama 11 gün giden Sony Ericsson T68İ'nin 800 milyon, ortalama 9 gün giden Nokia 6310'un ise 550 milyon liradan satıldığını kaydettiler. 
     Aynı şekilde özellikli diğer telefonlardan olan ve şarjı ortalama 5 gün giden Ericsson R600'ün 300, Nokia 5210'un 360 milyon liradan alıcı bulduğunu ifade eden yetkililer, ''Şarjı ortalama 4 gün dayanan Motorola C336 270 milyon, şarjı 3 gün kullanılabilen Siemens C45 185 milyon ve Ericsson A3618 ise 175 milyon liradan satılıyor'' dediler. 
     





</TEXT>
</DOC>
