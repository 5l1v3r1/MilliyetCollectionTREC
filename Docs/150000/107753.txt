<DOC>
<DOCNO> 107753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/sonspo06.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de muhalefet sesini yükseltti... 
</HEADLINE>
<TEXT>

     Fenerbahçe'nin Gaziantepspor ve Malatyaspor maçlarında aldığı kötü sonuçlar sonrasında muhalefet sert çıkarken, eski yönetici Gürbüz Refioğlu kulüp başkanı Aziz Yıldırım'ın hemen istifa etmesi gerektiğini ileri sürdü. 
     Refioğlu, 4 senedir, her sezon aynı filmi yaşadıklarını ifade ederek, ''Teknik direktör Lorant ve yardımcılarının gitmesi bir şeyi değiştirmez. Takımdaki birlik beraberlik bozuldu. Takımın içine nifak sokuldu. Takım ruhu kalmadı. Bu şartlarda gitse ne olacak'' diye konuştu. 
     Fenerbahçe'de radikal kararlar alacak bir yönetimin bulunmadığını anlatan Gürbüz Refioğlu, şöyle devam etti 
     ''Aziz Yıldırım'ın derhal istifa ederek gitmesi gerekiyor. Her gelen teknik direktörün arkasındayız, diyorlar. Ancak, herkes artık böyle denildiği zaman bu teknik adamın gideceğini biliyor. Tek adamlıkla Fenerbahçe yürümez. Lorant'ın zaten baştan getirilmesi hataydı. Bu teknik adamın, takımın yükünü kaldırması mümkün değil'' dedi. 
     
     "PARALAR ÇARÇUR EDİLDİ" 

     Refioğlu, takımın yaşlı oyunculardan oluştuğunu ve bu futbolcuların agresif oynayamadığını belirterek, ''Ortega'ya verilen 20 milyon dolara yazık. Fenerbahçe'nin parasını çarçur ettiler'' dedi. 
     Bu senenin de Fenerbahçe için kayıp olduğunu anlatan eski yönetici, çözümün, yeni bir yönetimin işbaşına gelerek, önümüzdeki dönemin planlarını yapmasında yattığını dile getirdi. 
     
     ''OĞUZ'UN İSPİYONCU OLDUĞUNU HERKES BİLİYOR'' 

     Refioğlu, Oğuz'un takım içindeki ispiyoncu olduğunu artık herkesin bildiğini iddia etti. 
     Mustafa Denizli'nin takımın başından ayrıldığında, Oğuz'un da gitmesi gerektiğini savunan Refioğlu, sözlerini şöyle tamamladı 
     ''Takımın başına gelen Lorant ile birlikte Oğuz da geliyor. Bu ne rezalettir. Oğuz'un ispiyoncu olduğunu camiada herkes artık öğrendi.'' 
     
     BİRLEŞİK GRUP DERNEĞİ'DEN DE İSTİFA ÇAĞRISI 

     Fenerbahçe'nin arka arkaya aldığı kötü sonuçların ardından Fenerbahçeliler Birleşik Grup Derneği, başkan Aziz Yıldırım'ı istifaya davet etti. 
     Fenerbahçeliler Birleşik Grup Derneği'nden yapılan yazılı açıklamada, ağır bir şekilde eleştirilen Aziz Yıldırım'ın derhal istifa etmesini istendi. 
     Açıklamada, şöyle denildi 
     ''Fenerbahçe'deki başarızlığın asıl nedeni, başkan Aziz Yıldırım'ın beceriksiz, basiretsiz yönetim tarzıdır. Camiada birlik ve beraberliği bozan, kişilerin ve grupların arasına nifak sokan, camiayı bölerek bu uğurda kendisine yandaş bulan, dünyanın en pahalı yardımcı antrenörü olan Oğuz Çetin'e 58 milyar lira maaş verip, karşılığında ispiyonculuk yaptıran Aziz Yıldırım'ın parası, şerefli Fenerbahçe taraftarını satın almaya yetmeyecektir. Megaloman Aziz Yıldırım'ın eğer onuru varsa, Fenerbahçe başkanlığından derhal istifa etmelidir.'' 
     





</TEXT>
</DOC>
