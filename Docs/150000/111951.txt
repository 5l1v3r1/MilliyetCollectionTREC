<DOC>
<DOCNO> 111951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/spor/spo03.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN'DA BARIŞ AYI 
</HEADLINE>
<TEXT>

Galatasaray’da dostluk rüzgarları esiyor. Önce Özhan Canaydın ile Yiğit Şardan buzları eritti, ardından da Fatih Terim ile Fatih Altaylı bir araya geldi. Dün de Faruk Süren ve Fatih Terim arasındaki soğukluk bitti 
     ERHAN TELLİ 

     Sırayla uzlaşma 
     EKİM ayı, Galatasaray’da barış ayı oldu. Sarı - Kırmızılı camiada, son dönemde yaşanan gerginlikler, yerini dostluk rüzgarlarına bıraktı. Küskünler özel günlerde bir araya gelip, tatsızlıkları sona erdirdi. Önce Başkan Özhan Canaydın ile hakkında sert açıklamalar yapan Yiğit Şardan el sıkıştı. Ardından Fatih Terim ile Fatih Altaylı Florya’da bir araya geldi. Faruk Süren ile Mehmet Cansun’un barışması ise gündeme bomba gibi düştü. 
     
     Karşılaştılar 
     BARIŞ halkasına son eklenenler ise, eski Başkan Faruk Süren ile Teknik Direktör Fatih Terim oldu. Galatasaray’ın UEFA şampiyonluğunu kazandığı yıl, ikilinin arası sözleşme uzatma konusunda açılmıştı. Terim’in Fiorentina’ya gittiği dönemde en üst seviyeye tırmanın gerginlik, Süren’in açıklamalarıyla alevlenmişti. Süren - Terim ikilisi yaklaşık iki yıldır konuşmamış, özel ortamlar da dahil olmak üzere bir araya gelmemeye özen göstermişti. 
     
     Önce tokalaştılar 
     FAHRİYE Yen’in cenazesinde iki ünlü isim ilk kez bir araya geldi. Karşılıklı uzatılan ellerden sonra, sıcak bir ortam oluştu. Kısa bir sohbetin ardından Süren ve Terim tekrar tokalaşarak ayrıldı. Bu gelişme camiada büyük sevinç yarattı. Bu arada yine araları bozuk olduğu iddia edilen Teknik Direktör Fatih Terim ile eski yardımcısı Bülent Ünder de cenaze töreninde buluştu. İkili tavırlarıyla iddiaları adeta yalanladı. 
     
Shevchenko onur verdi’      GALATASARAY Yönetimi, Milan’ın Ukraynalı yıldızı Shevchenko’nun Sarı - Kırmızılı takıma gelmek istediği yolundaki haberimizi doğruladı. Futbol Şube Sorumlusu Burak Elmas, "Gerçekleşmesi maddi açıdan zor bir transfer. Bu olayın en sevindirici yanı Shevchenko gibi bir dünya yıldızının, Galatasaray’a gelmek için haber göndermesidir. Onur verici bir olay" diye konuştu. 
     ÖZER Saraçoğlu ise Shevchenko’yu Galatasaray’da görmek istediklerini belirtti. Saraçoğlu, "Shevchenko’nun isteği üzerine konuyu araştırdık. Öncelikle maliyetini düşünmek lazım. Ukraynalı yıldız, Fatih Terim ile birlikte olmak istiyor. Bu yüzden bizi tercih ediyor. Güzel bir olay. Ama şu anda bir şey yapamayız. Ocak ayında konuyu gündeme getirebiliriz" dediler. 
     
Terim panelde      1905 Galatasaraylı Yönetici ve İşadamları Derneği’nin Hilton’da düzenlediği "Türk sporunun dünyadaki yeri ve markalaşma süreci" konulu panelde konuşan Fatih Terim, başarılı olmak için sistemli, ciddi, disiplinli ve uzun vadeli çalışmak gerektiğini belirtti. Şenes Erzik, futbolda başarıyı özerklikle sağladıklarını vurgularken, Bakan Erdoğan Toprak, devletin sporda planlamaya gitmesi gerektiğini söyledi. 
     
Berkant müjdesi      GALATASARAY’DA uzun bir süredir aşil tendonundaki sakatlığı nedeniyle kadroya giremeyen Berkant dün ilk kez takımla antrenmana çıktı. Gurbetçi oyuncu, yaptığı asistlerle ve attığı gollerle beğeni topladı. Çalışmaya Bosna Hersek Milli Takımı’na giden Balic katılmazken, yapılan düz koşu çalışmasının ardından adalesinde ağrı hisseden Suat ve Batista idmanı yarıda bıraktı. 
     MİLLİ takıma giden futbolcuların katılmadığı 1.5 saatlik antrenmanda, Teknik Direktör Fatih Terim, oyuncularından bol bol şut atmalarını istedi. Sakatlığı geçen Meksikalı savunma oyuncusu Almaguer de çift kale maçta takımdaki yerini aldı. Tecrübeli oyuncunun, formda olduğu gözden kaçmadı. Aslan, bugün iki idmanla Diyarbakır maçının hazırlıklarını sürdürecek. 
     
Hagi’ye jübile      Cüneyt KARAKAYA 

     BAŞKAN Özhan Canaydın, efsane yıldız Hagi’nin geciken jübilesinin gerçekleştirilmesi için düğmeye bastı. Canaydın, unutulmaz futbolcuya teşekkür için İstanbul’da özel bir şölen yapılmasını kararlaştırdı. Galatasaray Başkanı, Özer Saraçoğlu, Burak Elmas, Orhan Yüzen ve Ahmet Raif Ünüvar’ın içinde bulunduğu bir komisyona hazırlıklar için görev verdi. 
     ROMANYA’DA yapılan jübilenin daha görkemlisini gerçekleştirmeye hazırlanan Sarı - Kırmızılılar, bu organizasyon çerçevisinde dev bir kulüple maç yapmayı planlıyor. Komisyon, programla ilgili taslağı 1 Ocak 2003’e kadar yönetime sunacak. Hava şartları ve takımın yoğun maç trafiği nedeniyle tarih belirlemekte zorlanan yönetim, jübileyi sezon sonunda yapmayı düşünüyor. 
     



 SPOR 




























</TEXT>
</DOC>
