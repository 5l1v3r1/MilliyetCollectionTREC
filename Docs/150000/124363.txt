<DOC>
<DOCNO> 124363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sondun03.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD kaynaklarına göre Kıbrıs'ta anlaşma yakın... 
</HEADLINE>
<TEXT>

     Amerikan kaynakları, Kopenhag'da süren Kıbrıs görüşmelerinde BM'nin önerdiği ön çerçeve anlaşmasının sağlanması yönünde olumlu gelişmeler meydana geldiğini ve bunun taraflarca kabulünün çok yakın göründüğünü bildirdi. 
     Kaynaklar, Kopenhag'da ilgili taraflar arasında halen aralıksız yürütülmekte olan Kıbrıs görüşmelerinde, gelecek saatlerde bir sonuca varılabileceğini belirtti. 
     Anlaşma sağlanması durumunda, belgenin KKTC Dışişleri Bakanı Tahsin Ertuğruloğlu tarafından Kopenhag'da parafe edilmesinin beklendiği, KKTC Cumhurbaşkanı Rauf Denktaş'ın, bu belgeyi daha sonra imzalayabileceği kaydedildi. 
     Öte yandan aynı kaynaklar, ABD Başkanı George W. Bush'un Ulusal Güvenlik Danışmanı Condoleezza Rice'ın, geçen saatlerde, ''çok üst düzeyde bir Alman yetkilisiyle'' görüşerek Türkiye'ye, üyelik müzakerelerine başlanması için tarih verilmesi yönünde ''güçlü bir telkinde'' bulunduğunu vurguladılar. 
     AK Parti Genel Başkanı Recep Tayyip Erdoğan'ın Washington ziyaretinin ardından ABD Başkanı Bush, Türkiye'ye en soğuk bakan ülkeler arasında yer alan Fransa ve Danimarka'nın liderlerini bizzat aramıştı. 
     Gözlemciler, ABD ile Almanya arasında gerginliğin sürdüğü bir ortamda Rice'ın bu duruma karşın Türkiye için gerçekleştirdiği son girişimin büyük önem taşıdığına dikkat çekiyor. 
     





</TEXT>
</DOC>
