<DOC>
<DOCNO> 100659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/spor/spo03.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Chiesa'ya ani dönüş 
</HEADLINE>
<TEXT>

Galatasaray’da, Fatih Terim’in "Aklınızdan çıkarın" dediği İtalyan yıldız yeniden gündeme girdi. Cim-Bom, fiyatı ucuzlayan golcü futbolcuyu renklerine katmak için girişimlere başladı 
     HALİL ÖZER 

     Sürpriz gelişme 
     GALATASARAY, Chiesa’yı gündemine yeniden aldı... Teknik Direktör Fatih Terim’in, önceki gün İtalyan futbolcunun transferinin zor olduğunu açıklamasına karşın, bir kaç saat içinde gelişen olaylar, Chiesa’yı yine santrfor listesinin en başına oturttu. Önceki gün Fatih Terim’in konuşmasından sonra yapılan son araştırmada, bu oyuncunun fiyatının 5 milyon dolardan yıllık 3 milyon dolara indiği öğrenildi. Bunun üzerine Terim, menajeri Moggi’yi harekete geçirdi. 
     
     Bu işi git çöz’ 
     TERİM daha sonra yönetime de bu konu hakkında rapor sundu. Başkan Özhan Canaydın da başarılı hoca ile görüşerek "Bu işi git çöz. Chiesa’nın işini bitir" talimatını verdi. Sarı - Kırmızılı yöneticiler bonservisi elinde bulunan İtalyan oyuncu ile son bir kez daha pazarlık yapacak. Bu pazarlıkta fiyatın yıllık 2.5 milyon dolara indirilmesi hedefleniyor. Yöneticiler, Chiesa’nın işinin bir kaç gün içinde kesinlik kazanacağını belirttiler. 
     
Hazırlıklar son sürat      Galatasaray, Samsunspor maçı hazırlıklarına dün akşam yaptığı antrenmanla devam etti. Önceki günkü çalışmada, sağ el tarak kemiği kırılan Hasan Şaş, alçıyla antrenmana çıktı. Yıldız futbolcunun Samsunspor maçında oynama yüzdesinin oldukça arttığı bildirildi. Sakatlığı süren Vedat da dün takımla birlikte idman yaptı. 
     
Yeni rota Guilherme      YABANCI santrfor arayışlarını sürdüren Galatasaray, gözünü yine Brezilya pazarına çevirdi. Sarı - Kırmızılılar’ın Atletico Mineiro takımında forma giyen 28 yaşındaki Guilherme de Cassio’yu gündemine aldığı öğrenildi. Corinthians ile de temasta olan Sambacı için girişimlerin başladığı bildirildi. 
     BONSERVİSİ 4 milyon dolar olan Guilherme, Mario Jardel tipinde bir golcü. 1.83 boyunda ve 81 kilo olan tecrübeli oyuncu Brezilya Ligi’nde iki sene gol kralı olmayı da başardı. Felipe’nin de olumlu görüş bildirdiği Brezilyalı futbolcu için teklifin sunulduğu ve Atletico Mineiro kulübünün cevabının beklendiği açıklandı. 
     
Müslim para kurbanı      GALATASARAY Yönetimi’nin serbest bıraktığı Müslim Can, eski takımı Samsunspor’a döndü. Samsunspor Başkanı İsmail Uyanık ile dün bir araya gelen menajer Doğan Ercan, iki yıllık anlaşma sağladıklarını açıkladı. Galatasaray’ın Müslim Can’ı, Samsunspor’a olan borcu nedeniyle geri gönderdiği iddia edildi. 
     SARI-KIRMIZILI yönetimin, Serkan’ın transferinden kalan borcu Müslim Can’ın transferiyle biraz daha ertelettiği ifade edildi. Yeni Başkan İsmail Uyanık’ın Terim ile olan sıcak temasları nedeniyle de para konusunda uzlaşmacı bir tavır sergilediği bildirildi. Uyanık, başkanlığa seçilir seçilmez, Müslim’i geri istemişti. 
     
Ankaragücü’nden Victoria atağı      BAŞKENT ekibi Ankaragücü, Galatasaray’ın gözden çıkardığı Victoria’ya talip oldu. Sarı - Lacivertli takımın teknik direktörü Mihai Stoichita’nın 600 bin dolarlık bonserviste indirim sağlandığı takdirde Victoria’nın alınmasına sıcak baktığı öğrenildi. Öte yandan Beşiktaş ile yollarını ayıran Radu Niculescu da Ankaragücü’nün gündeminde yer alıyor. 
     
Galatasaray’da kaynaşma yemeği      SARI - Kırmızılı yöneticiler, teknik heyet ve futbolcular bu akşam düzenlenecek yemekte bir araya gelecekler. Başkan Özhan Canaydın ve eşinin davetiyle gerçekleşecek olan yemeğin, Florya Metin Oktay Tesisleri’nde yapılacağı açıklandı. Saat 21.00’de başlayacak olan yemek basına kapalı olarak düzenlenecek. 
     
Özer Saraçoğlu Daha zaman var      GALATASARAY Futbol Şubesi Üyesi Özer Saraçoğlu, 31 Ağustos’a kadar transfer girişimlerinin devam edeceğini açıkladı. Saraçoğlu, "Acelemiz yok. Transfer çalışmalarımız, Şampiyonlar Ligi listelerinin verilme tarihine kadar devam edecek. Teknik direktörümüzün istekleri doğrultusunda girişimlerimiz sürüyor. Alternatiflerimiz çok" diye konuştu. 
     
Cansun’un acı günü      GALATASARAY Kulübü eski başkanlarından Mehmet Cansun’un, hastalığı nedeniyle vefat eden ablası Hepsen Böytüzün dün Teşvikiye Camii’nde kılınan ikindi namazının ardından Edirnekapı Şehitliği’nde toprağa verildi. Cansun ailesinin acısını paylaşır, merhumeye Allah’tan rahmet dileriz. 
     
TSYD uyardı      ALİ Sami Yen Stadı’nda basın tribünlerinin arka bölümüne yapılan radyolar ve internet sitelerine ait kısmın TSYD’ye başvurulmadan düzenlenmesi üzerine Türkiye Spor Yazarları Derneği harekete geçti. Stattan sorumlu idareci Orhan Yüzen, "Samsunspor maçının ardından gereken yapılacaktır" diye konuştu. 
     



 SPOR 




























</TEXT>
</DOC>
