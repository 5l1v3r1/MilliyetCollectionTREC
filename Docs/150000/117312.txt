<DOC>
<DOCNO> 117312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/yasam/yas07.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çantayı bıraktı canını kurtardı 
</HEADLINE>
<TEXT>

Kapkaççılar, çantasını almak için otomobille yerlerde sürükledikleri genç kızı az kalsın öldürüyorlardı... 
     MUSTAFA KURTARAN 

     Küçükçekmece’de, işinden evine dönerken kapkaççıların hedefi olan Firdevs Topuz, çantasını vermemek için direnince yerde sürüklenerek yaralandı. Çalıntı olduğu tahmin edilen bir otomobille önceki akşam dolaşmaya çıkan kapkaççılar, Fevzi Çakmak Caddesi’nde yürüyen Firdevs Topuz’u hedef seçtiler. Genç kızın bir anlık dalgınlığından yararlanan saldırganlar, çantasını almak istediler. Topuz çantasını vermemek için direnince yerde sürüklenmeye başladı. Otomobilin altında kalmaktan son anda kurtulan Topuz, çantasını bırakmak zorunda kaldı. 
     
     35 milyon lira için 
     Firdevs Topuz, çantasında 35 milyon lira ile cep telefonunun olduğunu belirterek, "Ellerinden sağ kurtulduğum için sevinçliyim" dedi. Kolundan yaralanan genç kız, mahalle sakinleri tarafından hastaneye kaldırıldı. 
     



 YAŞAM 





















</TEXT>
</DOC>
