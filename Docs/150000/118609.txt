<DOC>
<DOCNO> 118609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sondun08.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın sinir gazını Türkiye'den almaya çalıştığı öne sürülüyor... 
</HEADLINE>
<TEXT>

     ABD yetkilileri, Irak'ın kuşku uyandıracak şekilde Türk firmalarına sinir gazına karşı panzehir olarak kullanılabilecek 1 milyon 250 bin doz Atropin ilacı ısmarladığını ve Washington'ın, Türkiye ile birlikte durumu incelediğini söylediler. 
     ABD yetkilisi, ''Irak'ın bu kadar büyük miktarda alım talebi olması, bir ölçüde kuşku uyandırdı. Konuyu Türk hükümetiyle birlikte ele alıyoruz. Irak'ın geçmişte neler yaptığı ve gelecekte neler yapabileceğine ilişkin ortak kaygılarımız var'' dedi. 
     Washington'daki bir Türk yetkilisi ise bu konuda bir talebin Türkiye'nin Washington Büyükelçiliği'ne iletilmediğini belirterek, ''Ancak daha önce ABD'nin benzer istekleri, Türkiye tarafından daima dikkatle incelenerek gerekli bilgiler iletilmiştir'' dedi. 
     Irak'ın Türk firmalarına Atropin ısmarladığı iddiası, ilk olarak New York Times Gazetesi'nde ortaya atılmıştı. 
     Uygulanan ambargo rejimi çerçevesinde, Irak'ın çok kullanımlı bir ilaç olan Atropin ithal etmesi serbest. Ancak bu defa belirtilen miktarın çok büyük olması, ABD yetkililerinde kaygı uyandırdı. Yetkililer, sinir gazına karşı panzehir olarak kullanılabilecek Atropin ilacının, savaş durumunda Irak tarafından, kimyasal silaha başvurması halinde kendi askerlerini koruması için verilebileceğini belirttiler. 

     
</TEXT>
</DOC>
