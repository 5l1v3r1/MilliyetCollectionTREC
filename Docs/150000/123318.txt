<DOC>
<DOCNO> 123318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sondun20.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail tankları, Bureyc mülteci kampından çekildi... 
</HEADLINE>
<TEXT>

     İsrail tankları ve buldozerlerinin, Cuma günü işgal ettikleri Bureyc mülteci kampından çekildikleri bildirildi. 
     Filistin güvenlik kaynakları ve görgü tanıkları, Gazze'deki Bureyc'de 10 Filistinlinin öldüğü çatışmalardan sonra kalan 7 tank ve 2 buldozerin, kamptan ayrıldıklarını söylediler. 
     Çekilme sırasında ölen ya da yaralanan olmadığı, Bureyc yakınlarındaki Deyr El Balah çiftliğine ise 2 tank ve buldozerin saldırıda bulunduğu bildirildi. 
     İsrail ordusu, Filistinli yetkililerin açıklamalarıyla ilgili yorum yapmadı. 
     Filistinli bir militanı yakalamak için Cuma günü söz konusu mülteci kampına giren İsrail askerleri, militanı yakalayamamıştı. Bu sırada kampta çıkan çatışmalarda 6'sı Hamas militanı olduğu bildirilen 10 Filistinli öldürülmüştü. 
     Bu arada, İsrailli yetkililerin Han Yunus kasabası yakınlarındaki güvenlik hattında 50 kiloluk bir bomba buldukları ve bombayı güvenli biçimde imha ettikleri belirtildi. 
     İsrail ordusundan yapılan açıklamada, bugün Batı Şeria'nın Nablus kenti ve Sebastia bölgesinde aranan 5 Filistinlinin yakalandığı bildirildi. 
     Öte yandan, İsrail askerlerinin, dün Batı Şeria'nın Atil kasabasında, üzerinde 15 kilo patlayıcı olan bir İslami Cihad militanını yakaladıkları bildirildi. 
     





</TEXT>
</DOC>
