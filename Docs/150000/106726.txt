<DOC>
<DOCNO> 106726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sondun08.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin 11 Eylül'ü resmen' üstlendi 
</HEADLINE>
<TEXT>

     El Kaide Örgütü lideri Suudi terörist Usame bin Ladin, şimdiye kadar övgü yağdırmakla yetindiği 11 Eylül saldırılarını, birinci yıldönümünün arifesinde eylemi üstlendi. 
     Katar'ın El Cezire Televizyonu, dün akşam Bin Ladin'in, ABD'de 11 Eylül'de düzenlenen saldırıların sorumluluğunu açıkça üstlendiği yeni bir ses kaseti yayınladı. El Cezire, 11 Eylül'ü gerçekleştiren teröristlerden bazılarının uçuş eğitiminin yını sıra bir uçağı nasıl kontrol altına alma tekniğini de öğrendiklerini gösteren bir video bantı da ekrana getirdi. 
     Televizyonun, Bin Ladin'in bir görüntüsü eşliğinde yayımladığı kasette, Bin Ladin'in "New York'taki Dünya Ticaret Merkezi'nin ilk kulesini uçaklarla yıkan grubu Muhammed Atta'nın yönettiğini" ve saldırılara karışan diğer kişilerin de isimlerini söylediği duyuluyor. 
     Ses kaydının Usame bin Ladin'e ait olup olmadığı konusunda kesin bir ayrım yapılamazken, sesin, Bin Ladin'in daha önce yayınlanan kasetlerdeki konuşmalarına benzerliği, kaydın gerçek olduğu ihtimalini güçlendiriyor. 
     Terör eylemlerini düzenleyenlerin bulunduğu belirtilen görüntülerle birlikte yayınlanan kayıtta Bin Ladin, "Washington ile New York'un fethinden bahsederken, tarihin yönünü değiştirecek ve ulusu vatan hainlerinden ve takipçilerinden temizleyecek bu adamlardan söz ediyoruz" diye konuşuyor. 
     Kayıtta, Bin Ladin'in, yaklaşık 19 kişilik uçak korsanlarına liderlik yapacak 4 kişiyi lider olarak seçtiği ve ruhları için dua ettiği duyuluyor. 
     El Cezire yayınında ayrıca, ismi Abdülaziz El Ömeri olarak açıklanan bir hava korsanının, "Bu ABD'ye, İsrail'e destek vermeyi durdurması için bir mesaj" şeklindeki açıklamasına da yer verdi. 
     El Kaide Örgütü'nün militanları olarak nitelendirilen bazı kişilerin görüntülerine de yer veren El Cezire'nin yayınında, bu kişilerin 11 Eylül'deki saldırıda hedef alınan ABD Savunma Bakanlığı Pentagon binasının haritalarını inceledikleri görülüyor. 
     TV, kasetin, Kandahar'da kaydedildiğini belirtirken, ancak kayıt tarihi ve nasıl ele geçirildiği konusunda bilgi vermedi. 

     
</TEXT>
</DOC>
