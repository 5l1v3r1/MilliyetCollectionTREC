<DOC>
<DOCNO> 130043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sonspo19.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Revivo'ya karşılık Hasan Şaş misillemesi planlıyor 
</HEADLINE>
<TEXT>

     Fenerbahçe, İsrailli futbolcu Heim Revivo'dan sonra Hırvat Milan Rapaiç ile de yollarını ayırdı. 
     Fenerbahçe Kulübü Futbol Şubesi Sorumlusu Sadettin Saran, Belek'te takımın kamp yaptığı Arcadia Oteli'nde basın mensuplarına verdiği yemek öncesi düzenlediği basın toplantısında, dün gece Rapaiç ile görüşerek yollarını ayırdıklarını söyledi. 
     Teknik kadro ve Rapaiç ile biraraya geldiklerini kaydeden Saran, ''Takım içi dengeleri düşünerek Rapaiç'in de isteği doğrultusunda, karşılıklı olarak sözleşmesini feshettik. Kendisinin de oynama konusunda sıkıntıları vardı. Oynayamamaktan şikayetçiydi. Biz de ondan verim alamıyorduk. Bu nedenle yollarımızı ayırmanın uygun olacağına, teknik heyetimizle birlikte karar verdik. Rapaiç'in huzursuzluğu vardı. Bu da takımı olumsuz etkiliyordu. Karşılıklı anlaşıp ayrıldık'' diye konuştu. 
     Basın mensuplarının Rapaiç için başka bir Türk takımına gitme konusunda şerh koyup koymadıklarıyla ilgili sorusuna ise Saran, ''Hayır böyle bir şart koymadık. Zaten Rapaiç de Türkiye'de kalmak istemediğini, İtalya veya İngiltere'ye gitmek istediğini belirtti. Rapaiç iyi bir futbolcu. Takım bulacağına inanıyorum'' dedi. 
     
     ''REVIVO'NUN GİDİŞİ ÇOK ŞIK OLMADI'' 

     Saran, Rapaiç ile karşılıklı anlaşarak ayrıldıklarını, ancak Revivo'nun ayrılış biçiminin çok şık olmadığını söyledi. 
     Revivo'nun, Fenerbahçe'de oynarken Galatasaray ile görüşmesinin doğru bir hareket olmadığını ifade eden Saran, ''Sezon başında sayın Aziz Yıldırım ile Özhan Canaydın, centilmenlik anlaşmasına varmıştı. Ama Revivo'nun 1.5, 2 aydır Galatasaray ile görüştüğü duyumlarını aldık. Hatta bir kez de bir Galatasaray yöneticisinin evinde görüşme olmuş. Sanırım serbest kaldıktan sonra Galatasaray onu alacaktır'' diye konuştu. 
     Revivo'nun avukatının sözleşmeyi feshetme isteğinde olduğunu ifade eden Saran, ''Revivo ve avukatının FIFA'ya müracaatı olacakmış. Bizim Revivo'ya kapımız açık. Gelip konuşursa anlaşabiliriz. Bizden alacakları var. Bu konuda mutabakata varabiliriz. Anacak Revivo, FIFA'ya müracaat etmeyi tercih etti'' dedi. 
     Saran, bir basın mensubunun, ''Şimdi centilmenlik anlaşması bozulduysa siz de Hasan Şaş ile ilgilenir misiniz '' sorusuna Saran, şöyle yanıt verdi 
     ''Eğer centilmenlik anlaşması bozulduysa Hasan Şaş ile ilgilenebiliriz. Ancak Galatasaray ile konuşma konusunu, Revivo bize pazarlık unsuru olarak da söylemiş olabilir.'' 
     
     ÜMİT ÖZAT İLE 2 YILLIK SÖZLEŞME 

     Saran, iç transferde de savunma oyuncusu Ümit Özat ile yeniden anlaştıklarını ve 2 yıllık sözleşme yenilediklerini açıkladı. 
     Takımda iyi bir hırs ve atmosferin bulunduğunu kaydeden Saran, bundan sonra teknik heyetin raporu doğrultusunda iç transfer konusunda da çalışmalarını sürdüreceklerini bildirdi. 
     Saran, kamp boyunca sözleşmesi sezon sonunda bitecek olan oyuncularla göreşeceğini de kaydetti. 
     
     ''1 HAFTA İÇİNDE 1 FUTBOLCU DAHA TRANSFER EDEBİLİRİZ'' 

     Saran, Fenerbahçe'nin 1 hafta içinde 1 transfer daha yapabileceğini söyledi. 
     Transfer yapılacak futbolcu ve mevkisi hakkında bilgi vermek istemediğini ifade eden Saran, ''Sanırım yeni transferi, 1 hafta içinde takıma katacağız. Ancak isim verince değişik şeyler olabiliyor. Bu nedenle şimdilik ismini saklı tutuyoruz'' dedi. 
     Erhan Albayrak konusuna da değinen Saran, bu futbolcu için istenen rakamın yüksek olduğunu ve transferi konusunda bir gelişmenin yaşanmadığını anlattı. 
     
     ORTEGA YARIN GELİYOR 

     Saran, henüz Türkiye'ye dönmeyen Arjantinli futbolcuları Ortega'nın yarın İstanbul'a geleceğini söyledi. 
     Saran, Ortega'nın uçak saatine göre, ya yarın akşam ya da pazar günü Belek'e gelerek kampa katılacağını sözlerine ekledi. 

     
</TEXT>
</DOC>
