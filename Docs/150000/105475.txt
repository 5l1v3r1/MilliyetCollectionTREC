<DOC>
<DOCNO> 105475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sondun13.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Birleşik Solu "Türkiye'nin AB üyeliğini destekliyoruz" 
</HEADLINE>
<TEXT>

     Avrupa Parlamentosu'ndaki siyasi gruplardan Avrupa Birleşik Solu, AB'nin bir Hıristiyan Kulübü olarak değerlendirilmesine karşı olduklarını belirterek, Türkiye'nin AB üyeliğine ilke olarak destek verdiklerini söyledi. 
     Başbakan Yardımcısı ve Dışişleri Bakanı Şükrü Sina Gürel, Avrupa Birleşik Solu Grup Başkanı Francis Wurtz ve Yeşiller Grubu Başkanı Daniel Cohn Bendit ile bugün ayrı ayrı görüştü. 
     Wurtz, görüşmeden sonra yaptığı açıklamada, Türkiye'deki son reformları büyük memnunlukla karşıladıklarını söyledi. 
     Reformların hayata geçirilmesinin de önemli olduğunu kaydeden Wurtz, kendi siyasi grubu için siyasi kriterlerin ekonomlik kriterlerden daha önemli olduğunu belirtti. 
     Türkiye'de ordunun siyasetteki ağırlığına dikkati çeken Birleşik Sol Başkanı, Kıbrıs ile bu birlikte bu konunun Türkiye'nin adaylığı önünde en önemli siyasi engeller arasında gördüklerini ifade etti. 
     
     GÜREL'DEN KIBRIS ELEŞTİRİSİ 
     Dışişleri Bakanı Gürel'in, görüşme sırasında Avrupa Parlamentosu'nu Kıbrıs konusunda Rum Kesimi'nin etkisi altında kalmakla suçladığı öğrenildi. Gürel, AP'nin KKTC'nin görüşlerini de dinlenmesini ve değerlendirmesini istedi. 
     Dışişleri Bakanı Şükrü Sina Gürel, bugün AB zirvesinde adaylık müzakereleri için Türkiye'ye tarih verilmesi amacıyla yapacağı temaslar çerçevesinde, AP'de siyasi grup başkanları, Avrupa Parlamentosu Başkanı Pat Cox, Türkiye raportörü Alain Lamassourre ile görüşecek. 
     





</TEXT>
</DOC>
