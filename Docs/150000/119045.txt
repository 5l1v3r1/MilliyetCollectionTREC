<DOC>
<DOCNO> 119045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sondun15.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya gazetesi "AB'nin Türkiye'ye ilişkin yalancı politikası" 
</HEADLINE>
<TEXT>

     Avusturya'nın sol eğilimli günlük gazetesi Der Standard, Türkiye-AB ilişkilerini konu alan haber yorumunda ''AB'nin Türkiye'ye ilişkin yalancı politikası' başlığını kullandı. 
     Avrupa Parlamentosu'nda muhafazakar partilerin, AB'nin Türkiye ile ilişkilerindeki ''ezeli yalancı tutumundan vazgeçmesini istediklerini'' yazan Der Standard gazetesi, ''Avrupa Halk Partisi'nin EVP , gelecek hafta Strasbourg'ta genişleme raporu çerçevesinde yapılacak toplantısında, Türkiye'ye özel bir ortaklık statüsü verilmesi konusunda somut fikirlere başlangıç olacak bir önerge vermeye hazırlandığını'' kaydetti. 
     Muhafazakar partilerin önergesinde Türkiye'ye AB üyeliği ümidi verilmediğine dikkat çekilen yorumda, ''bunun fiilen, 1999'da Helsinki'de Türkiye'ye adaylık statüsünün tanındığı Helsinki kararlarının gözden geçirilmesi anlamına geleceği'' belirtildi. 
     Avusturyalı Avrupa parlamenterleri Othmar Karas ile Klaus-Heiner Lehne'nin açıklamalarına da yer verilen yazıda şöyle denildi 
     ''Karas ve Lehne, Helsinki'nin birçok Avrupa Parlamentosu üyesinin gözünde yanlış bir karar olduğunu doğruladılar. Othmar Karas, burada duruma açıklık getirmenin söz konusu olduğunu vurguladı ve 'Bizim için ortak önem taşıyan bu ülkeyi Türkiye yıllar boyunca bazı vaatlerle oyalayamayız' dedi. Karas ayrıca, şu sırada bir üyeliğin düşünülemeyeceğini, Türkiye'nin Kopenhag kriterlerini yerine getirmediğini ve Avrupa Birliği'ndeki bazı devlet ve hükümet başkanlarının şu sıradaki politikalarının dürüst olmadığını belirti.'' 
     





</TEXT>
</DOC>
