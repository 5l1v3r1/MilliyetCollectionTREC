<DOC>
<DOCNO> 130041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sonspo17.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor'da ikinci yarı hazırlıkları... 
</HEADLINE>
<TEXT>

     Samsunspor Teknik Direktörü Sakıp Özberk, ''Ne sakat ne de problemli futbolcu istemiyorum'' dedi. 
     Nuri Asan Tesisleri'nde teknik direktör Sakıp Özberk gözetiminde ikinci yarı hazırlıklarını sürdüren Karadeniz ekibi, Antalya kampı öncesi son çalışmasını bugün öğle saatlerinde yapıtığı serbest idmanla tamamladı. 
     Çalışmaya Ertuğrul, Oktay, Coşkun, Zoran, Ignatov, Kenan ve Serkan Dökme ile deneme amacıyla genç takımdan Onur, Baykal, Yasin, Caner, Emin, Muhammed, Becham ve kaleci Suat katıldı. Fizik ve teknik ağırlıklı çalışmada Özberk, futbolcularını topu ayakta fazla bekletmemeleri ve hızlı atak yapmaları konusunda sık sık uyardı. 
     Çalışma sırasında Oktay Derelioğlu'nun gösterdiği performans ve oynama hırsı teknik heyeti sevindirirken, idmanı kulüp başkanı İsmail Uyanık ve bazı yönetim kurulu üyeleri de izledi. 
     İdman sonrası basın mensuplarının sorularını yanıtlayan teknik direktör Özberk, çalışmaların sorunsuz bir biçimde sürdüğünü ve genel olarak tüm futbolculardan memnun olduğunu söyledi. 
     Özberk, bir soru üzerine takımda herkesin üzerine düşen görevi yerine getirmeye çalıştığını kaydederek, şöyle konuştu 
     ''Çalışmalarımızda daha çok fizik ve kondisyon ağırlıklı çalışmalar yaptık. Taktik ve teknik çalışmalar da yaptık ama Antalya kampında bu açığımızı kapatacağız. Özellikle taktik çalışmalarına ağırlık vereceğiz. İkinci yarıya en iyi şekilde hazırlanacağız. Takım moral olarak hazır. Özellikle çalışmalarımızda herşeyi dengeli bir şekilde yapmaya çalışıyoruz. Takımda, ne sakat ne de problemli futbolcu istemiyorum. Sezon içinde de ihtiyaç duyulduğu takdirde altyapıdan oyuncu alabiliriz.'' 
     
     TRANSFER ve SAKATLIKLAR 

     Özberk, transferle ilgili bir soruyu ise şöyle yanıtladı 
     ''Futbolcu arayışlarımızı sürdürüyoruz. İstediğimiz nitelikte futbolcu bulmakta zorlanıyoruz. Özellikle Brezilyalı futbolculardan transfer konusunda büyük beklentilerim oldu ama istediğim sonucu alamadım. Karşımıza çeşitli engeller çıktı, bu da beni hayal kırıklığına uğrattı. Brezilyalı Christe'i takımda görmek istiyordum ama çeşitli sorunlar çıktı ve transferi gerçekleştiremedik. Samsunsporlu futbolcuların kalitesinin üstünde oyuncu arıyoruz. En az 2 oyuncu daha alacağız.'' Takımdaki sakat futbolcuların hızla iyileştiğini de kaydeden Özberk, ''Vural, 1 hafta sonra kampa katılacak. Serkan idmanlara başladı. Çene kemiği kırılan Kenan'ın istirahati 10 gün sonra bitecek. Müslim'ü, lige yetiştirmeye çalışıyoruz, Osman ise ayın 20'sinden sonra takıma katılacak'' diye konuştu. 
     
     KAMP DÖNEMİ 

     Kırmızı-beyazlı ekip yarın saat 10.00'da uçakla Antalya'ya hareket ederek Aksu İlçesi'ndeki Topkapı Palace'da kampa girecek. Karadeniz ekibi kamp süresince Arsenal Kiev, Dinamo Kiev, Levski Sofya ve CSKA Sofya ile hazırlık maçları yapacak. 
     Kampa Shorunmu, Fevzi, Murat, Suat, Vural, Musa, Ertan, Ercan, Kenan, Hakkı, Osman, Zoran, Müslim, Can, Mehmet Nas, Adnan, Celil, Ignatov, Serkan Dökme, Serkan Aykut, Coşkun, Oktay, Sinan, Ertuğrul, Yasin, Furkan ve trasferleri düşünülen Sauza ile N'Gobe katılacak. 
     





</TEXT>
</DOC>
