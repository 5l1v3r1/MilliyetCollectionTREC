<DOC>
<DOCNO> 120163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sondun21.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da Müslüman vakfına inceleme 
</HEADLINE>
<TEXT>

     Hollanda'nın Maastricht kentinde bulunan ''Be-Ne-Volence International'' adlı bir Müslüman vakfı, ABD'nin istemi üzerine, El Kaide ile ilişkisi olabileceği gerekçesiyle incelemeye alındı. 
     İslam dünyasında yoksullar için para toplama işiyle uğraştığını bildiren vakıf, Amerikan yetkililerine göre, Afganistan ve Çeçenistan'daki militanlara silah ve maddi destek sağlıyor. 
     Verilen bilgiye göre, Amerikan yetkilileri, vakfın bütün hesaplarının derhal dondurulmasını istedi. Ancak Maliye Bakanlığı yetkilileri, bu konuda araştırma başlatıldığını, sonuç alınmadan hesapların dondurulamayacağını belirttiler. 
     Vakfın bir sözcüsü ise suçlamaları kabul etmeyerek, yalnızca insanı amaçlı yardım çalışmaları için faaliyet gösteren bir hayır kurumu olduklarını belirtti. 
     





</TEXT>
</DOC>
