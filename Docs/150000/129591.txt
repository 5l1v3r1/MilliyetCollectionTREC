<DOC>
<DOCNO> 129591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sontur08.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Konrgesi öncesinde "Emanetçi aday" tartışması... 
</HEADLINE>
<TEXT>

     ANAP Genel Başkan Adayı Işın Çelebi, vesayet altında bir kongre ile karşı karşıya olduklarını, emanetçi adayların seçtirilmeye çalışıldığını savunarak, ''Bu baskı bence delege tarafından reddedilecektir ve delege arkadaşlarımız özgür iradeleri ile karar vereceklerdir'' dedi. 
     A.A'nın sorularını yanıtlayan Çelebi, 3. Olağanüstü Büyük Kongresi'nin ardından ANAP'ın yeniden yükselişe geçeceğine inandığını söyledi. 
     ANAP'ın yeniden yükselişe geçmesi için ''kapalı kapılar ardında siyasete'' son vermesi, Anadolu insanının sözcüsü olup Anadolu siyaseti yapması, halkın vicdanının sesini dile getirmesi ve milletin değerlerine sahip çıkması gerektiğini belirten Çelebi bunları gerçekleştirirken parti içi demokrasi, bunun için de önseçimin şart olduğunu kaydetti. 
     ''ANAP'ın, gençlerin ve kadınların partisi olması gerekir'' diyen Çelebi, 50 Merkez Karar ve Yönetim Kurulu MKYK üyesinin 40'ının hiç milletvekili olmamış kişilerden oluşmasını öngördüklerini söyledi. 
     Çelebi, ''Eskinin kötü alışkanlıklarını bir yana bırakalım, bir zihniyet değişikliği sağlayalım. Ehliyet, liyakat ve sadakat kurallarının ve partide ekip anlayışının ön plana çıkarılması gerekir'' diye konuştu. 
     Işın Çelebi, başarı için eğitim çalışması ile ortak aklı yaratmak gerektiğini ve demokratik sivil siyaset ilkesinin benimsenmesinin şart olduğunu söyledi. 
     
     25'İN ALTI BAŞARISIZLIK 
     Meclis dışında kalan seçmenin en azından üçte ikisini kucaklayacak bir kitle partisine ihtiyaç duyulduğunu savunan Çelebi, ''Bizim mutlaka, parti tabanında halk önderliğinin yer alacağı bir yapıyı oluşturmamız gerekiyor'' dedi. TBMM dışında kalan seçmenlerin yüzde 40'ını hedef kitle olarak gördüğünü belirten Çelebi, ''Bir dahaki seçimlerde yüzde 40 seçmenin sesi haline gelebilirsek, yüzde 25-30 oy oranına kadar çıkabileceğimizi görüyorum. Yüzde 25'in altı başarısızlık olur'' görüşünü dile getirdi. 
     Irak sorununa ilişkin görüşlerini açıklarken de Çelebi, sorunun çözümünde Türk insanının acı çekmemesini ön planda tutmak gerektiğini söyledi. 
     
     ''MADDİ KAYNAKLAR DEVREYE GİRMİŞ GÖZÜKÜYOR'' 
     ANAP'ın yapacağı 3. Olağanüstü Büyük Kongre'nin baskı altında tutulduğunu savunan Çelebi, şunları kaydetti 
     ''Vesayet altında bir kongre ile karşı karşıyayız. Emanetçi adaylar seçtirilmeye çalışılıyor. Maalesef büyük maddi kaynaklar devreye girmiş gözüküyor. Bu anlamda, genel başkan adaylarının milletvekili oldukları gün ile bugünkü malvarlıklarını karşılaştırmalı olarak açıklamalarını istedik ama bu gerçekleşmedi. Benim malvarlığım milletvekili olduğum günkü ile hemen hemen aynı düzeyini koruyor. Büyük maddi kaynakların devreye girmesi, eskinin kötü alışkanlıklarının devam ettiğini gösteriyor. Bu baskı bence delege tarafından reddedilecektir ve delege arkadaşlarımız özgür iradeleri ile karar vereceklerdir.'' 
     





</TEXT>
</DOC>
