<DOC>
<DOCNO> 110220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/guncel/gun02.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Juventus’a Türk işi forma 
</HEADLINE>
<TEXT>

İtalyan devi Juventus, Zonguldak’ta faaliyet gösteren Gazala Tekstil Fabrikası’na 30 bin forma siparişi verdi 
     MUSTAFA ÖZDEMİR DHA 

     İtalya’nın önde gelen takımı Juventus’un formaları artık Zonguldak’ta dikiliyor. Çaycuma Organize Sanayi Bölgesi’nde faaliyet gösteren Gazala Tekstil Fabrikası’na sipariş edilen 30 bin formanın dikimi tüm hızıyla sürüyor. 
     
     Üretime başlandı 
     Formaları futbolcuların yanı sıra isteyen taraftarlar da mağazalardan satın alabilecek. Juventus yönetimiyle yapılan anlaşmanın ardından bir ay önce sipariş verilen formaların üretimine başladıklarını söyleyen Gazala Tekstil’in sahibi Mehmet Emin Eren, Real Madrid ve Barcelona kulüpleri yöneticileriyle de görüşmelerinin sürdüğünü belirtti. 
     Gazala Tekstil Fabrikası’nın 2500 işçi kapasiteli olduğunu, ancak şu anda hammadde ve kredi sorunu yüzünden 250 işçiyle çalıştığını anlatan Eren, şunları söyledi "Eğer hammadde ve kredi sorununu çözebilirsek dünyaca ünlü kulüplerin formalarının üretimini biz kolaylıkla yapabiliriz." 
     
     30 bin forma tamamlanıyor’ 
     Juventus’a yaptıkları formaların son derece sağlıklı ve orjinal olduğunu söyleyen Eren, şöyle konuştu "30 bin adetlik siparişi tamamlamak üzereyiz. Bunlar bitince bir o kadar daha sipariş alacağız." 
     



 GÜNCEL 










</TEXT>
</DOC>
