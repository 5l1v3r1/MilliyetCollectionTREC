<DOC>
<DOCNO> 115709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/siyaset/siy06.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK’nın kararı ile görüşü farklı 
</HEADLINE>
<TEXT>

10 Soru 10 Cevap 
     1 YSK’nın yayın yasaklarının içeriği ne 
     YSK, 805 sayılı kararında, özetle, vatandaşın oyunu etkileyecek yayınları, anketler, tahminler, bilgi iletişim telefonları yoluyla mini referandum gibi adlarla yayınlar yapılmasını yasakladı. 
     
     2 Yayın yasaklarına uymamanın cezası nedir 
     Yasaklara aykırı yayın yapılmasından sorumlu olanlar bir aya kadar hapis ve 2500 liraya kadar ağır para, kararın uygulanmasını zorlaştıranlar da altı aya kadar hapis ve 5000 liraya kadar ağır para cezasına çarptırılacak. Para cezası 10 - 15 kat artırılarak uygulanacak. 
     
     3 Yasaklara uymamanın yaptırımı, YSK kararında belirtiliyor mu 
     Hayır. Ancak, Seçimlerin Temel Hükümleri Hakkında Kanun’un 134. maddesinde belirtiliyor. 
     
     4 Yayın yasaklarının dayanağı nedir 
     YSK, söz konusu yasanın 61. maddesinin, RTÜK Yasası’yla değiştiği görüşüyle, yayın yasaklarının kapsamını genişletmiş oldu. Yazılı basını da dahil ettiği kararını bu maddeye dayandırdı. 
     
     5 YSK, RTÜK Yasası’nı nasıl kaynak aldı 
     RTÜK Yasası’nın 32. maddesinin üçüncü fıkrasında, "seçmenlerin oyunu etkileyecek yayın yapılamaz" şeklinde sonlanan düzenlemenin, 61. maddenin kapsamını "zımnen örtülü ve kısmen" değiştirdiğini iddia eden YSK, yasak kapsamını da buna göre belirledi. 
     
     6 Basın kuruluşları seçim haberlerini nasıl yapacak 
     Hukukçulara göre, YSK kararı, muğlak bir karar. Vatandaşın oyunu etkileyecek yayınlar yapılamayacak’ ifadesinin son derece yoruma açık olduğu görüşünde birleşen hukukçular, bir kuruluşun cezalandırılıp cezalandırılmamasının YSK’nın inisiyatifinde olduğunu söyledi. 
     
     7 Bir parti hakkında yolsuzluk haberi yapılması, yasak kapsamında mı 
     - YSK’ya göre hayır. YSK Başkan Vekili Ahmet Hamdi Ünlü, "Yazılı basınla ilgili haber ve yoruma sınırlama yok. Bizim yasakları içeren kararımızda yazılı basın için iki yasak vardır. Bunlar da siyasi reklam ve anket yasağıdır. Yoksa basının haber, yorum, eleştiri yazamaması diye bir karar ve yasak yoktur" dedi. 
     
     8 Yazar ve yorumcuların oyunun rengini açıklaması, yasak kapsamında mı 
     - YSK’da bu konuda iki görüş var. Birincisi bunun yasak kapsamında olmadığı, ikincisi de Anayasa’ya göre, oylar gizli olduğundan bunun yasaklar kapsamında olduğu yönünde. YSK, köşe yazarı ve yorumcularının, anketlere dayanmadığı sürece hangi partilerin önde olduğunu sadece görüş biçiminde verebileceğini de bildirdi. 
     
     9 YSK, yayın yasaklarının kapsamı konusunda nasıl bir açıklama yaptı 
     YSK, yasakların tam olarak anlaşılamadığı, basın kuruluşlarının yasakları olduğundan daha geniş yorumladığı için tartışma yaşandığını bildirdi. 
     
     10 Önceki seçim dönemlerinde de benzer yasaklar uygulandı mı 
     Evet. Ancak bu yasaklar daha açıktı. 
     



 SİYASET 


















</TEXT>
</DOC>
