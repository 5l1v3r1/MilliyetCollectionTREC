<DOC>
<DOCNO> 134436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/yasam/ayas.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş gemisine barış kampı’ 
</HEADLINE>
<TEXT>

Greenpeace gönüllüleri, sıkılan tonlarca basınçlı suya aldırmadan, Basra Körfezi’ne askeri mühimmat taşıyan geminin kıç tarafına çıkıp kamp’ kurdu 
     ASLI ÖKTENER İstanbul 

     Geçtiğimiz pazartesi günü Irak’taki olası savaşa katılmak üzere Basra Körfezi’ne gitmeye hazırlanan İngiliz savaş gemilerinin kalkışını engelleyen Greenpeace Yeşil Barış , dün zorlu bir barış operasyonu daha yaptı. 
     Greenpeace gönüllüleri, Körfez’e doğru yola çıkmaya hazırlanan İngiliz askeri ikmal gemisinin üzerine barış kampı’ kurdu. Dördü İngiliz, biri Alman beş gönüllü, dün sabah yola çıkmak üzere olan MV Lyra’ adlı, askeri teçhizat taşıyan geminin üzerine tırmandı. Gönüllüler yanlarına yiyecek ve koruyucu malzeme alarak, Lyra’nın kıç tarafındaki rampaya kamp kurdu. 
     
     Sonuna kadar... 
     Botlarla gemiye yaklaşan diğer eylemciler de, geminin yan tarafına "Savaşa Hayır" yazdılar. Bu sırada MV Lyra gemisinin mürettebatı botlardaki eylemcileri yüksek basınçlı suyla ıslattı. 
     Greenpeace yetkilileri, barış kampının, Irak’a karşı binlerce sivilin ölümüne yol açacak, kitle imha silahlarının kullanılma ihtimalini yükseltecek askeri bir saldırıyı önlemek için düzenledikleri kampanyanın parçası olduğunu bildirdi. Rainbow Warrior’da bulunan Greenpeace Kampanya Sorumlusu John Sauven, son operasyonlarıyla ilgili, "Greenpeace gerekirse Körfez’e varıncaya kadar geminin üzerinde kalacak" dedi. 
     Askeri gemi, Greenpeace’in bayrak gemisi Rainbow Warrior’ın geçtiğimiz pazartesi bloke ettiği Southhampton’ın Marchwood Limanı’ndan hareket etmişti. 
     



 YAŞAM 




















</TEXT>
</DOC>
