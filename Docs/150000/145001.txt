<DOC>
<DOCNO> 145001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sondun42.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da iktidar partisi Türkiye'nin müdahalesinden endişeliyiz 
</HEADLINE>
<TEXT>

     Fransa'da iktidarda bulunan ''Cumhurbaşkanlığı Çoğunluğu Birliği'' UMP , Türkiye'nin Kuzey Irak'a olası bir müdahalesinden endişe duyduğunu bildirdi. 
     UMP Sözcüsü Renaud Donnedieu de Vabres, Irak'ın toprak bütünlüğünün korunması konusunda ciddi endişeleri olduğunu belirtti ve Türkiye'nin Kuzey Irak'a olası bir müdahalesinin önemli riskler taşıdığını ileri sürdü. 
     Sözcü, basın toplantısında yaptığı açıklamada, ''Eğer çatışmanın bir bölge çatışması haline gelmesini istemiyorsak, her devlet için olduğu gibi Irak'ın da toprak bütünlüğünün BM tarafından garanti altına alındığını herkese hatırlatmalıyız. Bu ilkeye uyulmadığı takdirde, durum patlamaya hazır ve kontrol altına alınamaz bir hale gelir'' diye konuştu. 
     Fransız Sözcü, hükümetin savaş karşıtı tutumuna tam destek verdiklerini belirtti ve endişelerini paylaştıklarını bildirdi. 
     Renaud Donnedieu de Vabres, uluslararası kamuoyunun onayı olmadan başlatılan savaşın, Ortadoğu'da bazı ülkelerde yaratacağı olumsuz etkiye de dikkati çekti. 
     


     




</TEXT>
</DOC>
