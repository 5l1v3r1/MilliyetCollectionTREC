<DOC>
<DOCNO> 112265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sonspo17.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'den PFDK'nın kararına tepki... 
</HEADLINE>
<TEXT>

     Fenerbahçe'de, Futbol Federasyonu Profesyonel Futbol Disiplin Kurulu'nun verdiği 1 maç seyircisiz oynama cezası tepkiyle karşılandı. 
     Kulüp asbaşkanı Murat Özaydınlı, Elazığspor maçında yapılan kötü tezahürat ve sahaya atılan yabancı madde nedeniyle verilen kararın adil olup olmadığı konusunun tartışılabileceğini söyledi. 
     Kararla ilgili olarak Futbol Federasyonu Tahkim Kurulu'na itirazda bulunacaklarını ifade eden Özaydınlı, ''Kararın adaletli mi, yoksa adaletsiz mi olduğu üzerinde duruyoruz. Her statta aynı ceza uygulanırsa, hiçbir itirazımız olmaz. Ama stattan stada fark ediyorsa ki biz böyle olduğunu düşünüyoruz, bu duruma üzülüyoruz'' şeklinde konuştu. 
     Elazığspor maçı hakemi İsmet Arzuman'ın 10 dakikaya 3 anons sığdırdığını ve son anonsunda sahaya atılan yabancı maddenin bir çekirdek torbası olduğunu vurgulayan Özaydınlı, ''Aynı hakem, Beşiktaş Kulübü Başkanı Serdar Bilgili'nin ve bazı yöneticilerinin de açıkladığı gibi, Göztepe maçında edilen küfürler karşısında kayıtsız kalmıştı'' dedi. 
     
     ''EN ADİL CEZA TARAFSIZ SAHA OLURDU'' 
     Fenerbahçe Kulübü Stat İşleri Sorumlusu Hakan Bilal Kutlualp ise, seyircisiz maç oynatma cezasının kulübü maddi olarak zarara uğratacağını belirterek, ''Verilmek istenen mesaj yerine gitmemiştir'' dedi. 
     Kutlualp, devletin spor kulüplerine yardım ettiği bir dönemde Futbol Federasyonu'nun bu yönde verdiği bir kararın ikilem oluşturduğunu vurgulayarak, ''Devletin spor kulüplerine yardım ettiği ve bu tür çabaların olduğu bir dönemde, kalkıp da kulübün maddi gelirini etkileyecek ceza verilmesi bir ikilemdir. En adil ceza maçın tarafsız bir sahada oynatılması olurdu'' diye konuştu. 
     
     ZARAR BÜYÜK 
     Bu arada, saha kapatma cezası nedeniyle sarı-lacivertli kulüp büyük maddi zarara uğrayacak. 
     İstanbul'da bu sezon her maçını ortalama 35-40 bin seyirciye oynayan sarı-lacivertli kulübün, büyük maddi zararı olacak. 
     





</TEXT>
</DOC>
