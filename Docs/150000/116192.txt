<DOC>
<DOCNO> 116192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sonspo10.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'deki futbolcu boykotu... 
</HEADLINE>
<TEXT>

     Göztepe Asbaşkanı Levent Ürkmez, dün antrenmana çıkmayarak boykot yapan futbolcuların, dolduruşa gelmiş, yanlış bilgilendirilmiş ya da tahrik edilmiş olableceklerini söyledi. 
     Birinci Süper Futbol Ligi'nde Galatasaray ile karşı karşıya gelecek olan Göztepe'de, parasal sıkıntılar nedeniyle ortak karar alan futbolcuların dünkü idmanı boykot etmelerinin yankıları sürüyor. 
     Göztepe Asbaşkanı Levent Ürkmez, düzenlediği basın toplantısında, kulübün parasal sıkıntı yaşamasında en büyük etkenin, ''ekonomik kriz ve geçmişte yapılan sorumsuzca'' harcamalar olduğunu iddia etti. 
     Futbolcuların verdiği beyanatlardan ''parasal sorun içinde'' olduklarını öğrendiklerini belirten Levent Ürkmez, şöyle konuştu 
     ''Yönetim olarak geçen yıldan alacağı olan futbolculara öncelik tanıdık, bu alacaklara ilişkin 406 milyar lira ödedik. Yapılan anlaşmalar gereğince, bazı futbolcular 15-20 milyar lira, bazıları da 2-3 milyar lira aldı. Galatasaray maçının ardından da galip gelsinler, gelmesinler, 170 milyar lira ödeyeceğiz. Futbolcuların bugüne tahhakkuk eden alacağı 1 trilyon 729 milyar lira, bugüne kadar 831 milyar lira ödedik. Her ay 170 milyar liraya yakın bir ödeme yapıyoruz. Kendilerinden anlayış bekliyoruz.'' 
     
     FUTBOLCULARLA TOPLANTI YAPILACAK 
     Ürkmez, konuşmasını şöyle sürdürdü 
     ''Bugün saat 17.00'de Gürsel Aksel Tesisleri'nde futbolcularla biraraya geleceğiz. İllegal bir hareket yapmışlardır. Bu işten ekmek yiyen insanlar olarak, sorumsuzca hareket etmişlerdir. Dolduruşa gelmiş, yanlış bilgilendirilmiş ya da tahrik edilmiş olabilirler, uyaracağız. Bu toplantı, bir dertleşme, bilgilendirme ve uyarı toplantısı olacak. Yeniden böyle bir boykot kararı almaları durumunda, o zaman durumu farklı değerlendiririz. Her kulüpte benzer sıkıntılar yaşanıyor. Hepsi boykot yaparsa, bu işin sonu nereye varır...'' Galatasaray maçında futbolcularına güvendiğini kaydeden Ürkmez, ''Rakibimiz moralsiz. Onları yenebilecek güçteyiz'' diye konuştu. 
     





</TEXT>
</DOC>
