<DOC>
<DOCNO> 131690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/son/soneko03.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası Başkan Yardımcısı'nın basın toplantısı... 
</HEADLINE>
<TEXT>

     Dünya Bankası Başkan Yardımcısı Johannes Linn, 1 milyar 350 milyon dolarlık II. Program Amaçlı Kamu ve Mali Sektörü Uyum Kredisi'nin PFPSAL-II , 450'şer milyonluk ikinci ve üçüncü dilimlerinin oluşturduğu 900 milyon dolarlık paketle ilgili olarak, bu görüşmeler esnasında ödemenin ne şekilde ve ne zaman gerçekleştirileceğine dair ayrıntılı konulara girmediklerini bildirdi. 
     Linn, bugün düzenlediği basın toplantısında, dün akşam Devlet Bakanı Ali Babacan'la yaptıkları görüşmede, Babacan'ın kendisi ile ilgili bütün bakanlarla beraber, bu durumu ayrıntılı bir şekilde gözden geçireceğini ifade ettiğini anlattı. 
     Johannes Linn, Babacan'ın kendilerine bu anlamda alınması gereken eylemlerle ilgili çalışmaları devam ettireceklerini ve önümüzdeki birkaç hafta içinde tekrar biraraya gelerek kaydedilen ilerlemenin gözden geçirileceğini ve bu konu ile ilgili zamanlamanın planlanacağını ifade ettiğini de kaydetti. 
     Linn, ''Elbette bu bağlamda hükümet tarafından atılacak adımların netleşmesinden sonra da biz bu miktarın ödenmesi, belirlenmesi ile ilgili gereken kararları alıcağız'' diye konuştu. 
     Yeni hükümetin bir önceki hükümet zamanında imza atılmış anlaşmalara alışmaya çalışmasının ve bunlarla ilgili gözden geçirme çalışmaları yapmasının da son derece normal olduğunu kaydeden Johannes Linn, ''Biz de bu konuda ilerleme kaydetmeyi dört gözle bekliyoruz'' dedi. 
     





</TEXT>
</DOC>
