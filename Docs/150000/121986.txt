<DOC>
<DOCNO> 121986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/sontur01.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale Boğazı'nda iki gemi çarpıştı... 
</HEADLINE>
<TEXT>

     Çanakkale Boğazı'nda, bir Türk gemisi ile bir İtalyan gemisi çarpıştı. Kazadan sonra İtalyan gemisi Kilye Koyu'nda karaya oturdu. Olayda her iki gemide hafif maddi hasar meydana geldiği bildirildi. 
     Rusya'dan İtalya'ya karışık yük götüren 186 metre boyundaki İtalyan bayraklı ''Challenger'' adlı 23 bin grostonluk dökme yük gemisi ile Yunanistan'dan Rusya'ya narenciye götüren Türk bayraklı 1344 grostonluk ''Fatih-M'' adlı gemi, yoğun sis nedeniyle sabah saat 06.15 sıralarında Nara Burnu'nda çarpıştı. 
     İçinde kılavuz kaptan bulunan İtalyan gemisi ''Challenger'' kazanın şokuyla rotasından çıkarak Kilye Koyu önünde karaya oturdu. İskele baş omuzluk bölgesinden yara alan Türk gemisi ''Fatih-M''in de, Akbaş Feneri önlerinde demir attığı, her iki gemide hafif maddi hasar meydana geldiği bildirildi. 
     Kaza nedeniyle Boğaz Kontrol Trafik İstasyonu, Çanakkale Boğazı'nda seyir yapan gemilerin güvenliği için Çanakkale Boğazı'nı iki yönlü olarak trafiğe kapattı. 
     Yetkililer, olayla ilgili soruşturma başladığını kaydettiler. 
     





</TEXT>
</DOC>
