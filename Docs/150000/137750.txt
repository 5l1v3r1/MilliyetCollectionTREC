<DOC>
<DOCNO> 137750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sonspo08.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın Prag yolculuğu kar yüzünden sıkıntılı başladı 
</HEADLINE>
<TEXT>

     UEFA Kupası 4. tur ilk maçında yarın Çek Cumhuriyeti'nin SK Slavia Prag takımıyla karşılaşacak olan Beşiktaş Futbol Takımı, Prag'a sıkıntılı gitti. 
     Siyah-beyazlılar, İstanbul'daki etkili kar yağışı nedeniyle yaklaşık 1.5 saatlik rötarla Prag'a hareket edebildi. 
     Beşiktaş'ta, kırmızı kart cezası süren İlhan Mansız, sakatlıkları nedeniyle Tümer Metin ve Bayram Bektaş'ın yanısıra, genç oyuncular Evren ile Yasin Yıldız, statü gereği oynayamayacak olan yeni transfer Maldarasanu forma giyemeyecek. 
     Beşiktaş, SK Slavia Prag maçı hazırlıklarını, bu akşam karşılaşmanın yapılacağı Strahov Stadı'nda gerçekleştireceği idmanla tamamlayacak. 
     Bu arada teknik direktör Mircea Lucescu, antrenman öncesinde basın toplantısı düzenleyecek. 
     Beşiktaş, karşılaşmanın ardından 21 Şubat Cuma günü İstanbul'a dönecek. 
     
     YILDIRIM DEMİRÖREN İNANÇLI 

     Kulüp asbaşkanı ve futbol şubesi sorumlusu Yıldırım Demirören, maçtan iyi bir sonuçla dönmek istediklerini belirterek, ''İyi bir sonuçla dönersek, İstanbul'da turu geçen takım Beşiktaş olur'' dedi. 
     Demirören, Diyarbakırspor maçının ertelenmesinden dolayı Futbol Federasyonu ve Diyarbakırspor'a teşekkür ettiklerini kaydederek, bu ertelemenin takıma artı bir motivasyon kazandırmadığını, ancak ikinci maça daha iyi hazırlanmalarını sağlayacağını söyledi. 
     
     KIVANÇ OKTAY'IN İNANCI TAM 

     Kulüp yönetim kurulu üyesi Kıvanç Oktay da, yaptığı açıklamada, SK Slavia Prag maçının zor olacağını ve hava koşullarının kendilerini zorlayacağını söyledi. 
     Maçı kazanıp İstanbul'a avantajlı bir skorla dönmek istediklerini ifade eden Oktay, ''Teknik kadro, taraftarlar ve yöneticiler bu maça inandı. Bu inanç bizim daha ileriye gitmemizi sağlıyor. Takım bu maça hazır ve iyi durumda'' dedi. 
     Diyarbakırspor ile yapacakları lig maçının ertelenmesinin de kendileri için bir avantaj olduğunu da belirten Oktay, ''Prag'dan gelip ertesi gün Diyarbakır'a gitmemiz zor olacaktı. Federasyon talebimizi geri çevirmedi. Takımın avantajına bir olay bu. Ama Beşiktaş şu anda Türkiye'yi temsil ediyor. Onun için herkes elinden gelen herşeyi bugüne kadar her takıma yapıldığı gibi yapıyor'' diye konuştu. 
     
     SİNAN ENGİN'İN GÖRÜŞLERİ 

     Menajer Sinan Engin ise, şu anda İlhan Mansız'ın cezalı, Tümer'in sakatlığından dolayı, Maldarasanu'nun ise statü gereği yarınki maçta yer almayacağını bildirdi. 
     Bu oyuncular dışında takımda eksiğin bulunmadığını ifade eden Engin, iyi bir sonuçla dönmek istediklerini söyledi. 
     Engin, Diyarbakırspor maçının ertelenmesiyle ilgili olarak da, ''Oynayabilirdik, ama bir sakatlık olmasın diye federasyonumuz öyle uygun görmüş'' diye konuştu. 

     
</TEXT>
</DOC>
