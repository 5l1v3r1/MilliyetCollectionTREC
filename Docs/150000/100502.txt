<DOC>
<DOCNO> 100502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sondun13.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Unutkanlık sorununa beyin cimnastiği iyi geliyor. 
</HEADLINE>
<TEXT>

     Unutkanlık sorunuyla sık sık karşılaşanların, ''beyin cimnastiği'' yapmaları gerektiği belirtildi. 
     Bilim adamları, yıllar geçtikçe vücut nasıl bakıma ihtiyaç duyuyorsa, aynı şeyin beyin için de geçerli olduğunu söylediler. 
     California Üniversitesi Yaşlılık Merkezi müdürü Dr. Gary Small, ''Beyin yaşlanması çok genç yaşlarda, düşünebileceğimizden daha erken başlar ve bu süreç yıllar içinde devam eder'' dedi. 
     Small, bu sürecin genetik riskler ya da sağlığa zararlı yaşam tercihleri yüzünden daha da hızlanabileceğini belirterek, beyin yaşlanması olaylarının üçte ikisinin çevresel faktörler ve yaşam biçimine bağlı olarak arttığını söyledi. 
     Ancak doktor Small, tıpkı kanser ve kalp hastalıklarındaki gibi, beyni sağlıklı tutmak için de önleyici tedbirler alınabileceğini belirtti. Small, ''Bir zihin ya da beyin egzersiz programına başlamak için hiçbir zaman erken olmadığı'' görüşünde. 
     Small'a göre, beyni genç tutmanın 10 altın kuralı var ve bunlar arasında hafıza geliştirme, zihni aerobik, zihni beslemek, sağlıklı yaşam tarzı ve stresi azaltmak bulunuyor. 
     Hafıza kaybının yaşlanmanın kaçınılmaz sonucu olmadığını belirten Small, ''zihin aerobiği''nin yap-bozlarla oynamak, sol eli kullanarak yazmaya çalışmak ya da bir yabancı dil öğrenmeye başlamak gibi yöntemlerle yapılabileceğini söyledi. 
     Small ayrıca, bedensel antreman yapmanın gereğine işaret ederek balık gibi Omega-3 yağ asitleri bakımından zengin ve brokoli, soğan, pancar gibi antioksidan bulunan sebze-meyve ağırlıklı diyetin önemini vurguladı. 
     





</TEXT>
</DOC>
