<DOC>
<DOCNO> 118098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/son/sondun04.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
S. Arabistan 'Irak silahsızlanmayı kabul etti' dedi, Irak yalanladı 
</HEADLINE>
<TEXT>

     Suudi Arabistan Dışişleri Bakanı Suud El Faysal, Bağdat yönetiminin Irak'ın silahsızlanmasıyla ilgili 1441 sayılı BM kararını kabul ettiğini söyledi, ancak Irak, henüz bu konuda tutumunu belirlemediğini bildirdi. 
     El Faysal, Kahire'de dün gece yaptığı açıklamada, BM Güvenlik Konseyi üyeleri arasında yer alan Suriye'nin ''önceki gün onaylanan kararın Irak'a otomatik askeri eylem düzenlenmesini öngörmediği'' yönünde güvence verdiğini ve ''Arap bakanların Irak'ın bu kararı kabul etmesini memnuniyetle karşıladığını'' söyledi. 
     El Faysal, bu demeci, Kahire'deki Arap Birliği merkezinde, dün gece Arap dışişleri bakanlarıyla yaptığı danışma toplantısının ardından verdi. 
     Aynı toplantıya katılan Irak Dışişleri Bakanı Naci Sabri ise ''Irak'ın kararı incelediğini, ancak henüz tutumunu belirlemediğini'' söyledi. 
     Sabri, Arap bakanlarla Irak'a ve diğer Arap ülkelerine yönelik tehditleri görüştüklerini belirtti. 
     





</TEXT>
</DOC>
