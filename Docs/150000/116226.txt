<DOC>
<DOCNO> 116226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur25.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Troykası işkence ve vakıfları sordu 
</HEADLINE>
<TEXT>

     AB Dönem Başkanı Danimarka, AB'nin gelecek dönem başkanı Yunanistan ve AB Komisyonu temsilcilerinden oluşan AB Troykası, Dışişleri Bakanlığı'nda Müsteşar Yardımcısı Büyükelçi Akın Alptuna ile biraraya geldi. 
     Danimarka Dışişleri Bakanlığı Siyasi İşler Direktörü Michael-Zilmer Johns, 2.5 saat süren görüşmenin ardından gazetecilerin sorularını yanıtladı. 
     Johns, Troyka ile Bakanlık arasındaki temasların rutin olduğunu belirterek, bugün yapılan görüşmelerin faydalı olduğunu söyledi. 
     Görüşmede Türkiye-AB ilişkilerinin yanı sıra Afganistan ve Irak gibi konuları da ele aldıklarını ifade eden Johns, görüşmelerin ana noktasını, Brüksel zirvesi sonrasındaki gelişmelerin oluşturduğunu kaydetti. 
     Türkiye'ye Brüksel zirvesinde olumlu işaretler verildiğini belirten Johns, AB'nin Türkiye'nin atmış olduğu adımların öneminin farkında olduğunu bildirdi ve 3 Ağustos reform paketinin Türkiye'nin AB'ye katılımı yolunda atmış olduğu ileri bir adım olarak değerlendirildiğini söyledi. 
     Görüşmede Türkiye-AB arasında çözüm bekleyen bazı konuları da ele aldıklarını söyleyen Johns, bunların arasında işkence ve bu konudaki yasaların uygulanmasının olduğunu kaydetti. 
     AB'nin işkence konusunda hala bazı şikayetleri olduğunu ifade eden Johns, görüşmede bu konuda AB'nin Türkiye'ye nasıl yardımcı olabileceğini değerlendirdiklerini belirtti. 
     Johns, görüşmelerde reform paketinin uygulanmasına ilişkin verilen garantilerin kendilerini tatmin edip etmediğinin sorulması üzerine, bu konuda konuşmak için henüz erken olduğunu söyledi. 
     Dini vakıflar konusunun da görüşüldüğünü kaydeden Johns, bu konudaki düzenlemelerin tüm dini vakıfları kapsaması gerektiğine dikkat çekti. 
     Johns, PKK ve KADEK ile ilgili bir soruya, terörizmle mücadele konusunda AB'nin önemli mesafe kaydettiğini belirterek, yanıt verdi. 
     Kıbrıs konusundaki soru üzerine Johns, tarafların önünde önemli ve açık bir fırsat penceresi olduğunu belirterek, Türkiye ve AB'nin Kıbrıs konusunda payına düşeni yapma ve tarafları bu fırsat perceresini değerlendirmeye cesaretlendirme üzerinde uzlaştıklarını söyledi. 
     AB Troykası ile Dışişleri Bakanlığı AB Dairesi yetkilileri arasındaki görüşmeler öğle yemeğinde de devam edecek. 
     





</TEXT>
</DOC>
