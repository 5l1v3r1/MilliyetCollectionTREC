<DOC>
<DOCNO> 113241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sondun11.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide teröristi Bali saldırısını bir ay önce itiraf etmiş 
</HEADLINE>
<TEXT>

     Alman Stern dergisi, El Kaide örgütünün Endonezya sorumlusu olduğu bildirilen Ömer El Faruk'un 31 , Bali'deki saldırılardan yaklaşık bir ay önce, bombalı saldırılar düzenleyeceklerini itiraf ettiğini yazdı. 
     Haberde, El Faruk'un 5 Haziran'da Endonezya hükümetinin ajanları tarafından Bogor kentindeki bir camide tutuklandığı, üç gün sonra da ABD'ye teslim edildiği belirtildi. 
     Amerikalıların El Faruk'u Afganistan'a götürerek aylarca sorguladıkları, El Faruk'un sonuçta, El Kaide'nin iki elebaşısı olan Ebu Zübeyde ve İbn El Şeyh El Libi'den, Güneydoğu Asya ülkelerinde ABD'nin çıkarlarına karşı saldırılar düzenlenmesi talimatı aldığını itiraf ettiği kaydedildi. 
     Saldırıların özellikle patlayıcı yüklü otomobil ya da kamyonlarla Amerikan büyükelçiliklerine yönelik planlandığını söyleyen El Faruk, tutuklanması durumunda bile eylemleri düzenleyecek "yedek kişilerin" bulunduğunu belirtti. 
     El Faruk'un, 24 Aralık 2000 tarihinde Endonezya'da birçok kiliseye düzenlenen ve 18 kişinin öldüğü saldırıların sorumluluğunu da üstlendiği kaydedildi. 
     





</TEXT>
</DOC>
