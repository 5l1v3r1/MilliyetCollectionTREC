<DOC>
<DOCNO> 117026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sontur38.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'ta yaprak dökümü... Rüştü Kazım Yücelen de çekiliyor 
</HEADLINE>
<TEXT>

     ANAP Genel Sekreteri Rüştü Kazım Yücelen, ANAP Genel Başkanı, Devlet Bakanı ve Başbakan Yardımcısı Mesut Yılmaz ile birlikte siyaseti bırakma kararı aldı. 
     Yılmaz, ANAP Genel Başkanlığı'ndan ve aktif siyasetten ayrılma kararını açıkladığı basın toplantısından önce, bazı Başkanlık Divanı üyeleri ile genel merkezde biraraya geldi. 
     Partisinin ve siyasetin yeniden yapılanması için genel başkanlıktan ve aktif siyasetten ayrılma kararı aldığını başkanlık divanı üyelerine açıklayan Yılmaz'a, üyeler, ''kararı kendi takdirine bıraktıklarını'' söylediler. 
     ANAP Genel Başkan Yardımcısı Sühan Özkan, Yılmaz'ın bu kararına karşı çıkarken, ''Jet Fadıl siyasete atılırken, Mesut Yılmaz siyaseti bırakacak. Bu haksızlık'' değerlendirmesinde bulundu. 
     Toplantıda, ANAP Genel Sekreteri Rüştü Kazım Yücelen de Yılmaz ile birlikte siyaseti bırakma kararını divan üyelerine ve Yılmaz'a aktardı. Yücelen, parti binasında ayrılırken de ''Siyaseti bugünden itibaren bıraktım'' dedi. 
     Yılmaz genel merkezden kardeşi ve MKYK üyesi Turgut Yılmaz ile birlikte ayrıldı. 
     ANAP Genel Merkezi'nin giriş katındaki personelin elini sıkarak vedalaşan Yılmaz'a kapıda partililer ve yöneticiler tarafından sevgi gösterileri bulunuldu ve alkışlarla uğurlandı. Partililerin, seçimlerde alınan sonuç ve Yılmaz'ın siyaseti bırakma kararı alması dolayısıyla üzgün oldukları gözlendi. 
     Öte yandan, önümüzdeki günlerde toplanacak Merkez Karar ve Yönetim Kurulu MKYK olağanüstü kongre kararı alacak. Yılmaz, ANAP'ı olağanüstü kongreye taşıyarak, genel başkanlıktan ve aktif siyasetten ayrılacak. 
     





</TEXT>
</DOC>
