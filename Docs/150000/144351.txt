<DOC>
<DOCNO> 144351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sontur20.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyazıt Meydanı'ndaki savaş karşıtı gösteriye ikinci müdahale... 
</HEADLINE>
<TEXT>

     Beyazıt Meydanı'nda savaş karşıtı gösteri yapmak isteyen grubun polisin müdahalesiyle dağılmasının ardından yeniden toplanıp yürüyen eylemcilere bir kez daha müdahale edildi. 
     Cuma namazının ardından toplu halde Beyazıt Camii'nden çıkan ve Beyazıt Meydanı'nda toplanan 1000-1500 kişilik grup, tekbir getirip savaş karşıtı slogan attı. 
     Irak'ta ve dünyanın diğer yerlerinde ölenler için gıyabi cenaze namazı kılıp dua eden göstericiler, ABD ve İsrail bayraklarını yaktı. 
     Toplu halde, ''küresel intifada'' şeklinde slogan atarak meydandan çıkıp yürümek isteyen gruba, çevrede yoğun güvenlik önlemleri alan Çevik Kuvvet izin vermedi. 
     Grup ile polis arasında itişme yaşanırken, güvenlik güçlerinin üzerine şemsiye gibi bazı malzemelerin atıldığı görüldü. 
     Bunun üzerine polis, göz yaşartıcı gaz da kullanarak gruba müdahale etti. Bu sırada göstericilerin polise taş ve tahta parçaları attıkları görüldü. Müdahale sırasında, bazı polisler ile gazeteciler de gazdan etkilendi. 
     Polisin müdahalesiyle, göstericilerden bir bölümü Beyazıt Tramvay Durağı'na, diğerleri de Sahaflar Çarşısı'na doğru hareketlendi. 
     Sahaflar Çarşısı'nın girişindeki büfelere ait sandalyeleri güvenlik güçlerine fırlatan gruba, polis cop kullanarak müdahaleyi sürdürdü. 
     Bu arada yere yuvarlanan bir polis memuru ile kafasına darbe alan bir başka polisin yara aldığı, gazdan etkilenen bir göstericiye de sağlık müdahalesi yapıldığı görüldü. 
     
     İKİNCİ GÖSTERİ GİRİŞİMİ 
     Müdahale sırasında camiye geri giren bazı göstericiler, daha sonra yeniden Beyazıt Meydanı'nda toplanarak Laleli yönüne doğru slogan atıp yürüyüşe geçti. 
     Kadın ve çocukların da katılımıyla yürüyen yaklaşık 200 kişilik bu grubu polis yeniden müdahale ederek dağıttı. 
     Olay sırasında polis ile göstericiler arasında kovalamaca yaşandığı ve gruptan bazı kişilerin gözaltına alındığı görüldü. 
     





</TEXT>
</DOC>
