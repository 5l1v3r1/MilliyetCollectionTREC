<DOC>
<DOCNO> 108326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sontur09.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times'ın İstanbul'daki seçim yoklaması... 
</HEADLINE>
<TEXT>

     Financial Times gazetesi, İstanbul'da yaptığı yoklamalar sonucunda eğitimli birçok Türk vatandaşının 3 Kasım seçimlerinde stratejik oy kullanarak CHP'yi desteklemelerinin beklendiğini bildirdi. Uluslararası ekonomik çevrelerinin prestijli gazetesi, seçimleri erteleme girişiminin, kızgın olan Türklerden destek görmediğini de savundu. 
     İngiliz gazetesi, halen TBMM'de temsil edilen yedi partiden üçünün, olumsuz kamuoyu yoklamaları üzerine barajı yüzde 5'e indirmek için güçlerini birleştirdiğini belirtti. 
     YTP Genel Başkanı İsmail Cem, barajın düşürülmesinin, birçok oyun laik Türklerin kuşku ile baktıkları AKP'ye gitmesini önleyeceğini savunduğunu kaydeden gazete, buna karşın Cumhurbaşkanı Amhet Necdet Sezer'in birçok seçmenin düşüncesini yansıtırken bu yöndeki çabaların seçimlerin ertelenmesine yönelik olduğunu söylediğine dikkat çekti. 
     Bu arada, Financial Times muhabiri Leyla Boulton, İstanbul'un çeşitli semtlerinde insanların seçimlerde hangi parti için oy kullanacaklarını sordu. Boulton, İstanbul Birinci Bölge'de AKP'nin "karizmatik" olarak nitelendirdiği lideri Tayyip Erdoğan'ın Kemal Derviş ile yarıştığına işaret ederken yaptığı yoklamaların eğitimli birçok Türkün Deniz Baykal'ı sevmemelerine karşın seçimlerde stratejik bir oy kullanarak CHP'yi destekleyeceğini gösterdiğini kaydetti. 
     Boulton, Dalyan semtinde "Seçimler planlandığı gibi yapılacak çünkü Türkiye bir muz cumhuriyeti değildir" diyen bir subayın CHP'ye oy vereceğini bildirdiğine dikkat çekti. 
     Emekli bir yönetici olan Semiha Şahin'in CHP'ye dincilerin iktidara gelmesini önlemek için oy vereceğini söylediğini aktaran Boluton'a göre, kriz sırasında işini kaybeden bankacı Tayfun Özalp da CHP'ye oy vermeyi tercih ettiğini belirtti. 
     Buna karşın, dar gelirlerin yaşadığı Fikirtepe mahallesinde oylar en az üç parti arasında bölünmekle birlikte AKP'nin en popüler parti gibi gözüktüğünü kaydeden Boulton, MHP'nin en en çok tercih edilen ikinci parti olduğuna da dikkat çekti. Bu arada, Boulton, Fikirtepe seçmenlerin kayda değer bir kısmının da Genç Parti için oy kullanabileceklerini söylediklerine işaret ederken, Genç Parti lideri Cem Uzan'ın Motorola ve Nokia'ya olan borçlardan dolay haklarında dava açılan Uzan ailesinin bir mensubu olduğunu anımsattı. Boulton, turizm sektöründe çalışan Fuat Doğan adlı işçinin Cem Uzan için "Hırsız olamaz çünkü parası var" değerlendirmesini yaptığını anlattı. 
     Financial Times muhabiri, ANAP'ı destekleyen pek kimse olmadığını da belirtirken Mesut Yılmaz'ın seçimleri erteletmek için yaptığı son manevranın ardından yüzde 1 oy almasının bile güç olacağı görüşlerine de ver verdi. 
     





</TEXT>
</DOC>
