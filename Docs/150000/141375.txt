<DOC>
<DOCNO> 141375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/ekonomi/eko02.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens’e bağışları da dondurulsun...’ 
</HEADLINE>
<TEXT>

Motorola ve Nokia, Uzan’ın Prens Charles vakfına yaptığı bağışın dondurulmasını istedi 
     NEVSAL ELEVLİ Londra 

     Nokia ve Motorola, kendilerini 2 milyar dolar dolandırmakla suçladıkları Cem Uzan’ın, İngiltere Veliaht Prensi Charles’ın vakfına yaptığı bağışların dondurulmasını istedi. Şirket avukutları, Prince’s Foundation adlı vakıftan, New York’taki davanın sonuçlanmasına kadar, 400 bin sterlin olduğu söylenen bağışın dondurulmasını istedi. Bu talebi doğrulayan vakıf sözcüsü, "Nokia ve Motorola davayı kazanırsa bu bağışı geri vermemezi talep edebilirler" dedi. 
     İngiliz basını, Londra’daki mahkemeye katılmadığı için 15 ay hapis cezası alan Uzan’ın vakfa bağışını skandal olarak nitelemişti. İki yıl önce İngiliz sosyetesine girebilmek için vakfa 400 bin sterlin bağışta bulunan Cem Uzan ve eşi Alara Uzan, Charles - Camilla Parker çiftiyle üç kez yemek yedi. 
     
     Off shore hesaplar kullanıldı 
     Nokia ve Motorola ise Uzanlar’a Telsim’i kurmaları için verdikleri ödünç paranın, Uzanlarca off shore hesaplara aktarıldığını ve kişisel amaçlar için kullanıldığını iddia ediyor. Daily Telegraph gazetesi, bu hesaplardan birinin, Uzanlarca kurulduğu iddia edilen, Hollanda Antilleri’nde kayıtlı "Kingsbury Holding and Investments NV" şirketinde olduğunu belirtti. Bağışın 150 bin sterlininin bu şirket aracılığıyla 22 Aralık 2000’de yapıldığı belirtiliyor. 
     Pricewaterhouse Coopers’ın New York mahkemesine sunduğu raporda Uzanlar’ın, en az 377 milyon sterlini şahsi ve açıklanamayan kaynaklara çevirdiği öne sürülüyor. 
     



 EKONOMİ 























</TEXT>
</DOC>
