<DOC>
<DOCNO> 120397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sondun19.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Torino'da fiat işçilerinin gösterileri sürüyor... 
</HEADLINE>
<TEXT>

     Fiat Oto'nun geçen ay açıkladığı endüstri planına karşı işçilerinin grev ve gösterileri sürüyor. 
     Fiat'ın yeni endüstri planında öngörülen 8 bin 100 geçici işten çıkarma ve kapatılacak fabrikalar konusunda Fiat ile sendikalar ve hükümet arasında halen bir anlaşma sağlanamadı. 
     Milano'daki Malpenda havalanını dün 1 saat ulaşıma kapatan Fiat işçileri, bugün de Torino ve Scilya'daki Termini İmerese fabrikasında gösteri yaptı. 
     Fiat'ın merkezinin bulunduğu Torino'daki fabrikanın işçileri, bugün 4 saatlik greve giderken, katılımın sendikalara göre yüzde 80, Fiat'a göre yüzde 50 civarında olduğu açıklandı. 
     Güvenlik mensuplarının verdikleri bilgiye göre, 70 bin kişinin katıldığı işçilerin yürüyüşüne, Lombardia Bölge Konseyi Başkanı, Vali, sendika liderleri ve muhalefetteki sol ve komünist partilerden bazı parlamenterler de destek verdi. 
     Torino kentindeki birçok dükkan Fiat işçilerine destek olmak amacıyla yerel saatle 10.00'da dükkanlarının ışıklarını söndürme eylemi yaptı. 
     Bu arada durumu halen belli olmayan Sicilya Adası'ndaki Termini İmerese fabrikası, işçiler ve No Global adlı küreselleşme karşıtı 100 kadar kişi tarafından işgal edildi. Sembolik olarak yapılan işgal sonrasında küreselleşme karşıtları Termini İmerese'deki tren istasyonları önünde gösteri yaparak ulaşımı durdurdu. 
     Fiat yönetimi, Fiat Oto'nun endüstri planını görüşmek üzere hükümet temsilcileri ve sendika liderleriyle 25 Kasım Pazartesi günü tekrar masaya oturacak. 
     





</TEXT>
</DOC>
