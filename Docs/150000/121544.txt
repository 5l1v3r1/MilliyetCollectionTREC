<DOC>
<DOCNO> 121544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sondun01.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Eminem'in eski evine 13 milyon dolar önerildi... 
</HEADLINE>
<TEXT>

     İnternetteki en büyük açık artırma sitesi e-Bay aracılığıyla satışa çıkarılan, şarkıcı Eminem'in çocukluğunun geçtiği eve 13 milyon dolar önerildi. 
     Detroit'in banliyösünde bulunan evin 60 yıllık olduğu belirtiliyor. 3 odası ve 2 banyosu bulunan, kısmen döşeli ev internette 100 bin dolardan satışa çıkarılmıştı. Talep edilen fiyatla önerilen fiyat arasında astronomik fark bulunması, e-Bay sitesi yetkililerini harekete geçirdi ve yetkililer, henüz kimliği bilinmeyen alıcıya ''kasten ve bilerek aşırı fiyat önermenin yasaları ihlal olduğu'' uyarısında bulundu. 
     Evi satın almak isteyen Eminem hayranlarının, şimdiye kadar 2 öneri yaptıkları bildiriliyor. 
     Eminem'in meşhur olduktan sonra satın aldığı Sterling Height'teki evi de kısa süre önce e-Bay aracılığıyla satışa çıkarılmış ve 800 bin dolara müşteri bulmuştu. Ancak bu evin 465 metrekare olduğu ve içinde jakuzi, yüzme havuzu ve golf sahası bulunduğu belirtiliyor. 
     Eminem'in albümleri dünya çapında 30 milyon sattı. Kısmen şarkıcının hayatını konu alan ''8 Mile'' adlı film ise oynadığı her yerde büyük hasılat yapıyor. 
     





</TEXT>
</DOC>
