<DOC>
<DOCNO> 120943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/soneko27.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkek giyiminde dünyada ilk 100'e giren Türk 
</HEADLINE>
<TEXT>

     Dünya markası olma yolunda ilerleyen Mavi Jeans'ın ABD'deki şirketi Mavi Amerika'nın Başkanı Ersin Akarlılar, ABD'de ''Erkek giyiminde en güçlü 100 kişi'' arasında gösterildi. 
     Amerika'nın önde gelen haftalık erkek moda dergisi DNR'ın bu yıl ikincisini gerçekleştirdiği ''Erkek Giyiminde En Güçlü 100 Kişi'' arasında yer alan Akarlılar'ın bu başarısının, Mavi Jeans'ın çok kısa bir sürede en popüler markalar arasına girmesinden kaynaklandığı bildirildi. 
     Mavi Jeans'dan yapılan açıklamaya göre, listede yer alan kişiler, yarattıkları güçlü markanın yüksek satış rakamlarını yakalaması, kültürel eğilimleri etkilemesi ve medyanın dikkatini çekebilme becerisi gibi kriterlerle değerlendirildi. 
     Ralph Lauren, Calvin Klein, Donatelle Versace, Giorgio Armani, Zegna gibi birçok tanınmış ismin yer aldığı listeye giren tek Türk olan Ersin Akarlılar'ın, New York Union Square'de açacağı Mavi Jeans mağazasıyla dikkatleri daha fazla üstüne çekeceği belirtildi. 
     





</TEXT>
</DOC>
