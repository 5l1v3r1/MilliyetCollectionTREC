<DOC>
<DOCNO> 133210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/spor/spo02.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
REBROV FIRTINASI 
</HEADLINE>
<TEXT>

Sarı - Lacivertli takımın büyük uğraşlar sonucu renklerine bağladığı Ukraynalı yıldız dün İstanbul’a geldi, taraftarların sevgi selinde boğuldu, çıktığı ilk idmanda coştu 
     HÜSEYİN YAVUZ 

     Acar karşıladı 
     FENERBAHÇE’NİN büyük uğraşlar sonucu anlaşmaya vardığı Ukraynalı yıldız Sergei Rebrov dün İstanbul’a geldi. Menajeri Varga Galdor ile birlikte İstanbul’a gelen Rebrov’u Sarı - Lacivertli kulübün Dış İlişkiler Koordinatörü Turgut Acar çiçeklerle karşıladı. Fenerbahçeli taraftarlar da Ukraynalı oyuncuya büyük sevgi gösterisinde bulunurken, Galatasaray’a transfer olan Revivo’ya tepkilerini yine sürdürdüler. 
     
     İmza pazartesi 
     İNGİLTERE Premier Ligi takımlarından Tottenham Hotspur’dan 1.5 yıllığına kiralanan ve Fenerbahçe lehine satın alma opsiyonlu olarak anlaşılan Rebrov’un bu sabah sağlık kontrolünden geçeceği, yarın da sözleşme imzalayacağı ifade edildi. Ukraynalı oyuncu havalimanında yaptığı açıklamada "Çok mutluyum. Fenerbahçe’ye gelmeyi uzun süredir istiyordum. Bu yıl şampiyon olacağımıza inanıyorum" diye konuştu. 
     
     Hayran bıraktı 
     2000 yılında Dünya’nın en pahalı oyuncularında biri olan ve Tottenham’a 11 milyon paunda giden Rebrov, ayağının tozuyla akşam yapılan antrenmana katıldı. Basına kapalı çalışmada Ukraynalı yıldız takım arkadaşlarını kendisine hayran bıraktı. Müthiş hızı, adam eksilten tekniği ve presiyle tüm dikkatleri üzerine çeken Rebrov için Fatih ve Mustafa Doğan "Şutlarıyla kaleyi dövdü" diye konuştular. 
     
Kemal Fener’deBaşkan Aziz Yıldırım dün Gaziantepspor Başkanı Celal Doğan’ı ikna etti, genç oyuncunun hafta başında imza atacağı belirtildi 
     YALÇIN TÜRK 

     Telefon görüşmesi 
     TRANSFERDE hız kesmeyen Fenerbahçe, Rebrov’dan sonra Gaziantepsporlu Kemal’in de işini bitirdi. Başkan Aziz Yıldırım dünkü divan toplantısı sonrası Celal Doğan’ı telefonla arayarak, bonservis konusunda kolaylık istedi. Doğan’ın uzun bir görüşme sonrası ikna olduğu ve Kemal konusunda tüm pürüzlerin giderildiği öğrenildi. 
     
     Takıma katılacak 
     KEMAL’İN 2.5 milyon dolarlık bonservisini aşağıya çeken Fenerbahçe, bu oyuncuyla hafta başında sözleşme imzalayacak. Futbol Şube Sorumlusu Sadettin Saran’ın dün akşam İstanbul’a gelen Celal Doğan ile görüşerek ödeme planını belirleyeceği ifade edildi. Ümit Milli Takım kampında bulanan Kemal de daha sonra takıma katılacak. 
     



 SPOR 



























</TEXT>
</DOC>
