<DOC>
<DOCNO> 123046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sontur31.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğlunu öldüren alkollü baba, tutuksuz yargılanacak... 
</HEADLINE>
<TEXT>

     Gaziantep'te, dün akşam alkollü olarak eve gelen ve 10 yaşındaki oğlunun ölümüne, kayınbiraderinin yaralanmasına yol açan baba, tutuksuz yargılanmak üzere serbest bırakıldı. 
     Asayiş Şubesi Cinayet Bürosu ekiplerince sorgulanan Adem Sofuoğlu, sorgusunun ardından adliyeye götürüldü. Emniyet Müdürlüğü'nden çıkarılırken, akşam eve geldiğinde, çevreden silah sesleri gelince heyecana kapılarak ateş ettiğini söyledi. 
     Silahın içinde mermi kaldığını fark etmediğini anlatan Sofuoğlu, öldüğünden haberi olmadığı ve kendisine ''hastanede yattığı'' söylenen oğlu Müslüm'ü görmek için polislerden yardım istedi. 
     ''Oğlumu göreyim, ondan sonra beni mahkemeye götürün. Oğlumu göreyim, isterseniz kafama sıkın, beni idam edin'' diye ağlayan ve götürüldüğü mahkemece tutuksuz yargılanmak üzere serbest bırakılan Adem Sofuoğlu'nun bir de kızı bulunduğu öğrenildi. 
     
     OLAY 
     Barış Mahallesi Tahaoğlu Sokak'taki evine dün akşam alkollü olarak gelen Adem Sofuoğlu 30 , dışarıdan çocukların maytap patlatmasına sinirlenerek, pompalı tüfeğiyle dışarıya ateş etmişti. 
     Tüfekteki mermilerin bittiğini düşünerek odaya giren Adem Sofuoğlu, alkolün de etkisiyle farkında olmadan tetiğe dokununca, 10 yaşındaki oğlu Müslüm'ün ölümüne, oğlu ile yaşıt kayınbiraderi Halil İbrahim Doğan'ın yaralanmasına yol açtıktan sonra kaçmıştı. 
     Yakınlarınca hastaneye ölü olarak getirilen Müslüm Sofuoğlu'nun ölümünü araştıran polise, anne Selma Sofuoğlu, oynaması için tüfeği oğluna verdiğini ve bu olayın meydana geldiğini söylemişti. 
     Annenin ifadesini çelişkili ve yetersiz gören polis, soruşturmayı derinleştirince, tüfeğin, Adem Sofuoğlu tarafından kaza sonucu ateşlendiğini belirlemiş ve Adem Sofuoğlu'nu gözaltına almıştı. 
     





</TEXT>
</DOC>
