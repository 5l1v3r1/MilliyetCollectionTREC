<DOC>
<DOCNO> 131852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/sontur02.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebze fiyatlarının pahalı olduğu Doğu'da, yabani ot kullanımı arttı 
</HEADLINE>
<TEXT>

     Doğu Anadolu Bölgesi'nde, sebze fiyatlarının pahalı olması nedeniyle besin kaynağı olarak yabancı ot kullanımının arttığı belirtildi. 
     Atatürk Üniversitesi A.Ü Ziraat Fakültesi Bitki Koruma Bölümü Öğretim Üyesi Doç. Dr. Hüseyin Zengin, bölgede, yabancı otlar ve besin olarak kullanımı ile ilgili yaptığı araştırma sonuçlarını açıkladı. 
     Zengin, bölgede sebze fiyatlarının diğer bölgelere oranla pahalı olmasının, yöre insanını, doğada yetişen yabani bitkileri sebze olarak değerlendirmeye yönlendirdiğini söyledi. 
     Çeşitli yöresel bitkilerin kullanımının, geçmişten günümüze kadar süregeldiğini anımsatan Zengin, bu bitkilerin mineraller, vitaminler ve temel yağ asitlerini içermesi nedeniyle insan beslenmesinde büyük öneme sahip olduğunu dile getirdi. 
     Sebze olarak tüketilen yabancı otlardan bazılarının besin değerlerinin, kültür bitkilerinden daha fazla olduğunu olduğunu kaydeden Zengin, bu nedenle insan beslenmesinde değerlendirilen yöresel bitkilerin belirlenmesinin ve tanıtılmasının faydalı olacağını ifade etti. 
     
     YABANİ VİAGRA, ''KEDİ CIRNAĞI OTU'' 
     Dünyada bir milyona yakın bitki türünün bulunduğunu, ancak bunların yarısının tanımlanıp, isimlendirildiğini belirten Zengin, günümüzde 10 bin bitki türünün gıda olarak kullanıldığının bilindiğini söyledi. 
     Tüketilen her yabani bitkinin sağlık açısından farklı yararlarının bulunduğunu anlatan Zengin, ''Örneğin, yörede kedi cırnağı adıyla bilinen yabani ot, insanlarda cinsel gücü artırıcı etkiye sahip. Ayrıca önemli bir ihraç kaynağı. Türkiye'de az tüketilen bu bitki, salamura haline getirilerek, yabancı ülkelere ihraç ediliyor. Türkiye'den giden bu bitki, yabancı ülkelerde genellikle bir şişesi 4 dolar karşılığında satılıyor. Yani onlar, bizden önce keşfetmişler kedi cırnağını otunun önemini...'' diye konuştu. 
     Bunun yanında içinde antikanserojen madde bulunduran ısırgan otunu da örnek veren Zengin, bu otun, bazı şampuan reklamlarında da kullanılan Pro Vitamin B5 içerdiğini, suyu ile yıkanılan saçların dökülme oranının azaldığını söyledi. 
     Zengin, Erzurum ve yöresinde yaklaşık 30 adet değişik yabani bitkinin sıkça besin kaynağı olarak kullanıldığını kaydetti. 
     





</TEXT>
</DOC>
