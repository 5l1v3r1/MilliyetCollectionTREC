<DOC>
<DOCNO> 105521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sonspo07.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, kalesinde geçit vermiyor, bir de gol atabilse 
</HEADLINE>
<TEXT>

     Birinci Süper Futbol Ligi'nde ilk 4 haftada 5 puan toplayabilen Trabzonspor, kalesinde ise rakiplerine kolay kolay geçit vermiyor. 
     Bordo-mavililer, ligde yaptığı 4 karşılaşmanın 3'ünde rakiplerine gol şansı vermedi. Fenerbahçe ve Altay ile sahasında 0-0 berabere kalan Trabzonspor, Elazığspor'a deplasmanda 2-0 yenilirken, Adanaspor'u ise deplasmanda 1-0 yendi. 
     2 golle, ligde 1 maç eksiği bulunan Fenerbahçe ile birlikte ligin en az gol yiyen takımı olan Trabzonspor, ilk 4 haftalara bakıldığında 7 sezon içinde en az golü kalesinde gören takım oldu. 
     
     SON 7 SEZON 
     Trabzonspor'un son 7 sezonun ilk 4 haftasına bakılarak yapılan araştırmada, yediği goller şöyle 
     1996-97 4 gol 
     1997-98 4 gol 
     1998-99 4 gol 
     1999-2000 3 gol 
     2000-2001 4 gol 
     2001-2002 5 gol 
     2002-2003 2 gol 
     Karadeniz ekibi, 1995-96 sezonun ilk 4 haftasında da kalesinde 2 gol görmüştü. 
     
     KALECİ ANTRENÖRÜ CİHAN'IN GÖRÜŞLERİ 
     Trabzonspor'un kaleci antrenörü Hamit Cihan, bordo-mavili takımın 4 maçta kalesini koruyan Petkoviç'in tam kapasiteyle henüz oynamadığını söyledi. 
     Cihan, Petkoviç'in yabancı bir ülkeden geldiğini ve uyum süreci yaşadığını da ifade ederek, ''Saha dışında da kendisiyle Türkçe çalışıyoruz. Bu konuda Somers'in da yardımını görüyor. Kısa sürede yapabileceğimiz şeyleri Petkoviç ile yaptık. Ancak uzun zaman içinde gerçekleşebilecek çalışmaları yapmamız için zamana ihtiyacımız var. Bu nedenle şu an tam kapasiteyle oynayamıyor'' diye konuştu. 
     Takımın gol yememesinde tüm oyuncuların önemli bir etken olduğunu da kaydeden Cihan, ''İlk 4 haftayı 2 gol yiyerek iyi bir biçimde geçirdiğimize inanıyoruz. Petkoviç gibi 3 tane daha pırıl pırıl kalecimiz var. Onlar da şans bulmaları durumunda kendilerini gösterecektir'' dedi. 
     





</TEXT>
</DOC>
