<DOC>
<DOCNO> 106826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sontur20.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Genel Başkan Yardımcısı "Türkiye seçime hazır değil" 
</HEADLINE>
<TEXT>

     ANAP Genel Başkan Yardımcısı Cengiz Altınkaya, hükümetin bu aşamaya gelmesinden MHP'yi sorumlu tuttu. 
     Altınkaya, bunun seçimlerin ertelenmesini gündeme getireceğini de belirtirken, Türkiye'nin seçime hazır olmadığını görüşünü savundu. 
     Cengiz Altınkaya, gazetecilerin Mesut Yılmaz'ın Başbakan Ecevit'ten hükümetten çekilmesini isteyip istemeyeceğine ilişkin bir soru üzerine, "Böyle bir günde bu ziyaretten bu anlaşılır" dedi. Altınkaya, ANAP'ın SP'nin gensorusuna destek verip vermeyeceğine ilişkin bir soru üzerine de, "Bu meşruiyet içerisinde olur" karşılığını verdi. Altınkaya, Başbakan Ecevit'in hükümetten çekilmemesi durumunda da, meşru olmayan hiç birşeye katılmayacaklarını söyledi. 
     Altınkaya, hükümetin bu aşamaya gelmesinden MHP'yi sorumlu tutarken, "MHP, Türkiye'de 40 yıllık süredir devam eden olayda, Meclis'te çoğunlukla kabul edilmiş yasaları mahkemeye taşımasaydı, bugün bu gelişme olmayacaktı. Bu girişimi başlatan MHP'dir. Tam seçime giderken AB yasalarını uygulatmayacağını söyleyerek, seçimlere gitseydi daha doğru olmaz mıydı Ne uygularız, ne uygulatırız deseydi daha doğru olurdu" diye konuştu. 
     ANAP'lı Altınkaya, bunun seçimin ertelenmesine de neden olabileceğini ifade ederken, Türkiye'nin 3 Kasım erken seçimlerine, ekonomik ve psikolojik olarak hazır olmadığı görüşünü savundu. Altınkaya, Türkiye'nin seçimlere sorumsuz bir davranışla sürüklendiğini belirterek, "Neredeyse toplum seçim yapılmayacak noktasına kadar gelmiştir. Dolayısıyla hiçbirşey artık sürpriz değil. Seçim olur ama tarihi derseniz şimdilik 3 Kasım. Topluma ters birşey yapmayız" diye konuştu. 
     Altınkaya, DYP Genel Başkanı Tansu Çiller başkanlığında yeni bir hükümete destek verip vermeyeceklerine ilişkin bir soru üzerine de, tarih değişse de Türkiye'nin seçim sürecinden çıkamayacağını, hükümet değişikliğinin ise ancak seçim yasalarını değiştirecek bir süreç tanıyabileceğini ifade etti. 
     





</TEXT>
</DOC>
