<DOC>
<DOCNO> 103018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/ekonomi/eko05.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek fiyata karşı buğday ithalatı başlıyor 
</HEADLINE>
<TEXT>

Toprak Mahsülleri Ofisi, buğday fiyatının, aralık ayı için açıkladığı satış fiyatının üzerine çıkmasıyla ithalat kararı aldı 
     Ekmeklik buğdayın fiyatının, Toprak Mahsulleri Ofisi’nin TMO aralık ayı için açıkladığı satış fiyatının da üzerine çıkması sonucu, TMO, buğday ithalatına karar verdi. Ofis, AB ile yapılan tarım anlaşması kapsamında, tarife kontenjanı çerçevesinde, 300 bin ton buğday ithalatı için DTM’ye başvurdu. 
     AB’den 200 bin ton makarnalık, 100 bin ton da ekmeklik buğday gümrüksüz ithal edilebilecek. Yetkililer, ithalatın, üreticinin elindeki buğdayı piyasaya çıkarması açısından bir adım olacağını dile getirdiler. Bu arada Tarım ve Köyişleri Bakanlığı, ekmeklik buğdaydaki fiyat artışı sorununu görüşmek üzere, ilgili sektör temsilcilerini, bugün toplantıya çağırdı. 
     TMO yapılacak toplantıya, önemli miktarda hububatın işlem gördüğü borsaların yöneticileri, Un Sanayicileri Derneği, Makarna Sanayicileri Derneği ve Türkiye Fırıncılar Federasyonu’ndan temsilciler davet edildi. 
     
     Önlemler görüşülecek 
     Toplantıda, hububat piyasasındaki gelişmeler ve alınabilecek önlemler görüşülecek. 
     Hububatta fiyat artışı beklentisine giren üreticilerin piyasaya yeterli miktarda ürün çıkarmaması nedeniyle, son dönemlerde ekmeklik buğday fiyatları hızla artmış, makarnalık buğdayın üzerine çıkmıştı. Haziran’da üreticiden kilogramı 220 - 225 bin liradan çıkan buğday fiyatı yüzde 70 ile yüzde 80 arasında artarak 350-410 bin aralığına oturmuştu. 
     



 EKONOMİ 






















</TEXT>
</DOC>
