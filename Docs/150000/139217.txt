<DOC>
<DOCNO> 139217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sonspo16.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor'da, Fenerbahçe maçı hazırlıkları... 
</HEADLINE>
<TEXT>

     Malatyaspor, Fenerbahçe ile 28 Şubat Cuma günü yapacağı maçın hazırlıklarını İstanbul'da sürdürüyor. 
     Kulüp basın sözcüsü Ali Cengiz, yaptığı açıklamada, olumsuz hava koşulları yüzünden geçen hafta yaşadıkları sıkıntıların ardından Galatasaray ile yaptıkları maçta iyi bir mücadele ortaya koyduklarını, ancak sahadan puansız ayrıldıklarını hatırlattı. 
     Mutlaka puanla ayrılmak istedikleri bir maçtan puan alamamanın üzüntüsünü yaşadıklarını ifade eden Cengiz, şöyle konuştu 
     ''Galatasaray maçının üzüntüsünü yaşıyoruz. Ancak bunu unutup Fenerbahçe ile yapacağımız maçı düşünmek zorundayız. Çalışmalarımızı İstanbul'da sürdürüyoruz. Fenerbahçe maçı da zorlu geçecek. Rakibimiz şampiyonluk yarışından daha fazla kopmamak için bizimle oynayacağı maçtan mutlak 3 puanla ayrılmak isteyecek. Üstelik rakibimiz geçen haftayı maç yapmadan geçirdi ve maça daha dinlenmiş olarak çıkacak. Ancak, bizde bu maçtan mutlak puan veya puanlarla ayrılmak istiyoruz.'' Cengiz, Malatyaspor'un zorlu bir maç trafiğinden geçmekte olduğunu, bu maçlardan iyi sonuçlar almak istediklerini belirterek, ''Puan cetvelindeki yerimizi korumak veya daha üst sıralara çıkmak istiyoruz. Bunu da gerçekleştirecek güce sahibiz'' dedi. 
     Takımda sakatlığı süren Timuçin'in Fenerbahçe maçında da görev alamayacağını ifade eden Cengiz, Ayman'ın durumunun ise, maç günü kesinlik kazanacağını kaydetti. 
     





</TEXT>
</DOC>
