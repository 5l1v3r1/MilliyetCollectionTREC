<DOC>
<DOCNO> 109931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/sontur07.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur, enflasyon farkını da istiyor... 
</HEADLINE>
<TEXT>

     Bağımsız Kamu Görevlileri Sendikaları Konfederasyonu BASK tarafından Başbakan Bülent Ecevit'e bir mektup gönderilerek, memurlara brüt 100 milyon liralık seyyanen zammın yanı sıra, enflasyon farkının da ödenmesi istendi. 
     BASK Genel Başkanı Resul Akay imzasıyla Başbakan Bülent Ecevit'e gönderilen mektupta, 2002 yılı bütçe kanunun 41. maddesi uyarınca memur maaş artışlarının gerçekleşen enflasyon oranının altında kalması halinde, enflasyon farkının 2 puan refah pay ile birlikte takip eden ayın 15'inde memur maaşlarına yansıtılmasının öngörüldüğü belirtildi. 
     Bu uygulamanın 2000 ve 2001 yıllarında Aralık ayları hariç düzenli bir şekilde gerçekleştirildiği anımsatılan mektupta, aynı uygulamanın 2002 yılının birinci altı ayında da sürdürüldüğü kaydedildi. 
     Memur sendikaları ile yürütülen toplu görüşmeler sonucu enflasyon farkı ödenmesi uygulamasından vazgeçildiği, bunun yerine tüm kamu görevlilerine seyyanen brüt 100 milyon lira maaş artışı yapılması için Bakanlar Kurulu'nun karar aldığının kamuoyuna açıklandığı belirtilen mektupta, hükümetin 2002 yılı TÜFE enflasyon hedefini yüzde 35 olarak açıkladığı vurgulandı. 
     Mektupta, olası Irak operasyonu nedeniyle hızla artan ham petrol fiyatları ve 3 Kasım'da yapılacak erken seçim nedeniyle öngörülen yüzde 35'lik enflasyon hedefinde sapma olacağına ilişkin değerlendirmelerin son günlerde gerek yurtiçi, gerekse yurtdışı finans kuruluşlarınca sıkça yapıldığı kaydedilerek, memur maaşlarına yapılan brüt 100 milyon liralık seyyanen zammın yetersiz olacağı görüşü savunuldu. 
     BASK mektubunda kamu çalışanlarının mağdur olmaması için 2002 yılı bütçe yasasının 41'nci maddesi uyarınca, memur maaşlarına yılın ikinci yarısında da enflasyon farkının yansıtılması gerektiği kaydedildi. 
     





</TEXT>
</DOC>
