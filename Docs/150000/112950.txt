<DOC>
<DOCNO> 112950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sontur14.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörist saldırı nedeniyle Bali rezervasyonlarına iptal 
</HEADLINE>
<TEXT>

     Endonezya'nın turistik Bali adasında hafta sonu meydana gelen ve 188 kişinin öldüğü saldırılar nedeniyle bu ülkeye tur düzenleyen seyahat şirketlerine rezervasyon iptalleri gelmeye başladı. 
     Asya Tur Genel Müdür Yardımcısı Gürol Tüfekçi, Bali'deki patlamalar sırasında kendi şirketleriyle giden 15 kişilik bir Türk turist grubunun da adada olduğunu, ancak hiç birine bir şey olmadığını söyledi. 
     Patlamaların ardından 29 Ekim için planlanan tur programına yapılan rezervasyonların iptal edilmeye başladığını belirten Tüfekçi, "Olaylar devam ederse biz de turu iptal edeceğiz. Bu tarihlerde kimsenin Bali'ye gideceğini sanmıyorum" dedi. 
     Bali turları için yaptırdıkları rezervasyonları iptal ettirenlerin Uzakdoğu'daki başka ülkelere yöneldiklerini kaydeden Tüfekçi, talep olursa Bali turlarına devam edeceklerini bildirdi. 
     ETS Uzakdoğu Departman Sorumlusu Barış Özüren ise patlamaların ardından bugün Bali turlarına rezervasyon iptalleri gelmeye başladığını söyledi. 
     Bali'ye salı, çarşamba ve Perşembe olmak üzere haftada üç gün tur düzenlediklerini anlatan Özüren, 24 ve 29 Ekim için düzenlenen turlara şimdiden 6 iptal geldiğini belirterek "Bali'ye genelde balayı çiftleri gidiyor. Zaten çok fazla rezervasyon yoktu, olanlar da iptal edilmeye başladı" diye konuştu. 
     DETUR Acentalar Şatış Sorumlusu Ali Yılmaz ise Bali'nin turizm sezonunun henüz başlangıcı olduğunu belirterek, kendilerine fazla rezervasyon yaptırılmadığını söyledi. 
     Bali'deki olayların turizmi olumsuz yönde etkileyebileceği endişesiyle bu ülkenin turizme yönelik büyük promosyonlar yapabileceğini ifade eden Yılmaz, Türk turistlerin de bu fırsatı kaçırmayacaklarını ve olaylar yatışınca Bali turlarının yeniden hareketleneceğine inandığını belirtti. 

     
</TEXT>
</DOC>
