<DOC>
<DOCNO> 127699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/siyaset/siy08.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Martta sonuca ulaşırız... 
</HEADLINE>
<TEXT>

Müzakereler için 28 Şubat’ın son tarih olmadığının Annan tarafından da dile getirildiğini belirten Denktaş, en geç martta sonuca ulaşmayı umduklarını bildirdi 
     ANKARA Milliyet 

     KKTC Cumhurbaşkanı Rauf Denktaş, Kıbrıs sorununun Türkiye’nin AB üyeliğine engel olmadığını belirterek, "Kıbrıs meselesi Denktaş meselesi, Denktaş siyaseti değildir" dedi. 
     Tedavisi nedeniyle bir süredir Ankara’da bulunan Denktaş, Türkiye’den ayrılmadan önce yaptığı açıklamada, yıllarca Türkiye’nin ve KKTC’nin, "Kıbrıs, Türkiye’nin AB üyeliği için engeldir" görüşüyle baskı altında tutulduğunu kaydetti. 
     "Başka devletlerin kendi çıkarları, hesapları, nedenleri var" diyen Denktaş, Güney Kıbrıs Rum yönetimini "Kıbrıs Cumhuriyeti" makamını zorla işgal etmekle suçlarken, Rumlar’ın bundan sonraki amaçlarının, Kıbrıs Türkleri’ni "azınlık" olarak kabul ettirmek olduğunu söyledi. 
     BM Genel Sekreteri Kofi Annan’ın planı dahil önlerine istenmeyen haritalar konulduğunu belirten Denktaş, bu haritaların ortadan kalkması için uğraşmaya devam edeceklerini, haritaların hayata geçirilmesinin 60 bin Rum’un KKTC topraklarına gelmesi anlamı taşıyacağını ifade etti. 
     
     Müzakereye açığız 
     28 Şubat’ın kesin bir son tarih olmadığının Annan tarafından da dile getirildiğini hatırlatan Denktaş, en geç martta sonuca ulaşmayı umduklarını bildirdi. Türk tarafının BM planını müzakere etmeye hazır olduğunu açıklayan Denktaş, KKTC’de düzenlenen protesto gösterilerine de değinerek, "Gösterilere katılanlar zenginlik, refah ve barış istiyor, ancak barışın şartlarını belirtmiyor. Siyasi partileri bir araya getireceğim ve konuyu tüm boyutlarıyla ele alacağız" dedi. 
     



 SİYASET 

















</TEXT>
</DOC>
