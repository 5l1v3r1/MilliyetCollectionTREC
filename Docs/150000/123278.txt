<DOC>
<DOCNO> 123278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/spor/yguven.html </URL>
<DATE> 2002/12/08/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Neresi doğru ki 
</HEADLINE>
<TEXT>

     Fenerbahçe’yi bu durumlara düşürmeye kimsenin hakkı yok. Ne Lorant’ın, ne onun arkasındaki kravatlıların, ne de sahada itişip kakışarak oynar gibi yapan ulusal ve uluslararası kahramanların. 
     Her şartta, faturanın adresi belli olan Fenerbahçe’de Lorant’ın günah keçiliğini sonuna kadar kullanan futbolcular, Diyarbakır Atatürk Stadı’nda kavga etmek için artık soyunma odasına bile gerek duymadılar. 
     İlk golün gizli kahramanı Ceyhun, orta sahada topu ayağından kaçırdığında arkadaşlarına bağırıp çağırırken, Fenerbahçe’nin ilginç kalecisi Oğuz, çaprazdan gelen topu içeri alarak ilk golü yiyordu. Sonraki dakikalarda ayağındaki topla kalabalıklara dalmayı meziyet sanan Ceyhun’a bağıran ise Ortega’ydı. Hocayı fırçalayan Ortega, Ceyhun’dan mı korkacaktı Fatih Akyel ise Revivo’yu kibarlık edip, soyunma odasından benzettikten sonra kafayı Steviç’e takmıştı. Alenen itip, kakıyordu takım arkadaşını sahanın ortasında. İşin en kötü tarafı nedir biliyor musunuz, itip kakanlar, bağırıp çağıranlar da haklıydı. 
     Oysa altı üstü bir deplasman maçıydı bu. Süper Lig’de zirve yarışının ortağı Fenerbahçe, gidecek Diyarbakır’dan puan almaya çalışacaktı. Ama o da ne Sıradan bir lig maçı bırakın takımı, Fenerbahçe gibi dev bir camianın kaderini yazacak 90 dakika olup çıkmıştı. Daha uçağa binmeden başlayan istifalar artabilir, İstanbul’daki gerilimli Diyarbakır karşılaşmasının tribün misillemesi sevimsiz olaylar yaratabilirdi. Kaldı ki, öyle oldu. Diyarbakır’da olağan hale geçilmişti, ama olağanüstü hallerdeki Fenerbahçe berbat durumdaydı. Mustafa Denizli’nin biletinin kesen Diyarbakırspor, Fenerbahçe’de teknik kadroyu yeniden yapılandırabilirdi. Maçtan başka herşey çok önemliydi bu deplasmanda. Ve korkulanlar tek tek başa geldi. Benim aklımı başıma Atatürk Stadı’nın önündeki Tekel bayii getirdi "Sizi 2 - 1 yeneceğiz" dedi. Dehşetle irkildim. O ana kadar maçın skorunu aklıma bile getirmemiştim. 
     Fakat Fenerbahçeliler’in aklını başına getirmek kolay olmadı. Kendisi belli başına bir taktik hata olan Lorant, geriye dönük oyna emriyle Tuncay’ı bitirmiş, adeta özellikle oynamayan Ortega ve tribünlerin ezdiği genç Serhat yalnızlığa terk edilmişti. Son 20 dakika içinde Revivo ile Ortega ikilisini aynı takıma sığdıramayan zihniyet, her ikisini çift santrfor yapmıştı. Sonuç malum. Bir değil, birçok kişinin oyuncağı olan Fenerbahçe, silindi gitti Diyarbakır’da. Hata neredeydi diyenlere şunu söyleyelim Neresi doğru ki 
     



 SPOR 






























</TEXT>
</DOC>
