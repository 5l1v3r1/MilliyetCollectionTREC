<DOC>
<DOCNO> 138730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/soneko05.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova ve Kepez Elektrik'e bir uyarı daha... 
</HEADLINE>
<TEXT>

     Enerji ve Tabii Kaynaklar Bakanlığı, keşide edilen ihtarnameler çerçevesinde Çukurova Elektrik ve Kepez Elektrik'in iletim tesislerinin 28 Şubat saat 24.00'e kadar TEIAS'a devrinin gerçekleştirilmesini istedi, aksi takdirde ihtarnamelerin gereği olan işlemin yapılacağını açıkladı. 
     Enerji ve Tabii Kaynaklar Bakanlığı Enerji İşleri Genel Müdürü Selahattin Çimen imzasıyla Borsa'ya gönderilen açıklamada, Çukurova Elektrik ve Kepez tarafından İMKB'ye 19 Şubat'ta gönderilen yazıdaki iddialara yanıt verildi. 
     Bakanlıkça keşide edilen 10 Şubat tarihli ihtarnameler üzerine Borsa'ya gönderilen şirket yazılarında, Bakanlığa yönelik hukuki dayanağı olmayan iddialarda bulunulduğu belirtilen açıklamada, şirketlerce 4628 sayılı Kanun ve Enerji Piyasası Düzenleme Kurumu tarafından yayınlanmış olan ''Elektrik Piyasasında Birden Fazla Piyasa Faaliyetini Sürdürmekte Olan Tüzel Kişilerin Mevcut Sözleşmelerinde Yapılacak Tadillere ve İletim Faaliyeti ile Vazgeçilen Faaliyetlerin Devrine İlişkin Yönetmelik'' gereklerinin yerine getirilmesinden ısrarla kaçınılmış olması ve iki kez bu konuda toplantıya çağrılmış olmalarına rağmen toplantılara katılmamış olmaları nedenleriyle ilgili şirketlere ihtarname keşide edildiği kaydedildi. 
     İhtarnamelerde, şirketlerle Bakanlık arasında imzalanmış bulunan sözleşme hükümleri gereğince, 4628 sayılı Kanuna ve bu Kanuna dayalı olarak Enerji Piyasası Düzenleme Kurumu tarafından yayımlanan ilgili yönetmeliğe uyulması ve bunlardan kaynaklanan yükümlülüklerin ifasının istendiği, aksi takdirde Bakanlığın sözleşmelerden doğan haklarının kullanılacağının bildirildiği vurgulanarak, devamla şöyle denildi 
     ''Halen her iki şirket tarafından işletilmekte olan tüm tesislerin mülkiyetinin kamuya ait olduğu tartışmadan varestedir. İMKB'ye yapılan 19 Şubat 2003 tarihli şirket açıklamalarında, devir işlemlerinin şirket haklarının korunmadan yapılacağı anlamına gelen iddia ve ifadeler yer almakta ise de, Bakanlığımız ve TEIAS'ın bu konu ile ilgili olarak iddiaları doğrulayacak herhangi bir yazışma ya da beyanı bulunmamaktadır. 
     Bakanlığımızca keşide edilen ihtarnamelerde, 4628 sayılı Kanun ve ilgili yönetmelik hükümleri çerçevesinde 28 Şubat 2003 günü saat 24.00'e kadar iletim tesislerinin devrinin yapılması ihtar edilmiş olup, devrin gerçekleşmesini takiben yapılacak tespitleri müteakip, 4628 sayılı Kanunun geçici 3'üncü maddesi ve ilgili yönetmelik hükümleri gereğince tarafların haklarının dikkate alınacağı tabiidir.'' 
     
     ''BAKANLIĞIMIZ DİYALOGA AÇIK'' 
     Tarafların daha önce iki kez toplantıya çağrılmasında da hedeflendiği üzere, ihtarnamelere konu haklar saklı kalmak ve bu çerçevede devir işleminin en geç 28 Şubat 2003 tarihinde yapılması esas alınmak kayıt ve şartıyla, Bakanlığın devir sürecine ilişkin olarak ihtiyaç duyulabilecek diyaloga açık olduğu ifade edilen açıklamada, şirketlerin ihtarnamelerin gereğini yerine getirerek 4628 sayılı Kanun ve Enerji Piyasası Düzenleme Kurumu EPDK tarafından yayımlanan yönetmelik hükümlerine uygun hareket etmeleri durumunda, iletim tesislerinin TEIAS'a devrini takiben tarafların haklarının, Bakanlık, TEIAS ve şirketlerin yetkili elemanlarının katılımıyla oluşturulacak devir heyetinin tespitlerine dayalı olarak belirleneceği vurgulandı. 
     Bakanlık açıklamasında, imtiyaz sözleşmelerinin tadiline ilişkin olarak ise 4628 sayılı Kanun ve EPDK tarafından yayımlanan yönetmelik hükümleri çerçevesinde EPDK tarafından belirlenecek esaslar dahilinde hareket edileceği kaydedilerek, ''Ancak, yukarıda da belirtildiği üzere, Bakanlığımızca şirketlere keşide edilen ihtarnameler çerçevesinde, iletim tesislerinin 28 Şubat 2003 günü saat 24.00'e kadar TEIAS'a devrinin gerçekleştirilmesi esas olup, aksi takdirde 10 Şubat 2003 tarih, 3470 ve 3471 yevmiye sayılı ihtarnamelerin gereği olan işlem tesis edilecektir'' denildi. 
     





</TEXT>
</DOC>
