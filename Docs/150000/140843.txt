<DOC>
<DOCNO> 140843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sontur06.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolay içiliyor, zor atılıyor... 
</HEADLINE>
<TEXT>

p    Bazen keyif almak bazen de stres atmak için başvurulan alkollü içkilerin kandan atılmasının oldukça uzun sürdüğü, üç büyük biranın kandan 5-6, küçük rakının da 8-9 saatte atılabildiği bildirildi. 
     İzmir Adli Tıp Kurumu Başkanı Cezmi Yavuz, alkolün etkisinin kiloya, yaşa, cinsiyete, içkinin aç-tok ve hızlı-yavaş içimine göre değiştiğini söyledi. Temiz hava ve egzersizin, kandan alkolün atılmasını hızlandırdığını belirten Yavuz, ''Beş tek rakı, 100 promile eşit, bunun da vücuttan 10 saatten önce atılması mümkün değil'' dedi. 
     Trafik yönetmeliğine göre 0.50 promil altı içkinin sorun yaratmadığını hatırlatan Cezmi Yavuz, bu kadar miktarın bile kandan en az beş saatte atıldığını söyledi. 
     Yavuz, ayran, soda, limonlu kahve, ballı yoğurt, işkembe çorbası gibi yiyecek ve içeceklerin kandaki alkol düzeyini ''etkilemediğini'' ve ''düşürmediğini'' dile getirdi. 
     
     ''KARACİĞERİN ÇALIŞMASI VE ZAMANA BAĞLI'' 

     Ege Üniversitesi EÜ Tıp Fakültesi Psikiyatri Anabilim Dalı Öğretim Üyesi Doç. Dr. Hakan Coşkunol, pek çok kişinin, alkol aldıktan sonra kahve içerek, egzersiz yaparak ya da biraz kestirerek içkinin vücuttan atılmasını hızlandırabileceği gibi yanlış bir düşünce içinde olduğunu söyledi. 
     Bunların alkolün vücutta yakılmasına hiçbir etkisi olmadığını dile getiren Doç. Dr. Coşkunol, ''Alkolün kandan atılması için karaciğerin çalışmasına ve zamana ihtiyaç var'' dedi. 
     Şampanya gibi gazlı maddeler ile sıcak içilen alkolün kana daha hızlı yayıldığını belirten Doç. Dr. Coşkunol, üç büyük biranın 5-6, küçük rakının 8-9 saatte vücuttan atıldığını anlattı. 
     
     ''TAHRİBAT UZUN SÜREDE ONARILIR'' 

     EÜ Tıp Fakültesi Psikiyatri Anabilim Dalı Öğretim Üyesi Prof. Dr. Ahmet Çelikkol da, kişilerin alkol aldıktan sonra muhakeme ve algı yeteneklerinin giderek bozulduğunu, bunun sonucu becerilerinin azaldığını anlattı. 
     Özellikle sürücüleri bu konuda çok duyarlı olmaya çağıran Çelikkol, şu bilgileri verdi 
     ''Muhakeme yeteneği ve azalan duygusal kontrol nedeniyle kişinin güveninde yersiz bir artış olabilir. Bu çelişkili değişim, özellikle araba kullananlar için tehlikeli bir duruma yol açar. Alkolün kandan atılımı 8-10 saat olabilir ama, vücutta yarattığı tahribat uzun sürede onarılır.'' 
     





</TEXT>
</DOC>
