<DOC>
<DOCNO> 120967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sontur01.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül, Sezer'in sözlerini böyle değerlendirdi... 
</HEADLINE>
<TEXT>

     Başbakan Abdullah Gül, Cumhurbaşkanı Ahmet Necdet Sezer'in başörtüsüyle ilgili sözlerini değerlendirirken, ''din özgürlüğünün de temel hak ve özgürlüklerin bir parçası olduğunu, bunlara kişisel olarak yaklaşmak, kişisel tercihler olarak bakmak gerektiğini'' söyledi. 
     Başbakan Gül, ''Türkiye'nin doğal yapısı içerisinde başörtüsü yabancı bir unsur değildir. Ne yazık ki bu konular siyasetin çok konusu haline geldi, çok siyasileşti. Yanlış, aslında buydu'' dedi. 
     Başbakan Abdullah Gül, Habertürk'te yayınlanan ''Basın Klubü'' programında soruları yanıtladı. 
     Gül, Cumhurbaşkanı Ahmet Necdet Sezer'in başörtüsüyle ilgili sözlerini nasıl değerlendirdiğinin sorulması üzerine, bu konuların önemli olduğunu ve herkesin dikkatli olması gerektiğini belirterek, şöyle konuştu 
     "Biz, Türkiye'yi çağdaş ülkelerin üstüne çıkaracağız. Köklü reformlar yapacağız. Bu çerçeve içerisinde baktığımızda din özgürlüğü de temel hak ve özgürlüklerin bir parçasıdır, bunlara kişisel olarak yaklaşmak gerekir, kişisel tercihler olarak bakmak gerekir. Dini kuralların devlet içerisinde yer alması değil, medeni ülkelerde bu iş nasıl oluyorsa öyle olması açısından bakmak gerekir.'' Başbakan Gül, ''Kamusal alanda kişisel tercihler, temel hak ve özgürlükler alanında değerlendirilmeli mi '' sorusu üzerine ise ''Bunlar belki önümüzdeki günlerde konuşulacak konulardır. Ama şu anda doğrusu benim yapmak istediğim gerçek gündeme hakim olmak'' diye konuştu. 
     Gündemin birinci maddesinin AB ile ilgili çalışmalar, ikincisinin de ekonomik meseleler olduğunu belirten Gül, ''Türkiye'de millet perişanken, açken, bizim uğraşacağımız birinci mevzu budur'' dedi. 
     
     -''YANLIŞ ASLINDA BUYDU' 

     Gül, şöyle devam etti 
     ''Türkiye'nin doğal yapısını zedeleyecek şeylere girmemek gerekir. 
     Türkiye'nin doğal yapısı içerisinde başörtüsü yabancı bir unsur değildir. Herhangi bir yerde başörtülü bir hanım görünce 'ne kadar acayip bir kıyafet' diye insanlar dönüp bakmıyor. Türkiye'nin doğal yapısı içerisinde başörtüsü vardır. 
     Esas konumuz, Türkiye'yi ekonomik krizden çıkartmak, halkın önünü açmak ve Türkiye'yi ekonomik olarak canlı bir hale getirmek. Bunun dışında Türkiye'de yapay sorunları hiç kimse çıkartmasın. Bu meseleler inatlaşarak, meydan okuyarak olmaz. Karşılıklı bir güven içerisinde çağdaş bir şekilde halletmek gerekir. Ne yazık ki bu konular siyasetin çok konusu haline geldi, çok siyasileşti. Yanlış, aslında buydu. Önce kendimizi bu konulardan uzaklaştırmamız lazım. Sonra doğal yapı neyse, Türkiye'nin doğal görünümü neyse böyle hallolması lazım. 
     Sayın Cumhurbaşkanı'nın ben düşüncelerini biliyorum. Sayın Cumhurbaşkanı'nın 'Türkiye'nin gerçek gündemiyle ilgilenilsin ve Türkiye'de yapay meseleler gündemi işgal etmesin' düşüncesinde olduğunu biliyorum. Cumhurbaşkanı'nın, hukukun üstünlüğüne, demokratik standartların genişlemesine çok inandığını da biliyorum. Avrupa İnsan Hakları Sözleşmesi, İnsan Hakları Evrensel Beyannamesi, uluslararası sözleşmelere ne kadar önem verdiğini biliyorum. Biz bu meseleri bu çerçeve içerisinde halledeceğiz.'' 
     





</TEXT>
</DOC>
