<DOC>
<DOCNO> 104715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/ekonomi/eko00.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, Erica daktilodan e-devlet’e transfer oluyor 
</HEADLINE>
<TEXT>

Teknoloji ürünleriyle arası pek iyi olmayan, tüm yazılarını Erica markalı daktilo ile yazdığı bilinen Başbakan Ecevit, Bilişim Fuarı’nın açılışını yapacak 
     ŞÜKRÜ ANDAÇ 

     3 Eylül tarihinde Beylikdüzü’nde başlayacak olan ve Bilgi ve İletişim Platformu’ olarak da adlandırılan Bilişim Fuarı’nın açılışı Başbakan Bülent Ecevit tarafından yapılacak. Geleceğin kapısını siz açacaksınız’ sloganını kullanan fuarda lap top’tan cep telefonuna, kağıt klavyeden palm’lere kadar teknolojinin son harikaları yer alacak. 
     Fuarın açılışını yapacak olan Başbakan Ecevit’in ise her türlü yazışmayı biri 60 yıllık olan iki daktilosuyla yaptığı biliniyor. Yapacağı her konuşmayı, Erica marka daktilosuyla kendisi hazırlayan Ecevit’in bu konuda ilginç anıları da var. Abdullah Öcalan’ın yakalanışının ardından yapacağı önemli açıklama için Başbakanlık’ta daktilosunun başına geçen Ecevit, şeritin bittiğini görünce korumalarını Kızılay’a yollatıp şerit aratmıştı. Başbakan Aycell’in açılış töreni için kendisine canlı bağlanıldığında da cep telefonunu kullanmakta zorlanmıştı. 
     Başbakan Ecevit, fuarda kamu kurumlarının yer aldığı ve elektronik ortama geçişlerini anlatacakları "e - devlet" bölümünün de açılışında gençlerle buluşacak. 
     
     DSP, fuarda stand kurdu 
     Başbakan Bülent Ecevit, e - devlet bölümünde bulunan kuruluşların teknolojik uygulamalarına da kendisi katılacak. Ardından fuardaki DSP standını da gezecek olan Ecevit, fuar ziyaretinin ardından yapacağı basın toplantısında bilişim konusunda partisi DSP’nin görüş ve önerilerini ziyaretçilere aktaracak. 
     
Vatandaş, tek tuşla kamu hizmetlerinden yararlanacak      Fuar’da 22 kamu kurumu küçük bir e - devlet kuracak. Bin 500 metrekare alana kurulacak olan ve devletin bütün kurum ve kuruluşlarıyla katılacağı bölümde, A’dan Z’ye bütün kamu hizmetleri bir tuşla alınabilecek. 
     Ziyaretçiler, e - devlet’ standına girdiklerinde, e - merkez bankası, e - hastane, e - nüfus idaresi, e - karakol, e - maliye, gibi vatandaşa bütün hizmetleri bilgisayar ve internet teknolojileri üzerinden sağlayan geleceğin devlet kurumları ile tanışacaklar. e - devlet’te kendini anlatacak kurumlar ve projelerden bazıları şunlar 
     Tarım Bakanlığı çiftçi kayıt sistemi ve Tarım - net projesi, Emniyet Genel Müdürlüğü uluslararası bütün bilgi ağları ve bilgi bankalarına entegre sistemle her yerden ulaşılmasını sağlayan Polnet, Gümrük Müsteşarlığı tüm gümrük işlemlerinin gerçek zamanlı olarak otomasyonla yürütülmesini sağlayan program, SSK emeklilik hesabı, prim gecikme zamanı, prim günleri ve kıdem tazminatının internet üzerinden hesaplanmasını sağlayan program. 
     Bir hafta boyunca sürecek olan Bilişim Fuarı’nı bu yıl 150 bin kişinin ziyaret etmesi bekleniyor. 
     
Red Kit ve Daltonlar da fuarda      Bu yıl Bilişim Fuarı’nda en son teknolojilerle donatılmış kovboy kasabası kuruluyor. NETTOWN adı verilen kovboy kasabasında, uydu bağlantısından internet erişimine, uzaktan eğitimden network güvenliğine kadar her şey var. Kovboy kasabasının kurucusu bilgi teknolojileri altyapı kurulum firması Comsat Türkiye, NETTOWN standında uydu iletişimi, internet servisleri, VPN, IP VPN, VoIP ve network güvenliği gibi hizmetleri ziyaretçilere tanıtacak. 
     
     Hedef sıra dışı olmak 
     Comsat Türkiye Satış ve Pazarlama Direktörü Sezer Kutay, "Bilişimin alışılagelmiş, metalik, soğuk ve kimilerine itici gelen görüntüsünü unutturabilmek için NETTOWN konseptini seçtik ve farklı olmak istedik. İnsan faktörünü kesinlikle unutmuyoruz. NETTOWN insanlara nerede ve hangi koşullarda olursa olsun, teknolojinin insanlığımızı unutturmaması gerektiği mesajını veriyor" dedi. 
     



 EKONOMİ 




















</TEXT>
</DOC>
