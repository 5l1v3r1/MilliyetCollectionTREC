<DOC>
<DOCNO> 134454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/yazar/guclu.html </URL>
<DATE> 2003/02/01/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Eğitim yerel yönetimlere devredilmeli mi 
</HEADLINE>
<TEXT>

     Dışarıdan bakıldığında ya da bakan beyin anlattığı haliyle projeye destek çıkanlar olduğu gibi şiddetle karşı çıkanlar da var. Hem de bu işe en fazla sahip çıkması gerekenlerden. İşte onlardan birisi de Eskişehir Büyükşehir Belediye Başkanı Prof. Dr. Yılmaz Büyükerşen. 
     Büyükerşen’in siyasi kimliğinin birkaç yıllık ömrü var. Onun öncesinde 30 yılı aşan bir eğitimciliği bulunuyor. Her görüşten herkesin çok başarılı bulduğu bir isim. Ama Bakan Mumcu’nun fikrine kesinlikle karşı çıkıyor. Çünkü, Türkiye’deki yerel yönetimler buna hazır değil diyor. 
     Milli Eğitim teşkilatının ve yapılanmasının yetersiz gibi görünse de yerel yönetimlerden çok daha kalifiye ve kalitede olduğunu hatırlatan Büyükerşen, "Böyle bir hata eğitim sisteminde derin yaralar açar" görüşünde. 
     
Haklılar ve haksızlar      Olaya bu açıdan bakıldığında Büyükerşen çok haklı. Yerel yönetimlerin hali ortada. Bırakın eğitimi idare edecek, yön verecek bir karizmayı, vizyonu, birikimi, olanı da daha beter hale getirirlerse hiç şaşırmamak gerekir. 
     İddia edildiği gibi AKP iktidarının kafasında kadrolaşmaya ve yeni tip insan yetiştirmeye yönelik hiçbir ön yargı olmasa dahi, pratikte uygulanırlığı olmayan bir proje olarak dikkat çekiyor... 
     Ama Bakan Mumcu da söylediklerinde haksız sayılmaz. Ankara bu yükün altından kalkamıyor. Bu kesin. Ancak bu durum sadece eğitim için söz konusu değil. O zaman Türkiye’nin yeniden yapılanmaya ihtiyacı var. Belki de esas tartışılması gereken o. 
     Yerinden yönetime ve yerel yönetimlere gelince öteden beri ben de bu konuda çok yazı yazdım. Örneğin İzmir modelinde olduğu gibi okulların tüm bakım ve onarımı, yerel yönetimlerce karşılanabilir. Karşılanmalıdır da Ayrıca yerel yönetimlerin desteği ile isteyen kent, isteyen ilçe öğretmene ekstra avantajlar sağlayarak, en iyi öğretmenlerin kendi bölgelerinde görev yapmalarına olanak sağlayabilir. 
     Eğitime sıcak bakmayan ya da iş yapmaktan kaçan yerel yönetimler, efendim bu bizim görevimiz değil ki deyip işin içinden çıkıyorlar. İlla da istiyorlarsa yasalarda bir değişiklik yapılarak görevleri arasına, "Bölgelerindeki eğitim kurumlarının iyileştirilmesine katkıda bulunurlar" diye bir madde de eklenebilir. 
     
Önemli ipucu      Diğer partilerin yönetici ve belediye başkanları yıllarca Tayyip Erdoğan’ı öğrencilere neden burs veriyor diye eleştirdiler. Sonuçta o iktidara geldi. Diğerleri silinip gittiler. Bu bence çok önemli bir ipucu. 
     Sonuç olarak yerel yönetimler mutlaka eğitime destek olmalılar. Ama bu öğretmen seçimine, müfredat programına ve yönetici atamalarına karışmak yönünde değil, eğitim ortamının iyileştirilmesi yönünde gerçekleşmelidir. 
     Ne zaman belediye başkanları, kendi bölgesindeki okulları, ülkenin en iyi okulları yapma yarışına girerlerse işte o zaman Türkiye’nin eğitim sorunu çözülür. 
     Okullarda ikili, üçlü eğitim yapılırken, öğrenciler 80, 100 kişilik sınıflarda balık istifi ders görürken, süslü ve abartılı yatırımlara harcanan paralar, hovardalıktan ve azgelişmişlikten başka bir şey değildir. 
     Özetin özeti Öncelik taşa toprağa, eşe, dosta, partiliye değil de vatandaşa geldiğinde, ortak noktalarda buluşmak çok daha kolay olacaktır. 
     
     







YÖK ve irtica 


Saçımız ak mı, kara mı önümüze düşerken... 


Ak demokratlar 


Kritik kararlar 


Devlet yönetimi, güven, istikrar 


"Savaşta ne yaptın baba " 


Eğitim yerel yönetimlere devredilmeli mi 


Bölünen birlik 


Daracık daracık sokaklar... Mimari yüreğimi yaralar 


"Ver de kurtul " 


11 Eylül korkusu 


Yoksulluk Davos’un da gündemindeydi 


Her rakama inanmayın 


Kişiye özel uygulamalar ülkesi 


</TEXT>
</DOC>
