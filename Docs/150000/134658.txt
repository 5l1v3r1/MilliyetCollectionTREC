<DOC>
<DOCNO> 134658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/sontur22.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Pamukbank'la ilgili kararın hükümetle ilgisi yok 
</HEADLINE>
<TEXT>

     AK Parti Genel Başkanı Recep Tayyip Erdoğan, Bankacılık Düzenleme ve Denetleme Kurumu'nun BDDK , Pamukbank'ın sahiplerine verilmesine ilişkin kararını değerlendirirken, ''BDDK'nın aldığı bir kararı hükümete yüklemeye çalışıyorlar. Bu ne perhiz, bu ne lahana turşusu. Pamukbank'la ilgili alınan kararın hükümetle hiçbir ilgisi yoktur'' dedi. 
     Erdoğan, parti genel merkezindeki il başkanları toplantısının açılışında yaptığı konuşmada, bugün yapılan MKYK toplantısının gündemine ilişkin bilgiler de verdi. 
     Toplantıya Başbakan Abdullah Gül'ün de katıldığını belirten Erdoğan, toplantıda ayrıca Sanayi ve Ticaret Bakanı Ali Coşkun ile Devlet Bakanı Ali Babacan'ın bakanlıklarının çalışmaları hakkında üyelere bilgi aktardığını dile getirdi. 
     Verilen bilgiye göre, çiftçilere doğrudan gelir desteği amacıyla ilk ödemenin bayramdan önce yapılacağını açıklayan Erdoğan, hangi illere bu desteğin verileceğinin de gelecek hafta Salı günü belirleneceğini kaydetti. 
     Erdoğan, ayrıca, kredi kartlarına uygulanan faizlerin temerrüte düştükten sonra nominal faizinin yüzde 30'dan fazla olamayacağı şeklinde bir düzenlemenin çalışmalarının sürdüğünü ifade etti. 
     Erdoğan, KOBİ'lere yeni yapılanma çerçevesinde Avrupa Yatırım Bankası'ndan uygun kredi verilmesi konusunda da çalışmaların sürdürüldüğünü bildirdi. 
     MKYK toplantısında iç ve dış siyasi gelişmelerin de ele alındığını kaydeden Erdoğan, Başbakan Gül'ün, kurul üyelerine Irak konusunda bugüne kadarki gelişmeler hakkında ayrıntılı bilgi sunduğunu belirterek, ''Önümüzdeki günlerde Irak'la ilgili muhtemel gelişmeleri müzakere ettik. Neler yapılacağı konusunda ön çalışmalar yaptık'' diye konuştu. 
     MKYK'nın gündeminde olmamasına rağmen, BDDK ile Pamukbank arasında meydana gelen gelişmeleri de görüştüklerini belirten Erdoğan, şunları söyledi 
     ''Geçtiğimiz hafta, BDDK ile bir özel banka arasında meydana gelen son gelişmeler basında yer aldı. Biz, öteden beri, üst ve bağımsız kurumların tamamen siyasi iradeden ayrı olmamasını savunmuştuk. Hükümetten önceki dönemi anlatıyorum. Biz onu savunduğumuz zaman birtakım çevreler bize çok farklı saldırmışlardı ve bizi çok farklı ifadelerle de suçlamaya kalkmışlardı. O zaman bizi eleştiren çevreler, şimdi ne yazık ki bağımsız bir kuruluş olan BDDK'nın aldığı bir kararın sorumluluğunu hükümetimize yüklemeye çalışıyorlar. Bu ne perhiz, bu ne lahana turşusu. Bunu anlamak mümkün değil. Bu kararın hükümetle hiçbir ilgisi yoktur. Bunun böyle bilinmesini istiyorum. Kamuoyunun da açıkça bilmesini istiyorum. Bugüne kadar Hazine, hep bunları yüklenmek suretiyle hep bedel ödedi ve bu bedel, yaklaşık 50 milyar doları buldu. Şimdi tekrar bu rakamlar daha da arttı. Nasıl bir ekonomik sıkıntı içinde olduğumuz hepimizin malumu. Bundan sonrası BDDK'nın yine atacağı önemli adımlarla ilgili. Şu anda bir siyasi parti genel başkanı olarak söylüyorum. Daha önce hangi iddianın sahibiysek şu anda da aynı iddianın sahibiyiz. Milletine hesap vermenin ideali içinde olan siyasetin elinin olmaması, işte bu neticeyi doğurur ve yarın da aynı neticeyi doğuracaktır. Öyleyse bu yanlışın düzeltilmesi gerekir. Bu yanlışın düzeltilmesi çalışmasını da yapıyoruz.'' 
     
     GÜL'DEN BAYKAL'A BİLGİLENDİRME 
     Erdoğan, Irak konusunda meclisin hükümete yetki vermesiyle ilgili konunun meclis gündemine ne zaman geleceğinin sorulması üzerine de ''Konuyla ilgili çalışmaları netleştirelim, nihayete kavuşturalım, ondan sonra zaten Sayın Başbakan açıklamasını yapacaktır. Bugün MKYK bilgilendirilmiştir. Yarın, saat 11.00'de, muhalefet partisi Genel Başkanı Baykal, Başbakanımız tarafından ziyaret edilerek bilgilendirilecektir. Gerekli müzakereler yapılacaktır. Ondan sonra, atılması gereken adımlar atılacaktır'' dedi. 
     Konunun meclis gündemine bayramdan önce mi sonra mı geleceğini soran bir gazeteciye de Erdoğan, ''Önce veya sonra'' karşılığını verdi. 
     Erdoğan, konunun Meclis gündemine 5 Şubat'tan önce mi yoksa sonra mı geleceği yönündeki bir soruyu yanıtlarken de ''Bu müzakerelerden sonra bilgilendirmeler zaten yapılacaktır. Biraz sabırlı olursanız bunları görmek mümkün'' diye konuştu. 
     





</TEXT>
</DOC>
