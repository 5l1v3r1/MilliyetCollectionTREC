<DOC>
<DOCNO> 148095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sondun43.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanlar "SARS oldum" diye acil servislere koşuyor 
</HEADLINE>
<TEXT>

     ''Gizemli zatürree'' olarak adlandırılan akut solunum yetmezliği sendromu SARS hastalığının dünyada yarattığı panik devam ederken, İtalya'da günde 5-6 kişinin ''SARS oldum diye'' acil servise koştuğu bildirildi. 
     SARS hastalığının belirtilerinden baş ağrısı, iştahsızlık gibi sorunları olan İtalyanların paniğe kapılarak, ''acaba ben SARS mı oldum'' diyerek doktora gittiği açıklandı. 
     Milano'daki Sacco Hastanesi'nin Başhekimi Francesco Ceratti, halen tam olarak SARS'ın ne olduğunun halk tarafından anlaşılamamasından dolayı başta geçen haftalarda Asya ülkelerinde bulunan kişiler olmak üzere, ufak bir rahatsızlık geçirenlerin korkup hastaneye geldiğini söyledi. 
     Bu arada Sağlık Bakanlığı, ülkede ölümle sonuçlanan SARS vakası görülmediğini belirterek, halkı bilgilendirmek için ücretsiz telefon hatlarının ve internet üzerinden bilgilendirici sitelerin açıldığını bildirdi. 
     





</TEXT>
</DOC>
