<DOC>
<DOCNO> 137592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/ekonomi/eko02.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
200 bininci Doblo tamam sırada yeni modeller var 
</HEADLINE>
<TEXT>

Tofaş, Fiat Doblo’nun 200 binincisini üretim bandından indirdi. Şirketin CEO’su Antonio Bene, "Şimdi sıra yeni modellerde. Fiat Auto ile görüşüyoruz" dedi 
     FUAT KARS, ERDOĞAN PAÇİN Bursa DHA 

     Kuruluşundan bu yana geçen 32 yıl içersinde Tofaş’ta 23 değişik model üretildiğini belirten Tofaş’ın CEO’su Antonio Bene, "Şimdi sıra yeni modellerde" dedi. 
     Tofaş, kuruluşunun 32’nci yıldönümünü ve 200 bininci Fiat Doblo’nun üretim bandından inişini törenle kutladı. Bursa Fabrikası’nda yapılan kutlama törenine, Tofaş’ın CEO’su Antonio Bene, Endüstriyel Grup Direktörü Giorgio Margiaria, üst düzey yönetcileri ve çalışanları katıldı. Bene törende yaptığı konuşmada, "Fiat Doblo ile bugün 54 ülkeye ihracat yapan küresel bir şirket konumuna geldik. Bu başarı, 32 yıllık birikimin sonucudur. Sıra başka modellerin üretim merkezi olmaya geldi. Bu konuda Fiat Auto ile görüşmelerimiz sürüyor" dedi. 
     Fabrikada, bugüne kadar 1 milyon 947 bin 574 araç üretildiğini, bu yılın ilk yarısında 2 milyonuncu aracını üretim bandından indireceğini kaydeden Bene, teknoloji ve insana yapılan yatırımla, tesislerinin Avrupa’yla rekabet ettiğini belirtti. Vehbi Koç başta olmak üzere Tofaş’ı yaratan ve bugünlere gelmesinde emeği geçenlere şükran borcu olduklarını açıklayan Bene, şunları söyledi 
     
     Stratejik merkez oldu’ 
     "Umudumuz iken gururumuz olan Doblo’nun 200 binincisini bugün banttan indiriyoruz. İki yılda 200 bin Doblo üretildi. Türkiye’de sanayi alanında son 10 yılda gerçekleştirilen en başarılı proje olarak seçilen Fiat Doblo ile kalitemizi dünyaya kanıtladık. Fiat Doblo üretimindeki başarımızla Tofaş, Fiat Auto’nun Brezilya ve Çin ile birlikte dünyadaki statejik merkezinden biri oldu. Doblo Cargo satışlarıyla Fiat, İtalya’da hafif ticari araç pazarında geçen yıl yüzde 45’lik pazar payına sahip oldu. Böylece geçtiğimiz yıl gerçekleştirdiğimiz 711 milyon dolarlık ihracatımızı daha da arttıracağız." 
     
     Küresel oyuncu’ 
     Tofaş’ın Endüstriyel Grup Direktörü Giorgio Margiaria, "Tofaş artık küresel pazarın önemli bir oyuncusudur" dedi. Tofaş’ın 1 milyon metrekarelik alanda kurulu fabrikaya sahip olduğunu ve istikrarsızlık, peşpeşe yaşanan krizlere rağmen son beş yıl içinde 352 milyon dolarlık yatırım yaptığını belirten Margiaria, "Yılda 250 bin adetlik üretim kapasitesiyle, Tofaş Türk Otomotiv Sektörü’nün lideridir ve artık küresel pazarın önemli bir oyuncusudur" dedi. 
     Tofaş’ın 32 yıl önce günde 27 aracın montajını yapabilen fabrikasının şu anda sadece Fiat Doblo hattında günde 400 aracın üretimini gerçekleştirdiğini anlatan Margiaria, "Üretimine başladığımız Eylül 2000’de 32 saatte ürettiğimiz her Fiat Doblo’yu bugün 23.5 saatte üretebiliyoruz. Bu gelişme Fiat Auto yönetiminin de dikkatini çekti. Tofaş, bugün birçok konuda uygulamalarıyla örnek durumda. Artık sadece araç değil insanda ihraç ediyoruz" diye konuştu. 
     
Adı Doblo Soyadı Tofaş      Törende, 200 bininci Doblo alkışlarla banttan indirildi. Tören alanında bulunan üzerinde Adı Doblo, Soyadı Tofaş’ yazılı olan ve üzerinde Doblo’nun fotoğrafı bulunan bir nüfus cüzdanı dikkat çekti. Tofaş’ın üst düzey yöneticileri ve çalışanları günün anısına otomobilin yanında fotoğraf çektirdi. Daha sonra 200 bininci Doblo’yu Tofaş’ın CEO’su Antonio Bene kullanırken, yanında Endüstriyel Grup Direktörü Giorgio Margiaria oturdu. Yaklaşık bir saat süren tören, çalışanların Antonio Bene’yi omuzlara almasıyla sona erdi. 
     



 EKONOMİ 





















</TEXT>
</DOC>
