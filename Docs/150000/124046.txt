<DOC>
<DOCNO> 124046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/dunya/dun05.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu 2005 formülü ağır basıyor 
</HEADLINE>
<TEXT>

     DIŞ HABERLER SERVİSİ 

     Yunanistan Dışişleri Bakanı Yorgo Papandreu, "Türkiye’ye müzakere tarihi için 2005 yılını gösteren Alman - Fransız önerisinin AB tarafından benimsenmesi olasılığının ağır bastığını" söyledi. Papandreu, dün bakanlar kurulu toplantısının ardından yaptığı açıklamada, "Her ne kadar Yunanistan gibi bazı ülkeler, Türkiye’ye Kopenhag’da verilecek olumlu mesajın daha güçlendirilmesini isteseler de Avrupa’nın Alman - Fransız önerisinden daha ileriye gideceğini sanmıyorum" dedi. 
     
Son sözler      Uygulamayı tam olarak görelim 
     Romano Prodi AB Komisyonu Başkanı "Türkiye ile tam üyelik müzakerelerinin başlamasından önce AB Komisyonu’nun görüş ve değerlendirmesinin alınması bir koşul olarak belirlendi, Türkiye’ye ayırımcılık yapılmadı. Komisyon, atılan adımlar nedeniyle Türk hükümetini kutlamaktadır. Türkiye’ye, Kopenhag kriterlerine saygı göstermesi için destek vereceğiz. Uygulamayı ve Kopenhag kriterlerinin tam olarak yerine getirildiğini görmemiz gerekiyor." 
     
     AB’nin önünde tarihi bir fırsat var 
     Colin Powell ABD Dışişleri Bakanı "İnanıyorum ki, AB’nin önünde Türkiye konusunda tarihi bir fırsat var. Türkiye, son dönemde yaptığı reformları yansıtan, memnun olacağı bir şey alabilir. Son aylarda üyelik şartlarının gereğini yerine getirmek için çok şey yaptılar. Kıbrıs’ta bir çözüm görmek ve Türkiye’nin AB tarafından kucaklanma fırsatını açmak, bu yıla ne kadar güzel bir son olur. AB’nin Türkiye’ye üyelik müzakerelerine başlamak üzere tarih vermeyi uygun bulmasını çok umut ediyorum." 
     
     Türkiye’yi almak büyük kazanç olur 
     Jack Straw İngiltere Dışişleri Bakanı "Demokratik, laik ve büyük bir devlet olan Türkiye’yi AB’ye alarak sağlanacak kazançlar, üyelik konusunda gösterilecek çabalara değer. İngiltere, Türkiye’ye kesin tarih verilmesini savunmaya devam edecektir." 
     
     2004 Ocak’tan önce tarih verelim 
     Franco Frattini İtalya Dışişleri Bakanı "İtalya, 2004 Ocak ayından önce Türkiye’ye tarih verilmesi önerisinde yalnız değil. Türkiye’den yana ileriye doğru çok güçlü bir adım attığımıza inanıyorum." 
     



 DÜNYA 














</TEXT>
</DOC>
