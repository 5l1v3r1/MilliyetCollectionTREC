<DOC>
<DOCNO> 125492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sontur21.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay ''Irak sınırına askeri yığınak yapmadık'' 
</HEADLINE>
<TEXT>

     Genelkurmay Başkanlığı, "Irak sınırına askeri yığınak yapıldığı" iddialarıyla ilgili olarak, "Bölgede meydana gelebilecek gelişmelere yönelik rutin hazırlıklar dışında geniş kapsamlı yığınaklama ve olağanüstü tedbirler olmadığı"nı bildirdi. 
     Genelkurmay Başkanlığı Genel Sekreterliği'nden yapılan açıklamada son günlerde bazı basın-yayın organlarında Türk Silahlı Kuvvetleri'nce Güney Doğu Anadolu Bölgesinde büyük çaplı yığınak yapıldığı, birlik hareketleri olduğu ve yabancı ülke silahlı kuvvetlerine mensup önemli sayıda askerin, Türkiye üzerinden Kuzey Irak'a geçtiği yolunda haber ve yorumlar yer aldığı belirtilerek şöyle denildi 
     "Bölgemizde cereyan eden olaylar ve bilinen gelişmeler kapsamında, Türk Silahlı Kuvvetleri'nin bazı hazırlıklarını gözden geçirmesi, eğitim ve tatbikatlar yapması doğal faaliyetler olarak değerlendirilmelidir. 
     Eksik bilgi edinilmesinden ve veya bazı odakların yönlendirmeleri sonucu çıkarılan ve halkımızda tedirginlik yaratabilecek bu tür yanlış haberlere karşı herkesin daha duyarlı, temkinli olması ve bu haberlere inanarak yanlış yargıya varmamaları gerektiği düşünülmektedir. 
     Şu anda, bölgemizde meydana gelebilecek gelişmelere yönelik rutin hazırlıklar dışında, geniş kapsamlı yığınaklama ve olağanüstü tedbirler olmadığı, ileride bu tür faaliyetler olur ise Genelkurmay Başkanlığı'nca bu gelişmelerden kamuoyuna zamanında ve yeterli bilgi verileceği saygı ile duyurulur." 
     





</TEXT>
</DOC>
