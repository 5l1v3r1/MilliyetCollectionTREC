<DOC>
<DOCNO> 136956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sontur04.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Telif ücretleri artıyor... 
</HEADLINE>
<TEXT>

     Ders kitabı yazdırmakta sıkıntı yaşayan Milli Eğitim Bakanlığı MEB ile kültür eserlerini yazdırmak ve çeviri yaptırmakta zorlanan Kültür Bakanlığı, telif ücretlerinin artırılması için yönetmelik taslağı hazırladı. 
     Kültür Bakanlığı ve MEB, Kamu Kurum ve Kuruluşlarınca Ödenecek Telif ve İşlenme Ücretleri Hakkında Yönetmelik'te, telif ücretlerinin çeşitli oranlarda artırılması amacıyla değişiklik yapılması konusunda ortak çalışma yürütüyor. 
     Bu kapsamda hazırlanan yönetmelik taslağında, telif ücretlerinin ve bu ücretleri hesaplamada baz alınan göstergelerin yükseltilmesi öngörülüyor. 
     Taslakta, telif ücretlerinin artırılması isteğinin gerekçesinde, yazarlara ödenen mevcut miktarların günün koşullarının altında kaldığına dikkat çekildi. ''Mevcut telif ücretleriyle kültür eseri yazdırmak ya da çeviri yaptırmak, ders kitabı yazdırmak olanaksız hale gelmiştir'' denilen taslakta telif ücretlerinin hesaplanmasında baz alınan gösterge rakamlarının yüzde 200'e varan oranlarda artırılması öngörülüyor. Gösterge rakamlarının yükseltilmesiyle ders kitaplarının telif ücretleri yüzde 365'e, bilim ve kültür eserlerinin telif ücretleri de yüzde 200'e varan oranlarda artabilecek. 
     
     BASKIYA GÖRE TELİF ÜCRETİ 
     Taslakta ayrıca, kitapların baskı adetinin telif ücretine etkisi de yeniden düzenlendi. Bu çerçevede kitapların ikinci ve daha sonraki baskılarında yazarlara ödenen ve düşük olan telif ücretlerinin yükseltilmesi isteniyor. 
     Taslakta, ders kitaplarının türlerine göre, ödenecek telif ücretlerinin de farklı miktarlarda olması öneriliyor. Telif ücretlerinin hesaplanmasında baz alınan gösterge rakamları eğitim kademelerine göre farklı olacak. Ancak aynı eğitim kademesindeki kitapların sayfa sayıları için, mevcut durumda farklı uygulanan göstergelerin aynı olması öngörülüyor. Böylece kitapların sayfa sayısı arttıkça ödenecek telif ücretleri azalmayacak. 
     Telif ücretlerinin artırılmasıyla, ''alanında özellikli ve kaliteli eserlerin kurumlara kazandırılmasının amaçlandığı'' belirtilen taslakta, şöyle denildi 
     ''Mevcut yönetmelik hükümlerine göre ödenen telif ücreti, kitabın hazırlanmasında asgari giderleri bile karşılamaktan uzaktır. Telif ücreti artışı ile hem yazarların emeğinin karşılığı verilecek, hem de ders kitabı yazımı özendirilecektir. Böylece düşük telif ücreti nedeniyle ders kitabı yazdırmakta çekilen zorluğun aşılmasının yanı sıra ders kitaplarının içerik yönünden de kalitesinin artırılmasına katkı sağlanması amaçlanmaktadır.'' 
     





</TEXT>
</DOC>
