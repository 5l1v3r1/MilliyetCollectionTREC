<DOC>
<DOCNO> 136885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/yasam/yas03.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Akşamcılar rakıya iyiden iyiye küstü 
</HEADLINE>
<TEXT>

Peşpeşe gelen zamlar ve 5 milyon liraya bile satılan kaçak viskiler yüzünden akşamcılar rakıdan uzaklaşınca TEKEL de üretimi iyice kıstı 
     MERT İLKUTLUĞ İzmir DHA 

     Türkiye’nin geleneksel içkisi rakının üretim ve tüketimi zamlar ve şişesi 5 milyon liraya kadar satılan kaçak viski nedeniyle sürekli düşerken TEKEL’in elde ettiği gelir katlanarak artıyor. 
     TEKEL’in resmi rakamlarına göre 1999’da 79 milyon litre olan üretim 2001’de 67 milyon litreye düştü. İçici sayısının artmasına karşın tüketim aynı dönemde 72 milyon litreden 63 milyon litreye indi. TEKEL’de örgütlü Tek - Gıda İş Sendikası’nın tahminine göre ise geçen yıl üretim 60 milyon litreye, tüketim ise 55 milyon litreye kadar düştü. 
     Üretim düştü ama TEKEL’in gelirleri arttı. 1999’da rakı satışından 185.1 trilyon lira gelir elde edilirken, bu rakam 2000’de 350.8 trilyon ve 2001’de ise 497 trilyon liraya çıktı. Yani satışlar 3 yılda yaklaşık yüzde 15’den fazla düşerken gelir yüzde 170 oranında arttı. 
     
     Kör eden viskilere dikkat 
     Tek - Gıda İş Sendikası Ege Bölge Şubesi 6 No’lu Şube Başkanı Zaman Suyer, rakı satışlarındaki düşüşün bir diğer nedeni olarak da kaçak rakı ve viski olduğunu söyledi. Özellikle KKTC’den Türkiye’ye kaçak rakı getirilerek özellikle Akdeniz Bölgesi’nde turistik yerlerde satıldığını anlatan Suyer, "Lezzetsiz olan bu içkiler, Türk rakısının ününü zedeliyor" dedi. Türkiye’de kaçak viski satışının da inanılmaz bir hızla arttığını vurgulayan Suyer şunları kaydetti "Kaçak viski 5 - 6 milyon liraya satılıyor. Bu kaçak içkiler insanı kör bile ediyor. Milyonlarca ton kaçak içki piyasada dolaşıyor. Devlet buna dur demeli." 
     
Maliyeti 2.5 milyon ama...      Tek - Gıda İş Sendikası Ege Bölge Şubesi 6 No’lu Şube Başkanı Zaman Suyer’e göre, rakının üretim ve tüketimindeki düşünün en önemli nedeni yapılan zamlar. Paraya ihtiyacı olan her hükümetin önce TEKEL ürünlerine zam yaptığını belirten Suyer, "Son bir yılda yapılan zamlar yüzde 40’ı geçti. Devlet sadece kazanacağı paraya bakıyor" dedi. Rakıdaki vergi oranlarının çok yüksek olduğunu vurgulayan Suyer, 11.5 milyon liraya satılan rakıdaki maliyetin en fazla 2.5 milyon lira olacağını kaydetti. 
     



 YAŞAM 

















</TEXT>
</DOC>
