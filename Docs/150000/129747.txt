<DOC>
<DOCNO> 129747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sondun23.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair "BM denetçilerine zaman verilmeli" 
</HEADLINE>
<TEXT>

     İngiltere Başbakanı Tony Blair, BM silah denetçilerine, işlerini yapmaları için zaman verilmesi gerektiğini bildirdi. 
     Adının açıklanmasını istemeyen bir başbakanlık sözcüsü, Blair'in bakanlarına, ''BM silah denetçilerinin raporlarını sunacağı 27 Ocak gününün sürecin son tarihi olarak görülmemesini de'' söylediğini kaydetti. 
     Blair, bir sürecin ortasında bulunulduğunu ve BM silah denetçilerinin, ancak bu yılın başında Irak'ta tam bir ekip oluşturduğunu da belirtti. 
     BM silah denetim komisyonu UNMOVIC Başkanı Hans Blix'in, 27 Ocak'ta BM Güvenlik Konseyi'ne Irak'taki denetimlerle ilgili rapor vermesi bekleniyor. 
     Öte yandan, Başbakanlık sözcüsü, The Daily Telegraph gazetesinin ''Blair'in, ABD'ye Irak operasyonunu sonbahara ertelemesi için baskı yaptığı'' haberini yalanladı. 
     





</TEXT>
</DOC>
