<DOC>
<DOCNO> 124181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/soneko31.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Coşkun Enflasyonu 3 yılda 10'un altına düşürmek mümkün 
</HEADLINE>
<TEXT>

     Sanayi ve Ticaret Bakanı Ali Coşkun, ''yüzde 5 ile 7 büyüme halinde ve ciddi tedbirler alınarak, enflasyonu kontrol alıntına almak ve üç yıl içinde yüzde 10'ların altına düşürmek mümkün'' dedi. 
     Bakan Coşkun, TİSK'in Hilton Otel'de düzenlenen ''İstihdam politikaları'' seminerine katılarak bir konuşma yaptı. Coşkun konuşmasında, geçmiş dönemde uygulanan ekonomi politikalarını eleştirdi. 
     AK Parti iktidarının toplumdaki sosyal sorunlar, işsizlik, hayat pahalılığı ile giderek yozlaşan gelir dağılımındaki bozuklukları gidermeye yönelik, Acil Eylem Planı oluşturduğunu bildirdi. 
     Türkiye'nin hedefinin, ''rekabeti yüksek bir ülke'' haline gelmek olduğunu ifade eden Coşkun, bunun yolunun ise yatırım, üretim ve ihracatı artırmatan geçtiğini kaydetti. 
     Son günlerde ''enflasyon mu yoksa büyüme mi'' biçiminde bir tartışma başlatıldığına değinen Coşkun, bu konudaki düşünlerini şöyle ifade etti 
     ''Bunlar birbirinden çok farklı şeyler değil. Bizim yaptığımız hesaplara göre, sosyal yanı da tamamlanarak yapılan programda yüzde 5 ile 7 büyüme halinde ve ciddi tedbirler alınarak, enflasyonu kontrol altına almak ve üç yıl içinde yüzde 10'ların altına düşürmek mümkündür. Dolayısıyla hükümetimizin programı, gelecek yıl yüzde 20'ler, 2004 yılında yüzde 10'lar ve ondan sonraki yıl içinde de enflasyonu tekli rakamlara indirmek.'' 
     
     ''DERVİŞ DÖNEMİNDE EKONOMİ ÇOK BAŞLIYDI'' 
     Konuşmasında, seminere katılan Devlet eski bakanı Kemal Derviş'e yönelik açıklamalarda da bulunan Bakan Coşkun, Derviş'in çalışmalarını eleştirmek istemediğini, Derviş'in Dünya Bankası'nda başarılı çalışmalar yaparak üst düzey yönetici durumuna geldiğini söyledi. 
     Coşkun, ''ama zannediyorum onun bulunduğu dönemde en büyük eksiklik, bu programın arkasında siyasi otorite yoktu ve ekonomi çok başlı bir yönetime gitmiştir'' dedi. 
     Ak Parti hükümetinin ise 38 olan bakan sayını 24'e indirdiğini ve bütün bakanlıklara verilen talimat doğrultusunda, bu bakanlıkların ne yaptığı ve ne yapması gerektiğine yönelik yeni bir yapılanma çalışması gerçekleştiğini anlatan Coşkun, ideallerindeki bakanlıklarla ilgili önümüzdeki günlerde bir yapıyı açıklayacaklarını bildirdi. 
     
     SANAYİ BAKANLIĞI'NDA YENİDEN YAPILANMA 
     Konuşmasında Yerel Yönetimler Reformu'nu getirdiklerini vurgulayan Coşkun, kendi bakanlığı bünyesinde yapılan çalışmalara ilişkin de bilgiler verdi. 
     TSE, Türkiye Akreditasyon Kurumu, Kosgeb, Fiskobirlik, Tariş ve Şeker Fabrikaları gibi bir çok birimin, Sanayi Bakanlığı şemsiyesi altında toplanarak yeni bir yapılanmaya gidileceğini anlatan Coşkun, ekonomide yaşanan diğer sorunlara da vurgu yaptı. 
     
     VERGİ BARIŞI 
     Vergi barışı sağlamak istediklerini, bu amaçla stok ve sicil affı ile yeni bir döneme girmek istediklerini belirten Coşkun, Türkiye'de kapanan şirketlerden yaklaşık 1 milyon kişinin zor durumda kaldığını ve işsizlikle karşı karşıya bulunduğunu kaydetti. 
     
     İŞ GÜVENCESİ KONUSU 
     Konuşmasının son bölümünde İş Güvencisi yasasına değinen bakan Coşkun, bu konuyla ilgili TİSK Başkanı Refik Baydur ile görüştüğünde Baydur'a, sendika temsilcileri ile görüştüğünde de sendikacılara hak verdiğini anlattı. Coşkun, sözlerini şöyle sürdürdü 
     ''Bu konu, Çalışma Bakanı'nın söylediği gibi kamu, işçi, işveren kesiminin bir masaya oturarak değil, bakanımızın başkanlığında bir odaya kilitleyerek çözülmeli. Bu konuda Recep Tayyip Erdoğan başkanımız, ben kilitleyeceğim kapıyı dedi. Başbakanımız da anlaşma olana kadar açmayacağım kapıyı dedi. Ancak uzlaşarak çözülebileceğine inanıyorum. ILO sözleşmeleri ve çağdaş ülkelerdeki iş kanunları incelenerek, ben de sanayi bakanı olarak bunun uzlaşma ile yeni bir iş kanunu ile çözüme kavuşacağına inanıyorum. Hem Sendika temsilcisi arkadaşlarıma hem de Murat beye Bakan sabır ve başarılar diliyorum.'' Coşkun 15 Mart'tan önce bu sorunu mutlaka çözümlenmesi gerektiğini, iş güvencesinin önemli olduğunu, ancak işyeri güvencesi olmadan iş güvencesinin sağlanamayacağına işaret etti. 
     Bakan Coşkun, son yıllarda reform olarak yapılan sosyal güvenlik mevzuatının gözden geçirilmesinde fayda gördüğünü de kaydetti. 
     





</TEXT>
</DOC>
