<DOC>
<DOCNO> 106352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/spor/spo06.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ALTIN VEDA 
</HEADLINE>
<TEXT>

36. Dünya Serbest Güreş Şampiyonası’nda tek altın madalyamız Harun Doğan’dan geldi. Finalde Ermeni Margaryan’ı 3 - 2 ile deviren 60 kilo sporcumuz, güreşi bıraktığını açıkladı 
     HAMİT TURHAN 

     Zirvede bitirdi 
     36. Dünya Serbest Güreş Şampiyonası’nda 60 kilo güreşçimiz Harun Doğan, finalde Ermeni Margaryan’ı 3 - 2 yenerek altın madalyanın sahibi oldu. Maçın ilk yarısını 2 - 1 önde tamamlayan Doğan, ikinci devrede de 1 puan alarak dünya şampiyonluğuna ulaştı. İki yıl önce mayosundaki Ay - Yıldız kriziyle gündeme gelen Doğan, bu zaferin ardından güreşi bıraktığını açıkladı. Milli sporcu, "Kansız olduğumu dahi söylediler. Artık çok huzurluyum" diye konuştu. 
     
     İki bronz aldık 
     74 kiloda Ahmet Gülhan, Ukraynalı Sirotin’i 5 - 1 mağlup ederek, dünya üçüncüsü oldu. İlk devresi 0 - 0 sona eren maçın, normal süresi de Gülhan’ın 2 - 1’lik üstünlüğüyle son buldu. Uzatmalarda üç puan daha alan güreşçimiz, ülkemize bronz kazandırdı. 120 kiloda mücadele eden Aydın Polatçı da üçüncülük müsabakasında Gürcü Otiashvili’yi 10 - 0 teknik üstünlükle devirip, bronzu kaptı. 96 kiloda Fatih Çakıroğlu ise beşinci oldu. 
     
İran’da bayrak krizi      ŞAMPİYON güreşçimiz Harun Doğan, madalya törenine boynuna pelerin gibi bağladığı Türk bayrağı ile katılmak istedi. Ancak organizasyon görevlileri Milli sporcumuza izin vermedi. Kısa süren tartışmadan sonra görevli bayrağı alıp, yere atınca ortalık karıştı. Tribünlerden protesto sesleri yükselirken, Doğan bayrağı alıp, federasyon yetkililerine teslim etti. 
     HARUN Doğan’ın yanı sıra 30 yıldır minderde hakem olarak görev yapan Suat Beyenal’dan güreşe veda etti. Son kez 55 kilo yarı finalinde düdük çalan Beyenal, bu karşılaşmayla birlikte hakemliği bıraktığını açıkladı. GSG Müdürü Kemal Mutlu’nun ismini kafile listesinden silmesi nedeniyle tecrübeli hakem İran’daki mücadelelere kendi imkanlarıyla gitmişti. 
     



 SPOR 





























</TEXT>
</DOC>
