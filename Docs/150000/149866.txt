<DOC>
<DOCNO> 149866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/spor/spo01.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu el koydu 
</HEADLINE>
<TEXT>

Rumen hoca, antrenmanlarda yaşanan gerginlik nedeniyle takımı uyardı 
     TEKNİK Direktör Lucescu, son günlerde oyuncuların üstündeki gerginliğin idmanlara yansıması üzerine duruma el koydu. İlhan ile Tolga'nın yaptığı kavga üzerine sabrı taşan Rumen hoca, futbolcularına "Bu tip olayları doğal karşılıyorum. Hepimizin tek hedefi var ve bunun için canla başla mücadele ediyoruz. Ancak ben agresiflik değil sahada futbol bekliyorum" uyarısında bulundu. 
     DİYARBAKIR maçının önemini de anlatan Lucescu, "Rakibimiz evinde ofansif futbolu çok iyi oynuyor. Ancak aynı oranda kalesinde de açıklar veriyor. Bunları iyi değerlendirin" dedi. Menajer Sinan Engin ise kart sınırında bulunan Tayfur, Ahmet Yıldırım, Nouma, İlhan ve İbrahim'in dikkatini çekti, "Siz bu kadronun beyin takımısınız. Sakın arkadaşlarınızı yalnız bırakmayın" diye konuştu. 
     
En güzel ödül Mavi Jeans'ten      LİGDE şampiyonluğa ulaşan Beşiktaş Süper Genç Takımı'na ödül yağıyor. Mavi Jeans firması dün futbolcuları baştan aşağıya giydirdi. Kongre üyesi Tayfun Günerhan ise 30 çift ayakkabı armağan etti. Bu arada Almanya'da düzenlenen 16 yaşaltı özel turnuvada şampiyon olan milli takımın Beşiktaşlı kalecisi Onur Topaloğlu en iyi kaleci, üç gol atan Ali Öztürk ise en iyi futbolcu seçildi. 
     
Diyarbakır seferi      BEŞİKTAŞ Diyarbakır-spor ile oynayacağı erteleme maçı için bugün özel uçakla Diyarbakır'a gidecek. Sabah son çalışmasını yapacak olan Beşiktaş, saat 15.00'de Diyarbakır'a hareket edecek. Sakatlıkları süren İbrahim, Bayram ve Maldaraşanu'nun yanı sıra Tamer, Ali Cansun ile kaleci Yasin Diyarbakır'a götürülmeyecek. Bu arada Ronaldo ve İlhan Mansız dünkü idmana katılmadılar 
     
Cerrah'a gittiler      BEŞİKTAŞ Yönetimi dün İstanbul Emniyet Müdürü Celalettin Cerrah'ı ziyaret etti. Başkan Serdar Bilgili'nin yanı sıra, Yıldırım Demirören, Hüsnü Güreli ve menajer Sinan Engin ile birlikte futbolculardan Sergen, Tayfur, Nouma, Ronaldo ve Tümer'in de yer aldığı ziyarette, Cerrah'a Beşiktaş forması hediye edildi. Fenerbahçe maçı için gerekli önlemlerin aldığını vurgulayan Celalettin Cerrah, her iki kulüp taraftarlarının da maçı rahatlıkla izleyebileceklerini belirtti. 
     
Derbi sonrası görüşelimTransfer komitesi, Fenerbahçe maçının ardından düğmeye basacak. Hem kaleci 
     YÖNETİM, Fenerbahçe derbisinden sonra yeni sezon çalışmaları için start alacak. Takım içinde yerli ve yabancı oyuncularla yeniden sözleşme imzalayan Siyah - Beyazlı kulüp, ilk etapta kaleci Cordoba sorununu çözecek. Son olarak Pancu ile sözleşme yenileyen yönetim, Kolombiyalı kalecinin yeni sezonda da takımda kalması için gerekli çalışmaları başlatacak. Cordoba'nın kulübü Boca Juniors ile anlaşma zemini aranacak. 
     CORDOBA olayının çözümlenmesinden sonra Transfer Komitesi, Teknik Direktör Mircea Lucescu ile biraraya gelecek. Yeni sezonla ilgili olarak Rumen hocadan detaylı bir rapor alacak komite, transferde alınması hedeflenen yerli ve yabancı oyuncuları saptayacak. Lucescu'nun görüşlerini yönetime getirecek olan komite, transfer çalışmalarına hız verecek. Yönetim de rapora göre transferde uygulayacağı politikayı belirleyecek. 
     
Devler buluştu      HER yıl 22 - 29 Nisan tarihleri arasında kutlanan Özel Olimpiyatlar Futbol Haftası'nın tanıtım toplantısı dün TSYD'de yapıldı. Zihinsel Engelliler Spor Federasyonu'nun düzenlediği organizasyona Beşiktaş Teknik Direktörü Lucescu, futbolcular Cordoba, Ronaldo, Pancu, Fenerbahçe Teknik Koordinatörü Tamer Güney ile Rüştü, Ümit Özat, Semih, Galatasaray kaptanı Bülent Korkmaz katıldı. Spor camiasının önde gelen isimleri bu önemli projeye destek verdiler. 
     


SPOR 



























</TEXT>
</DOC>
