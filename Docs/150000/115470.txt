<DOC>
<DOCNO> 115470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sonspo10.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da galibiyet sevinci... 
</HEADLINE>
<TEXT>

     Birinci Süper Futbol Ligi'nde dün İstanbulspor'u deplasmanda 2-1 yenerek, ligin son 3 haftasını galibiyetle kapatan Trabzonspor'da, kulüp başkan yardımcısı Ahmet Ağaoğlu, ortaya koydukları iyi futbolun karşılığını aldıklarını söyledi. 
     Ahmet Ağaoğlu, ligde 4 hafta önceki Samsunspor maçının ardından çıkışa geçtiklerini belirterek, ''İstanbulspor maçında da iyi futbol oynadık. Son haftalarda iyi futbol oynayarak, iyi sonuçlar alıyoruz'' dedi. 
     Sezon öncesi genç bir kadro oluşturduklarını ve uyum sorununu da üzerlerinden yavaş yavaş attıklarını da ifade eden Ağaoğlu, ''Zaman bizim lehimize işledi. Yaşadığımız gol sıkıntısını da atlattık. Özellikle son haftalarda gelen taraftar desteği de takımı olumlu olarak etkiledi. Gerçekleştirdiğimiz transferlerle de 6-7 yılın iskelet kadrosunu oluşturduk'' diye konuştu. 
     Takım içinde inanılmaz bir arkadaşlığın bulunduğunu ve bunun da başarıda önemli bir etken olduğunu belirten Ağaoğlu, şunları söyledi 
     ''Attığımız gole saha içindeki oyunculardan çok yedek kulübesindeki oyuncular seviniyor. Takımda büyük bir birlik ve beraberlik var. Bu Trabzonspor'da özlenen bir tabloydu. Tribündeki taraftar da saha içindeki futbolcuya destek veriyor. Trabzonspor'da birşeyler değişmeye başladı.'' Ağaoğlu, bordo-mavili takımın taraftarların kendisine destek veren tezahüratlarla ilgili olarak da, ''Onların desteğine layık olmaya çalışıyoruz. Bizden beklentileri var ve bizim de tek isteğimiz beklentilerine cevap vermek'' diye konuştu. 
     





</TEXT>
</DOC>
