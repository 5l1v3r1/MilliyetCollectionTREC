<DOC>
<DOCNO> 106721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sondun03.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Güvenlik Konseyi'nin geleceği Irak'a mı bağlı 
</HEADLINE>
<TEXT>

     ABD Başkanı George Walker Bush'un, Irak'a yönelik askeri operasyon konusunda karar çıkartmak istediği BM Güvenlik Konseyi'nin ''geleceğinin Irak'a bağlı olduğu'' öne sürüldü. 
     Eski BM Silah Denetçileri Komisyonu UNSCOM'un eski başkanı olan Avustralyalı Richard Butler konuyla ilgili yaptığı açıklamada, ''Güvenlik Konseyi'nin 50 yıllık geçmişinde yüzyüze geldiği en büyük sorunla karşı karşıya bulunduğunu'' söyledi. 
     Butler, ''Güvenlik Konseyi'nin inanılırlığı ciddi biçimde sorgulanıyor'' diyerek, ''Şayet Güvenlik Konseyi bünyesinde uluslararası bir uzlaşı oluşmaz ve Irak'taki kanun tanımaz bu adam zorla da olsa kanun çerçevesi içine sokulmazsa, bu Güvenlik Konseyi'nin sonu olur'' iddiasını ortaya attı. 
     Irak, Butler'in casusluk yaptığını ileri sürmüş ve bu suçlama üzerine Butler görevi bırakmak zorunda kalmıştı. 
     BM Genel Sekreteri Kofi Annan da ''Irak sorununun nasıl ele alınacağı konusunda Güvenlik Konseyi'ne büyük görev düştüğüne'' dikkat çekti. Annan bununla birlikte, ''Irak'a yönelik askeri operasyonun ertesinde ortaya çıkabilecek öngörülmeyen sonuçlar konusundaki kaygısını'' da yeniden dile getirdi. 
     Bu bağlamda, başta İngiltere Başbakanı Tony Blair olmak üzere Batılı liderlerle sürekli temas halinde bulunan ABD Başkanı Bush'un perşembe günü BM Genel Kurulu'nda yapacağı konuşma merakla bekleniyor. 
     
     POWELL ÜYELERLE GÖRÜŞÜYOR 
     Öte yandan, ABD Dışişleri Bakanı Colin Powell'ın bugün Güvenlik Konseyi'nin daimi olmayan 10 üyesiyle bir araya geleceği, daha sonra da BM Genel Sekreteri Kofi Annan ve Konsey'in ABD ile birlikte nükleer güç sahibi daimi üyeleri İngiltere, Fransa, Rusya ve Çin temsilcileriyle yemek yiyeceği bildirildi. 
     Diplomatik kaynaklar, Güvenlik Konseyi'ne Irak'la ilgili henüz herhangi bir karar tasarısının ulaşmadığını söylediler. 
     Bu arada Fransa Cumhurbaşkanı Jacques Chirac, New York Times gazetesine yazdığı makalede, ''Irak'a BM silah denetçilerini kabul etmesi için 3 haftalık süre tanınmasını ve bu süre içersinde denetçileri kabul etmesi için Irak'a baskı yapılmasını'' önerdi. 
     
     KİM NASIL OY KULLANACAK 
     Diplomatik kaynaklar, konu Güvenlik Konseyi'ne geldiğinde Irak'ın komşusu ve bir Arap ülkesi olan Suriye'nin kesin olarak ''ret'' oyu kullanacağını, Çin'in ise büyük olasılıkla çekimser kalacağını belirtiyorlar. Ancak kaynaklar, Rusya'nın vetosunu kullanmasından endişe ediyorlar. Rusya veto hakkını kullandığı takdirde, Çin'in de buna katılacağı belirtildi. 
     ABD, Irak'ın silah denetçilerine izin vermemekle Körfez Savaşı'nı 16 Ocak-28 Şubat 1991 sona erdiren ateşkes anlaşmasını ihlal ettiğini öne sürüyor. Ancak bu görüşe sadece İngiltere katılıyor. Konsey'in diğer üyeleri ise yasal ve siyasal açıdan Konsey'in yeni bir tasarı kabul etmesinin şart olduğunu savunuyorlar. 
     





</TEXT>
</DOC>
