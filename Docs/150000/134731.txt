<DOC>
<DOCNO> 134731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/yasam/ayas.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşeceğim’ dedi kimse dinlemedi 
</HEADLINE>
<TEXT>

Mekik iki yıl önce emekliye ayrılmalıydı’, ayrılmadı... Fırlatılırken koruyucu fayanslar parçalandı, umursanmadı... Uzay istasyonuna uğrasa hasar gözle görülecekti, uğramadı... Önceki mekiklerde bir robot kol vardı, bu kez takılmadı... 
     SEMA EMİROĞLU New York 

     Dünya yörüngesinde 16 günlük seyahat ve bilimsel çalışmaların ardından yeryüzüne inmeye 16 dakika kala havada parçalanan Columbia uzay mekiğindeki ölümcül sorunun, daha uzaya fırlatılırken meydana gelmiş olabileceği ihtimali ağırlık kazandı. 
     Mekiğin fırlatılışı sırasında sol kanadındaki ısı yalıtıcı ve aşırı sıcaklığa karşı koruyucu fayansların, dış fırlatma tankından dökülen parçalar yüzünden tahrip olduğu, aynı sorunun, bundan önceki iki uzay mekiği fırlatılışında da yaşandığı belirlendi. 
     
     Mekik kurtulabilir miydi 
     Bazı uzay ve havacılık uzmanları, mekiğin atmosfere girişinde 1000 derece sıcaklıktan yanıp kor olmasını önlemek için gövdesine binlerce koruyucu fayans yapıştırıldığını, bunların fırlatma sırasında mekiğin takılı olduğu dış tanktan dökülen parçalar yüzünden zarar görmüş olabileceğini bildirdi. 
     Uçuş sırasında bu fayanslardan ne kadarının düştüğü ya da kırıldığını anlamanın iki şekilde mümkün olabileceğini belirten uzmanlar, "eğer mekik uluslararası uzay istasyonuna uğrasaydı, oradaki astronotlar pencereden bakıp mekiği gözleriyle inceleyebilirlerdi. Büyük bir sorun olduğu belirlenseydi, mekik istasyonla kenetlenebilir ve astronotları kurtarma aracı gönderilebilirdi. Ya da mekik, diğer uçuşlarda olduğu gibi bir robot kolu taşıyabilir ve uzay yürüyüşüne gerek kalmadan ucundaki monitörle fayansların durumu incelenebilirdi" dedi. 
     Bu arada NASA’nın bazı teknik sorunlar yaşayan Columbia’yı 2001’de emekliye ayırmayı planladığı ancak daha sonra bu plandan vazgeçtiği öğrenildi. 
     
     Nedeni bulmak yıllar sürebilir 
     Kazanın gerçek nedenini araştırmanın aylar, hatta yıllar alabileceği belirtilirken biri bağımsız, diğeri de NASA tarafından iki araştırma komisyonu kuruldu. Houston kontrol merkezi yetkilileri, telsiz temasının kaybedilmesinden bir kaç dakika önce mekiğin sol kanadındaki ısı ölçerlerin çalışmaması, sol iniş takımlarındaki ısı ve basınç ölçerlerin durması, aşırı ısınma ve kritik bilgi kayıplarından dolayı büyük bir sorunla karşı karşıya olduklarını fark etti. Ancak ne olduğu tam olarak anlaşılamadan mekik kayboldu ve pilot Rick Husband’ın kontrol merkezinin, "lastik basınç mesajınızı gördük, ama sonuncusunu alamadık" ifadesine karşı, "tamam" diye başlayan sözü yarım kaldı. 
     



 YAŞAM 





















</TEXT>
</DOC>
