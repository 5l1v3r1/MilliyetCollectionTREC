<DOC>
<DOCNO> 126005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/siyaset/siy02.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, oylarının arkasında duracak 
</HEADLINE>
<TEXT>

Anayasa değişkliğinin veto edilmesi üzerine, CHP ilk kez Cumhurbaşkanı ile ters düştü. Baykal, "Düzenleme Anayasa’yı demokratik açıdan ileri götürecektir" dedi 
     ANKARA Milliyet 

     CHP, AKP lideri Recep Tayyip Erdoğan’a milletvekilliği yolunu açacak Anayasa değişikliğinin veto edilmesi üzerine ilk kez Cumhurbaşkanı Ahmet Necdet Sezer ile görüş ayrılığına düştü. CHP Genel Başkanı Deniz Baykal, "Objektif gerçeğe bakarak hüküm vermek lazımdır. Düzenleme Anayasa’yı demokratik açıdan daha ileri götürecektir" dedi. 
     Parti hukukçularının Sezer’in iade gerekçelerini incelediğini kaydeden Baykal, "Amacımız, Anayasamızı insanları mağdur duruma düşürmekten çıkaracak, ülkemizi daha ileriye götürecek düzenlemeler yapmaktır. Bir düzenlemeyi kişiye özgü hale getiren, onun belli bir kişi tarafından yararlanma imk nı sağlayıp sağlamayacağı değil, düzenlemenin genel bir düzenleme olup olmadığıdır. Genel, objektif düzenlemelerden kimlerin yararlanacağı ya da yararlanmayacağı, düzenlemenin kişiye özgü olup olmadığı konusunda hüküm vermek için kullanılacak bir kıstas değildir" diye konuştu. 
     Baykal, yapılması düşünülen anayasa değişikliğinden, Türkiye’de siyasi düşüncelerinden dolayı kısıtlanmış olan herkesin yararlanması gerektiğini vurgulayarak, şunları kaydetti 
     "Cumhurbaşkanı’nın yazısını okuyunca, toplumsal vicdanın, Anayasa değişikliğinin paket olarak ele alınması halinde daha tatmin olmuş duruma geleceği izlenimini alıyorum. " 
     
     Herkes yararlanacak 
     CHP Grup Başkanvekili Mustafa Özyürek de, düzenlemedeki eksiklikleri büyük ölçüde giderdiklerini belirterek, şu açıklamayı yaptı 
     "Siyasi suçlardan hüküm giyenlerin ömür boyu siyasetten yasaklanması doğru değil. Bu düzenlemeden, sadece Erdoğan değil, bu durumda olan herkes yararlanacak. Oyumuzun ve desteğimizin arkasında duruyoruz." 
     



 SİYASET 

















</TEXT>
</DOC>
