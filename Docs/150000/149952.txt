<DOC>
<DOCNO> 149952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/soneko07.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa şirketlerinden kısa kısa... 
</HEADLINE>
<TEXT>

     Vestel, Güney Amerika'da televizyon fabrikası kurulması yönünde bir kararlarının bulunmadığını bildirdi. 
     Vestel'den Borsa'ya gönderilen yazıda, basında şirketle ilgili çıkan haberlere açıklık getirildi. Rusya'da 2 milyon kapasiteli televizyon fabrikası için yapılacak olan 40 milyon dolarlık yatırım tutarının, 3 yıl sonunda fabrikanın tam kapasite üretime geçmesi durumunda oluşacak toplam yatırım bedelini gösterdiği kaydedildi. 
     Yazıda ayrıca, Yönetim Kurulu'nun Güney Amerika'da televizyon fabrikası kurulmasıyla ilgili olarak aldığı herhangi bir kararının bulunmadığı belirtildi. 
     
     ANADOLU EFES 
     Anadolu Efes Biracılık ve Malt Sanayii A.Ş. Genel Kurulu'nda, Yönetim Kurulu Üyeliklerine Kamil Yazıcı, İzzet Özilhan, Tuncay Özilhan, Süleyman Vehbi Yazıcı, İbrahim Yazıcı, Tülay Aksoy, Gülten Yazıcı, Hülya Elmalıoğlu, Nail Özkardeş, Ahmet Muhtar Kent, Ali Zülfü Tigrel, Metin Tokpınar ve Ali Şanal seçildi. 
     Genel Kurul'da, şirketin 2002 yılı karından 10 trilyon lira nakit kar payı dağıtılmasına, intifa senedi sahipleriyle Yönetim Kurulu üyelerine ana sözleşmenin 62. maddesine göre kar payı ödenmesine, yasal yükümlülükler düşüldükten sonra kalan karın olağanüstü ihtiyatlara ayrılmasına ve kar dağıtımına 30 Mayıs 2003 tarihinden itibaren başlanmasına karar verildi. 
     
     KREDİ SİGORTA 
     Yapı Kredi Sigorta A.Ş. Yönetim Kurulu Başkanlığı'na Haluk Cillov, Başkan Vekilliği'ne Özer Seliçi seçildi. 
     Yapı Kredi Sigorta'nın çıkarılmış sermayesinin, 13.5 trilyon lirası 2002 yılı kar payından, 6.5 trilyon lirası sabit kıymetler yeniden değerleme değer artış fonundan karşılanmak suretiyle toplam 20 trilyon lira bedelsiz artırılarak 80 trilyon liraya yükseltilmesine karar verildi. 
     
     KANTARCI SABANCI ŞİRKETLERİNDEN DE AYRILIYOR 
     Sabancı Holding CEO'luğu ve Yönetim Kurulu üyeliği görevlerinden 11 Nisan itibariyle ayrılan Hazım Kantarcı, Sabancı Topluluğu şirketlerinin yönetimlerini de bırakıyor. 
     Hazım Kantarcı, Akçansa Çimento Sanayi ve Ticaret A.Ş. ile Kordsa Sabancı Dupont Endüstriyel İplik ve Kord Bezi Sanayi Yönetim Kurulu üyeliği görevlerinden istifa etti. 
     Kordsa'da Kantarcı'dan boşalan Yönetim Kurulu üyeliğine, Turgut Uzer getirildi. 
     





</TEXT>
</DOC>
