<DOC>
<DOCNO> 104486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sontur28.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dağda kaybolan İngilizleri AKUT ekibi kurtardı... 
</HEADLINE>
<TEXT>

     Antalya'nın Kemer İlçesi'ne bağlı Göynük Beldesi'nde tatil yaparken, dağda kaybolan ve 23 saat mahsur kalan 2 İngiliz turist, AKUT ekibince kurtarıldı. 
     Arama ve kurtarma çalışmasına katılan 13 kişilik AKUT ekibi ve jandarma tarafından saatler süren çalışmadan sonra bölgeden çıkarılan İngiliz uyruklu Lee Taylon 34 ve Emen Mella'nın 30 oldukça bitkin oldukları gözlendi. Yılanlısu mevkiinden alınan turistler uzun bir yürüyüşün ardından Sarıçınar mevkiine, buradan da Göynük Jandarma Karakolu'na getirildiler. 
     Gazetecilerin sorularını güçlükle yanıtlayan İngiliz çift, tatillerini Kemer'e bağlı Göynük Beldesi'nde geçirirken, gezintiye çıktıklarını, bu sırada pusulalarının bozulduğunu ve yönlerini kaybettiklerini söylediler. İngiliz turistler, kaybolduklarını anlayınca, cep telefonuyla çalıştıkları Belçika'daki Coca Cola fabrikasındaki arkadaşlarına mesaj geçtiklerini ve durumlarını bildirdiklerini hatırlattılar. 
     Bekçika'daki Coca Cola'nın İstanbul'a, İstanbul Coca Cola yetkililerinin de Antalya'ya konuyu aktarması üzerine aranmaya başlanan İngiliz turistler, duygularını şöyle dile getirdi 
     ''Bulunduğumuz bölge sık ormanlık ve dik yamaçlarla çevriliydi. Bu yüzden kimsenin bizi bulamayacağını sanmış ve umutsuzluğa kapılmıştık. Yiyeceğimiz ve suyumuz da kalmamıştı. AKUT'dan gelen telefon mesajıyla yeniden yaşama umudu kazandık.'' Kurtarma operasyonunu yöneten AKUT Antalya Temsilcisi Yılmaz Sevgül de, sabah saatlerinde yerleri tespit edilen Lee Taylan ve Emen Mella'yı Yılanlısu mevkkindeki çok sığ bir bölgede bulduklarını bildirdi. 
     Sevgül, aşırı yorgun ve bitkin olan İngiliz çiftin hareket etme olanaklarının zayıf olduğunu, kendilerine su ve yiyecek verdiklerini belirterek, turistlerin bir süre dinlenip kendilerine gelmelerinden sonra yaklaşık 10 kilometre yürüyerek, yukarı çıktıklarını anlattı. Sevgül, turistlerin kaybolduğu bölgenin uçurumun hemen kenarında olduğunu da bildirdi. 
     23 saatlik bekleyişleri sona eren ve genel sağlık durumlarının iyi olduğu bildirilen turistler, susuz kaldıkları için Kemer'de özel bir hastanede kontrol altında tutulacaklar. 
     





</TEXT>
</DOC>
