<DOC>
<DOCNO> 116541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/son/sondun02.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Güneydoğu Asya uyarısı yayınladı 
</HEADLINE>
<TEXT>

     ABD, 12 Ekim'de Endonezya'nın ünlü turizm merkezi Bali Adası'nda meydana gelen, 180 kişinin öldüğü bombalı terör saldırısı sonrasında, Güneydoğu Asya ülkeleri için ikinci uyarıyı yayınladı. 
     ABD Dışişleri Bakanlığı'ndan yayınlanan bildiride, 19 Ekim'deki uyarı yinelenerek, Güneydoğu Asya ülkelerinde gece kulüpleri, lokantalar, oteller, kumsallar gibi ''kolay hedeflerin'' terör saldırısına maruz kalabileceğine işaret edildi. 
     ABD, 23 Ekim'de, Bali'deki yıkımın sorumlusu gösterilen, ''Güneydoğu Asya'da büyük İslam devleti arayışındaki gizli teşkilat İslam Cemaati''ni yabancı terör örgütleri listesine aldı. Bu örgütün, ABD'de New York Dünya Ticaret Merkezi İkiz Gökdelenleri'ni çökerten ve Savunma Bakanlığı Pentagon'un bir kanadını yok eden 3 bin kişinin öldüğü 11 Eylül 2001'deki terör faciasının faili gösterilen Usame Bin Ladin'in El Kaide örgütüyle bağlantılı olduğu sanılıyor. 
     





</TEXT>
</DOC>
