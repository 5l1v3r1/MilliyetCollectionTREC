<DOC>
<DOCNO> 114084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/son/sontur04.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
2 milyarlık miras, 20 milyarlık masraf çıkardı... 
</HEADLINE>
<TEXT>

     Ordu'nun Fatsa İlçesi'nde, 12 yıl önce ölen annesinin bankada 2 milyar lirası bulunduğunu öğrenen bir kişi, parayı almak için gittiği vergi dairesinde, verasetle ilgili işlem yapmadığı gerekçesiyle 20 milyar lira ceza ödeyeceğini öğrenince adeta şok oldu. 
     Alınan bilgiye göre, fotoğrafçılıkla uğraşan Kemal Özkara, tasfiye edilen Türk Ticaret Bankası'ndan kendisine gönderilen bir yazı ile 12 yıl önce ölen annesinin bankada 2 milyar 100 milyon lirası bulunduğunu öğrendi. 
     Bunun üzerine parayı almak için girişimlere başlayan Özkara, paranın ödeneceği Fatsa Vergi Dairesi'ne gittiğinde, verasetle ilgili işlemleri yaptırmadığı gerekçesiyle özel usülsüzlük cezası ve gecikme faizi ile birlikte 20 milyar ödemesi gerektiğini öğrenince şok oldu. 
     Özkara, annesinden kalan 2 milyar lirayı alabilmesi için 20 milyar liralık cezayı ödemesinin istendiğini belirterek, A.A muhabirine başından geçenleri şöyle anlattı 
     ''Annem 1990 yılında vefat etmişti. Geçtiğimiz ay, tasfiye halinde olan Türk Ticaret Bankası'ndan yazı gelince öğrendim ki, annem ölmeden 3 ay önce 6 ay vadeli hesap açtırmış. Yatırılan bu paradan bizim haberimiz olmadığı için herhangi bir girişimimiz olmadı. Bankadan yazı gelince öğrendik. Elimdeki veraset ilamıyla bankaya gittim. Banka beni Fatsa Vergi Dairesi'ne gönderdi. Vergi dairesi bana, bu parayı neden bu zamana kadar almadınız , ölümden sonra neden bildirmediniz diye sordu. Bizim böyle bir paradan haberdar olmadığımızı söylememe rağmen, parayı alabilmem için, özel usulsüzlük cezası ve gecikme faiziyle birlikte 20 milyar yatırmam gerektiğini söyledi. Bu cevap karşısında şok oldum.'' Fatsa Vergi Dairesi'ne itiraz etmesine rağmen, annesinden kalan 2 milyar lirayı alamayan Özkara, hukuki mücadele başlatacağını söyledi. 
     





</TEXT>
</DOC>
