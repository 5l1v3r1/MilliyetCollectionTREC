<DOC>
<DOCNO> 116682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/yasam/yas02.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversite hata yaptı, Emre açıkta kaldı 
</HEADLINE>
<TEXT>

3. sınıfta okulunu bırakıp yatay geçişle İstanbul Üniversitesi’ne başlayan Emre’ye "Yanlışlık oldu, kaydın geçersiz" dediler 
     SİBEL KAHRAMAN İstanbul 

     Emre Kızılkaya, üçüncü yılında Girne Amerikan Üniversitesi’nden yatay geçiş yapmak için İstanbul Üniversitesi’ne başvurdu. Notları oldukça yüksek bir öğrenci olan Emre’nin başvurusu kabul edildi. Öğrenci belgesini alan ve derslerine başlayan Emre’nin üniversiteyle ilişkisi iki hafta sonra bitirildi. Yetkililerin "İstersen Kıbrıs’taki üniversitenle konuşuruz" demekle yetindiklerini söyleyen Emre, "Ben aileme daha fazla yük olmamak için çok çalıştım ve yatay geçiş yaptım. Kıbrıs’da burslu öğrenci olmama rağmen masrafımız çok oluyordu. Maddi şartlarımız yeterli olsa yatay geçişe zaten gerek duymazdım" dedi. 
     
     Kaydı yaptık ama... 
     Siyasal Bilgiler Fakültesi Dekanı Prof. Dr. Feryal Orhon Basık imzalı belgede sevhen kayıt şöyle açıklandı "Kaydınız 04.10.2002 tarihinde kabul edilmiştir. Ancak ÖSS puanınızın İstanbul Üniversitesi Senatosu’nun aldığı yatay geçiş yönetmeliğine taban puan koşullarına uymadığı ve kaydınızın sevhen yapıldığı saptanmıştır." 
     
     Hata olmuş 
     Emre üniversiteye geri dönebilmek için avukat tuttuğunu ve dava açacaklarını söyledi. 
     İstanbul Üniversitesi Rektörü Prof. Dr. Kemal Alemdaroğlu ise şunları söyledi "Hata yapılarak öğrencinin kaydı alınmış. Bu fark edilince de hatadan geri dönülüyor. Öğrenci de sokakta kalmış değil. Eski okuluna devam edebilir. Kişilere göre davranırsak üniversite, üniversite olmaktan çıkar." 
     



 YAŞAM 















</TEXT>
</DOC>
