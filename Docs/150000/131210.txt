<DOC>
<DOCNO> 131210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sondun19.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Blix "Savaşın önlenmesi için Irak daha fazla şey yapmalı" 
</HEADLINE>
<TEXT>

     BM silah denetçileri komisyonu UNMOVIC Başkanı Hans Blix, ''olası bir savaşın önlenmesi için Irak'ın şu ana kadar yaptığından çok daha fazlasını yapması gerektiğini'' belirtti. 
     Blix, Brüksel'de düzenlediği basın toplantısında, hafta sonu Bağdat'a gideceğini hatırlatarak, ''Bağdat'a vermek istediğimiz mesaj şudur bölgede durum çok gergin ve çok tehlikelidir, olası bir savaşın önlenmesi için, Irak şu ana kadar yaptığından çok daha fazlasını yapmalıdır'' dedi. 
     UNMOVIC Başkanı Blix, 27 Ocak'ın bir son tarih olmadığını, BM Güvenlik Konseyi'nin Irak'ın silahsızlanması konusunda Şubat ayında yeni bir rapor isteyeceğinden ''hemen hemen emin'' olduğunu da kaydetti. 
     Uluslararası Atom Enerjisi Ajansı IAEA Başkanı Muhammed El Baradei ile Blix'in, Bağdat'tan döndükten sonra, 27 Ocak'ta BM Güvenlik Konseyi'ne ''kritik'' olarak nitelendirilen bir ön rapor sunması bekleniyor. 
     





</TEXT>
</DOC>
