<DOC>
<DOCNO> 123027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sontur12.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Havalimanı'nda bagajlardan neler çıkmıyor ki 
</HEADLINE>
<TEXT>

     Türkiye'nin dünyaya açılan en önemli kapılarından biri olan Atatürk Havalimanı'nda yapılan kontrollerde, yolcu bagajlarından ''uçaksavar mermisine ait boş kovan'' dahi çıktı. 
     Dış Hatlar Terminali'nde güvenlik hizmeti veren TAV Özel Güvenlik Müdürlüğü'nden alınan bilgiye göre, terminalin geliş ve gidiş katlarında bulunan toplam 16 X-Ray cihazıyla, havalimanına gelen yolcuların üst ve bagaj kontrolleri yapılıyor. 
     Kontrollerde yolcuların uçakta güvenlik amacıyla yanlarında bulundurmaları yasak olan eşyalar tespit ediliyor ve havayolu şirketine yolcunun bagajı ile ilgili bilgi veriliyor. Söz konusu eşyalar, havayolu şirketi tarafından yolcunun ulaşamayacağı bir şekilde uçağın kargo bölümüne konuluyor. 
     Yolcuların bagajlarından çıkan eşyalar arasında ateşli silahların yanı sıra çok sayıda kesici ve delici alete de rastlamak mümkün. Ancak Temmuz ayında bir yolcunun bagajından çıkan 4 adet ''uçaksavar mermisine ait boş kovan'' herkesi şaşırttı. ABD'ye gitmek üzere havalimanına gelen yolcunun, ''askerliğini yaparken hatıra olarak aldığı kovanları çantasında unuttuğunu'' söylediği belirtildi. 
     Havalimanında, bu yılın ekim ayı sonu itibarıyla yolcuların bagajlarından çıkan eşyalar arasında 807 adet tabanca, bin 924 adet av tüfeği ve pompalı tüfek, bin 652 döner bıçağı, 2 bin 116 kılıç, 6 bin 300 hançer ve kama, 45 bin 400 şiş, 22 bin 600 bıçak, 3 bin 700 keser, 2 bin testere, 600 satır dikkati çekti. 
     Söz konusu dönemde 12.6 kilogram altın ve 260 kilogram gümüş de bagajlardan çıkan ilginç eşyalar arasında yer aldı. 
     Bu arada, yolcuların bagajlarında, ''2 adet piknik tüpü, 852 adet viagra ve 4 adet mezar taşı ile baston bıçak, sis mermisi, oyuncak el bombası, piknik tüpü, orak, balta, fıçı bira, eskrim kılıcı, pala, kalkan, böcek zehiri, kıyma makinesi, gaz ocağı'' gibi oldukça ilginç eşyalara da rastlamak mümkün. 
     





</TEXT>
</DOC>
