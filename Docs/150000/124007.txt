<DOC>
<DOCNO> 124007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sonspo35.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Revivo'ya Avrupa'dan transfer önerileri var... 
</HEADLINE>
<TEXT>

     Fenerbahçe'de, sezon sonunda sözleşmesi sona erecek İsrailli futbolcu Haim Revivo'ya, Avrupa'nın bazı kulüplerinden transfer önerileri geldiği bildirildi. 
     Özellikle İngiliz kulübü AFC Leeds United'ın ciddi bir öneri yaptığı öğrenilirken, Almanya'nın Hamburg SV takımı ve İspanya'dan bir kulübün İsrailli futbolcuya, menajerler aracılığıyla öneri getirdiği öğrenildi. 
     Sözleşmesi sezon sonunda bitecek olan Revivo'nun, devre arasında Fenerbahçe teknik heyeti ve yönetimiyle görüşerek alacağı yanıta göre önerileri değerlendirebileceği kaydedildi. 
     Bu arada Revivo'nun ilk tercihinin Fenerbahçe'de kalmaktan yana olduğu da öğrenildi. 
     
     ALİ ŞEN'DEN, HASAN ÖZDEMİR'E SORULAR 

     Bu arada Fenerbahçe Kulübü eski başkanlarından Ali Şen, İstanbul Emniyet Müdürü Hasan Özdemir'e gönderdiği faksta, geçen ay taraftarlarla güvenlik güçleri arasında yaşanan gerginlik hakkında sorular sordu. 
     Fenerbahçeli taraftarların oluşturduğu ''www.antu.com''da yer alan açıklamada Ali Şen'in, İstanbul Emniyet Müdürü Özdemir'e gönderdiği faksta, şu soruları sorduğu bildirildi 
     ''1907 Fenerbahçe Derneği Başkanı Necdet Ersoy'un gözaltına alınması için hangi gerekçeyle karar verdiniz Bilahare, Necdet Ersoy'u gözaltına alma kararından hangi gerekçeyle vazgeçtiniz 1907 Fenerbahçe Derneği'nde borsacı, işadamı Barış Ertül, sorgulanması için İstanbul Emniyet Müdürlüğü'ne memurlarınız tarafından götürülmüştür. İfadesi alındıktan sonra akşam serbest bırakılan Barış Ertül, saat 02.30'da evinden gözaltına alınmıştır. Sayın Barış Ertül hangi gerekçe ile 4 gün gözaltında tutulmuştur 7 Aralık Cumartesi akşamı saat 23.00 civarında Atatürk Havalimanı'nda, içlerinde Fenerbahçe Kulübü Kongre Üyesi olan kişiler dövülerek Atatürk Havalimanı Karakolu'na götürülmüş müdür '' 

     
</TEXT>
</DOC>
