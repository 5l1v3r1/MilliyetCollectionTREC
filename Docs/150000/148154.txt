<DOC>
<DOCNO> 148154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sonspo04.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Mehmet Okur 12 sayı, Hidayet 4 sayı kaydetti 
</HEADLINE>
<TEXT>

     ABD Profesyonel Basketbol Ligi NBA'de Detroit Pistons, evinde San Antoino Spurs'a 89-83 yenilirken, Mehmet Okur 12 sayı attı, Sacramento Kings, deplasmanda Philadelphia 76ers'i 97-81 yenerken, Hidayet Türkoğlu 4 sayı kaydetti. 
     Doğu Konferansı Merkez Grubu lideri Detroit Pistons, Batı Konferansı Ortabatı Grubu'nda play-off turuna kalma mücadelesi veren San Antonio Spurs ile Auburn Hills'de karşılaştı. 
     Oyuna sonradan giren ve toplam 35 dakika oynayan Mehmet Okur, 9 şuttan 4'ünü değerlendirerek, 12 sayı attı, 3'ü hücumdan 8 ribaunt aldı, 4 asist ve 3 blok yaptı. Okur, 2 sayılık atışlarda 7'de 4 isabet sağlarken, 2 kez denediği 3 sayılık atışlarda topu çemberden geçiremedi, faul atışlarında 4'te 4 isabet sağladı. 
     Takımda yedek Corliss Williamson ve John Barry 15'er sayıyla en skorer oyuncular olurken, ilk 5'te yer alan Richard Hamilton 13 sayı kaydetti. 
     Bu arada ligin ribaunt ve blok kralı Pistons'lı Ben Wallace, takım arkadaşı Tayshaun Prince'ın üstüne düşmesi sonucu ilk yarı sonunda sol dizinden sakatlandı. Duncan'a bugün MR'ının çekileceği ve bu sezon oynayıp oynayamayacağının belli olacağı belirtildi. Maçta toplam 18 dakika forma giyen Duncan, 10 ribaunt aldı ve 4 sayı attı. 
     Üstüste 9. galibiyetini elde eden Spurs'da, Tim Duncan 25 sayı ve 21 ribauntla en başarılı isim olurken, Tony Parker'dan 19, Malik Rose'dan 14 sayı, 11 ribaunt geldi. 
     Batı Konferansı Pasifik Grubu lideri Kings, kendisi gibi play-off'u garantileyen Doğu Konferansı Atlantik Grubu ikincisi 76'ers ile Philadelphia'da karşı karşıya geldi. 
     Mehmet Okur gibi sonradan oyuna giren takımın Türk basketbolcusu Hidayet Türkoğlu, faul atışı kullanmadığı ve 3 sayılık atış denemesinde bulunmadığı karşılaşmada, hepsi 2 sayılık şutlarda 4'de 2 isabet sağladı ve 4 sayıyla maçı tamamladı. Hidayet, hücumdan olmak üzere 1 ribaunt aldı. 
     Doğu Konferansı'ndaki takımlarla deplasmanda yaptığı 6 maçta 5 galibiyet alan Kings'de Chris Webber 21 sayı, 11 ribaunt ve 8 asistle en başarılı isim olurken, Yugoslav forvet Predrag Stojakoviç 21 sayı kaydetti. 
     76ers'de ise dizindeki sakatlığına karşın Allen Iverson 24 sayı, 6 ribaunt ve 6 asistle takımda en iyi istatistiği gerçekleştirdi. Iverson, maçın bitimine 6.01 dakika kala 76ers'in 18 sayı geriye düşmesi üzerine kenara alındı. 
     Pasifik Grubu'nda play-off'u garantilemeye çalışan 2 takımın mücadelesinde 3. sırada bulunan son 3 sezonun şampiyonu Los Angeles Lakers, 4. sırada yer alan Phoenix Suns'ı evinde, uzatmaya giden maçta 115-113 yenerek amacına ulaştı. Lakers, böylece ligde şu ana kadar play-off turunu garantileyen 11. takım oldu. 
Sonuçlar şöyle 
Boston Celtics-Washington Wizards 98-99 uzatmada 
Toronto Raptors-New Jersey Nets 87-96 
Philadelphia 76ers-Sacramento Kings 81-97 
Detroit Pistons-San Antonio Spurs 83-89 
Indiana Pacers-Miami Heat 90-69 
Golden State Warriors-Denver Nuggets 106-99 
Houston Rockets-Orlando Magic 114-93 
Portland Trail Blazers-Minnesota Timberwolves 78-97 
Seattle Supersonics-Utah Jazz 82-80 
Los Angeles Lakers-Phoenix Suns 115-113 uzatmada 
     





</TEXT>
</DOC>
