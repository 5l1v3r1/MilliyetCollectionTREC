<DOC>
<DOCNO> 112281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sontur15.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "AB büyük yanlış içinde, hükümet de yetersiz" 
</HEADLINE>
<TEXT>

     DYP Genel Başkanı Tansu Çiller, AB'nin, Türkiye ile ilgili İlerleme Raporu konusunda hem hükümeti, hem de AB'yi yanlış bulduğunu belirterek, ''AB büyük yanlış içinde. Ancak hükümet de yetersiz kaldı. 12 Aralık işin seremonisi. Bu işin nikahı kıyılmıştır'' dedi. 
     Çiller, Türkiye Seyahat Acenteleri Birliği'ni TÜRSAB ziyareti sırasında basın mensuplarının, AB'nin Türkiye İlerleme Raporu konusundaki sorularını yanıtladı. 
     Bu konuda hükümeti eleştiren, AB'ye de söyleyecek iki çift sözü bulunduğunu belirten Çiller, şöyle dedi 
     ''AB her şeye rağmen uygulamaları görür ya da görmez ama Türkiye'de ilk defa hükümetin yapamadığını muhalefet yaptı. Uyum yasaları çıkarıldı. Büyük bir çoğunluk bunun arkasında. Her aldığınız ülkede bütün uygulamaların hepsi bitmiş miydi Hepsinin yasaları anayasaları aynı mı Ama bunu da söyleyecek, savunacak bir siyasetçi lazım. Türkiye, nasıl oluyor da Verheugen'in ağzına bakıyor. Verheugen bir memur. Bir başbakan yardımcısı nasıl onunla muhatap olur.'' Çiller, bu konuda Türkiye'nin seçimden sonra çıkaracağı tablonun da çok önemli olduğunu vurgulayarak, AB konusunda onurlu ve güçlü bir siyaset uygulanması gerektiğini söyledi. 
     Bir başka soru üzerine de Çiller, şunları kaydetti 
     ''İlerleme raporu konusunda hem AB, hem de hükümeti yanlış buluyorum. AB büyük yanlış içinde. Ancak hükümet de yetersiz kaldı. 12 Aralık işin seremonisidir. Bu işin nikahı kıyılmıştır artık. Türkiye'nin büyük bir sıçramayı bu raporlarla yapması çok zor. Ancak kuvvetli bir hükümetle 11 Aralık'a kadar revizyon yapılabilir. 'Bu rapor hiçbir şey ifade etmez' diyenler tam doğruyu söylemiyor. Ama rapor her şey de demek mümkün değil. 11 Aralık'ta 2003'e giden kapıları açarsınız. Bu olay 12 Aralık'ta siyahla beyaz değil. 2003'de Türkiye'nin çok iyi bir şansı var. Ama çok iradeli, dirayetli, bu işi söküp alacak ve 12 Aralık'ı siyahtan açık griye çevirecek bir yaklaşım mümkündür.'' 
     
     "TURİZM ÇEKİCİ BİR SEKTÖR" 
     Çiller, ziyaret sırasında yaptığı konuşmada da, DYP olarak turizmi çekici bir sektör olarak gördüklerini ve bunun AB için de son derece önemli olduğunu belirterek, ''Türkiye için bundan daha önemli bir tanıtım ve propaganda aracı yok'' dedi. 
     Seyahat acentelerini KOBİ haline getireceklerini de belirten Çiller, seferberlik anlayışıyla ihracat ve turizm konusunun üstüne gidilmesi gerektiğini kaydetti. 
     Çiller, ''Türkiye'nin iki önemli sorunu olan döviz ve işsizliğin cevabı turizmdir'' diye konuştu. 
     Türkiye'nin hedefinin dünya turizmindeki yerini yüzde 1.6'dan yüzde 5'lere çıkarmak olduğunu kaydeden Çiller, turizmcilere seslenerek, ''Kafanızı turizmle bozacaksınız. Her şeyi yapacaksınız. Bütün olay sizin önünüzü açmak'' dedi. 
     
     ULUSOY'DAN DERVİŞ'E SİTEM 
     TÜRSAB Başkanı Başaran Ulusoy da, destek değil, bürokratik engellerin kaldırılmasını istediklerini belirterek, bu yapıldığı takdirde Türkiye'nin 2010 yılında 40 milyar dolar gelir elde etmesinin mümkün olduğunu söyledi. 
     Eski Devlet Bakanı Kemal Derviş döneminde taleplerinin hep geri çevrildiğini, bu nedenle turizmcilerin 3.5-4 milyar dolar kaybı olduğunu söyleyen Ulusoy, olası bir Irak operasyonun da kendilerini 2-3 yıl geriye götürebileceğini, bu nedenle karşılaşacakları zarar ve sıkıntıların gözardı edilmemesini istedi. 
     





</TEXT>
</DOC>
