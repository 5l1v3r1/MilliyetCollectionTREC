<DOC>
<DOCNO> 130558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/soneko41.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim hisseleri özelleştirme açıklamasıyla prim yaptı... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener'in açıkladığı hükümetin 2003 yılı özelleştirme programında yılın ilk çeyreğinde blok satış öngörülen Petkim hisseleri yüzde 12.31 prim yaptı. 
     İlk seansı yüzde 3.08 artışla 6.700 liradan kapatan Petkim hisseleri, 2. Seans'ta 7.300 liraya çıktı. Hisselerin değer artışı, 2. Seans'ta yüzde 8.96, günün tamamında ise yüzde 12.31 olarak hesaplandı. Petkim hisseleri, günün en çok kazandıran 4. hissesi oldu. 
     En fazla işlem hacminin gerçekleştiği Tüpraş hisseleri ise, Cuma günkü kapanışa göre değişmeyerek günü 7.500 liradan noktaladı. 
     THY hisseleri ise, 1. ve 2. seanslarda 100'er lira artışla 6.500 liraya yükselirken, hisselerdeki değer artışı yüzde 3.17 olarak kaydedildi. 
     Bu arada, İstanbul Yaklaşımı kapsamında alacaklı banka ve finans kuruluşlarıyla Finansal Yeniden Yapılandırma Sözleşmesi'ne imza atan Raks Grubu hisseleri de günü yüzde 4'ün üzerinde artışla kapatan hisseler arasında yer aldı. 
     Raks Ev Aletleri hisseleri yüzde 7.04 artışla 3.800 liraya, Raks Elektronik hisseleri yüzde 4.04 artışla 2.575 liraya çıktı. 
     





</TEXT>
</DOC>
