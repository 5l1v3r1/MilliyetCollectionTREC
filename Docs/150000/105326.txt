<DOC>
<DOCNO> 105326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sonspo14.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş ''Hakan'ın, davranış bozukluğu var'' 
</HEADLINE>
<TEXT>

     A Milli Takım Teknik Direktörü Şenol Güneş, düzenlediği basın toplantısında sakatlığı devam eden Hakan Şükür ile ilgili olarak, "Fiziksel rahatsızlığı ve davranış bozukluğu var. Yarın faydalı görürsem, takıma yeniden alırım" dedi. 
     Gazetecilerin sorularını yanıtlayan Şenol Güneş, takım bulamayan ve şu anda boşta olan, sakat olduğu için de milli takım kampına çağrılmayan Hakan Şükür ile ilgili şöyle konuştu 
     ''Hatalı davranışlar herkeste olur. Ben hoşgörüyle karşılarım. Eğer takıma katkısı olacaksa oyuncu için elimden geleni yaparım. Gürcistan maçı öncesi Hakan'ın kulüp bulma adına bir isteğinin olmadığını hissettim. Bu hem kendini, hem de takımını batırır. Takımı batırıyorsa yapacak birşeyimiz yok. Hakan konusunda Galatasaray'dan ricam olmadı. Zaten Hakan'ın da böyle bir isteği yoktu. Eğer isteseydi elimden geleni yapardım. Ben oyuncu olsam, bazen hiç para kazanmadan oynarım. Takımı taşıyan oyuncuyu taşırım. Hakan'da şu an için böyle bir durum yok. Fiziksel rahatsızlığı ve davranış bozukluğu var. Yarın faydalı görürsem takımı olup olmadığına bakmam, takıma yeniden alırım.'' 
     
     HALUK ULUSOY'DAN HAKAN'A DESTEK 

     Öte yandan Futbol Federasyonu Başkanı Haluk Ulusoy, Hakan Şükür'ün üzerine çok gidildiğini söyleyerek, "Onun milli takıma ve Türk futboluna çok büyük katkıları oldu. Bana göre Türkiye'nin gelmiş geçmiş en büyük golcüsüdür. Şu an bir sakatlığı var. Milli takım kadrosunda da değil. Zaten milli takımda sakatlandı. Hakan maalesef İtalya'da istediği performansa ulaşamadı. Artık kulüp bulmakta aceleci davranması lazım. İngiltere'den birkaç kulüple görüştüğünü biliyorum. Kendisi için en iyi olanı bulacaktır. Tüm Türkiye'nin ona destek olması lazım. O bize her zaman gerekli. Hakan aleyhine yazı yazanları da kınıyorum.'' şeklinde konuştu. Ulusoy, 31 Ağustos'ta sona eren transfer döneminin 1 hafta uzatılabileceği sinyalini vererek, bir anlamda Hakan'a moral verdi. 

     
</TEXT>
</DOC>
