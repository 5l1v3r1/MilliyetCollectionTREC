<DOC>
<DOCNO> 104863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sonspo28.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Ogün, camiadan özür diledi... 
</HEADLINE>
<TEXT>

     Fenerbahçe Futbol Takımı Kaptanı Ogün Temizkanoğlu, Feyenoord maçının bitimiyle birlikte tribünlerdeki bazı taraftarlarla yaptığı tartışmadan dolayı sarı-lacivertli camiadan özür diledi. 
     Kulübün resmi internet sitesinde yaptığı açıklamada, soyunma odasına giderken bir taraftarın ailesine küfür ettiğini ve bu nedenle kendisini kontrol edemediğini vurgulayan Ogün, ''Sinirlerime hakim olamadım. Haftalardır yapılan haksızlıklar, kazanma isteğimiz ve oluşan duygu yoğunluğu sonucunda geliştiğini düşündüğüm bu olay beni çok üzdü'' diye konuştu. 
     Futbol hayatı boyunca hiçbir zaman böyle bir davranışta bulunmadığını kaydeden kaptan, ''Ne olursa olsun sinirlerime hakim olup soyunma odamıza yürümeye devam etmeliydim. Davranışımdan dolayı Fenerbahçe camiasından ve statta görevini yerine getirmeye çalışan polis müdürümüzden özür dilerim'' şeklinde konuştu. 
     
     ''BİRBİRİMİZE KENETLENELİM'' 
     Sarı-lacivertli futbolcu, Şampiyonlar Ligi vizesi alamayan Fenerbahçe'nin önünde Birinci Süper Lig, Türkiye Kupası ve UEFA Kupası gibi hedeflerin bulunduğunu belirterek, ''Tüm camia olarak birbirimize kenetlenelim ve destekleyelim'' dedi. 
     Ogün şöyle devam etti 
     ''Şampiyonlar Ligi'ne devam vizesi alamayınca, şimdiki hedefimiz UEFA Kupası'nda Fenerbahçemizi en iyi şekilde temsil etmek oldu. Önümüzde lig, kupa ve UEFA hedefleri var. Tüm camia olarak birbirimize kenetlenelim ve destekleyelim. Camiamız bu hedeflere ulaşacak güçtedir.'' 
     





</TEXT>
</DOC>
