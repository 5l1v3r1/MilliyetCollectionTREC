<DOC>
<DOCNO> 102768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sontur16.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı zorla kayıt parası alanları uyardı 
</HEADLINE>
<TEXT>

     Milli Eğitim Bakanı Necdet Tekin, okullara kayıtların bugün başladığını belirterek, ''Haksız, kanunsuz ve zorlamayla kayıt parası isteyenlere gereğini yapacağım'' dedi. 
     Tekin, İstanbul Kültür Üniversitesi'ni ziyaret ederek, yetkililerden bilgi aldı. 
     Ziyarette yaptığı konuşmada, Türkiye'nin geleceğinin teknik okullarda olduğunu ve tüm vakıf üniversitelerinden de meslek yüksekokulu açmalarını istediklerini anlatan Tekin, böylece üniversite sınavına giren 1.5 milyon öğrencinin sadece 100 bininin mutlu olmayacağını söyledi. 
     Mutsuz öğrenci ve mutsuz öğretmenin geleceğe katkısının olamayacağını dile getiren Tekin, ortaöğretimde pek çok öğrenciye istemedikleri okullarda ''okuyacaksın'' dendiğini, bunun artık değiştirildiğini ve meslek lisesinde öğrenime başlayan bir öğrencinin klasik lisede eğitimine devam etme şansı tanındığını bildirdi. 
     Daha sonra basın mensuplarının sorularını yanıtlayan Milli Eğitim Bakanı Tekin, okullara kayıtların bugün başladığını hatırlatarak, ''Haksız, kanunsuz ve zorlamayla kayıt parası isteyenlere gereğini yapacağım. Hiç kimse hiçbir şekilde 'seni bu okula alacağız, şu ücreti öde', 'şunu vermek zorundasın, aksi halde okula almayacağım' diyemeyecek'' dedi. 
     Bu konuda gerekli önlemlerin alındığını da kaydeden Tekin, tüm il ve ilçelerde kayıt komisyonları kurulduğunu hatırlattı. 
     
     ÖĞRETMEN BAŞVURULARI 
     Tekin, gazetecilerin, bugün başlayan öğretmen adaylığı başvurularına ilişkin sorularını da yanıtlarken, ''Öğretmen alırken eğitim fakültelerine ağırlık veriyoruz, ama fen-edebiyat fakültesi mezunu, sertifika almış yaklaşık 10 bin 700 kişiyi de atamak hedefimiz'' diye konuştu. 
     Devletin bir söz verdiğini ve yaklaşık 10 bin 700 fen-edebiyat mezunu gencin 2 yıl önce sertifika almalarına rağmen atamalarını yapmadığını kaydeden Tekin, ''Bunu inceledim. Bu hakça değil. Devlet daha önce 'git sertifika al' demiş, almışlar. Ondan sonra da 'Sizi almıyorum' demiş. Bu sosyal bir problem. Devletin sözü yerde kalmış'' diye konuştu. 
     Tekin, devletin öğretmen atamalarında fen-edebiyat fakültesi mezunlarını birinci aşamada fizik, kimya, biyoloji, edebiyat gibi branşlarda atayacağını dile getirerek, ikinci atamada ise bu okullardan mezun olanların sınıf öğretmenliğine atanacağını söyledi. 
     Maliye Bakanlığı'ndan 5 bin yeni kadro isteyeceklerini anlatan Milli Eğitim Bakanı Tekin, bu kadrolara fen-edebiyat fakülteleri mezunlarını almayı düşündüklerini sözlerine ekledi. 
     İl Milli Eğitim Müdürü Ömer Balıbey de İstanbul'da bini sınıf öğretmeni olmak üzere 4 bin öğretmen açığı olduğunu belirterek, bu açıkların özellikle İngilizce ve edebiyat branşlarında bulunduğunu bildirdi. 
     Okulların fiziksel olarak eğitim ve öğretime hazır olduğunu dile getiren Balıbey, yeni yapılacak öğretmen atamalarıyla öğretmen açıklarının kapanacağını kaydetti. 
     





</TEXT>
</DOC>
