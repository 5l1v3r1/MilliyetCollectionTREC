<DOC>
<DOCNO> 128789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/sontur15.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İndependent "Türkiye'nin savaşa karşı çıkması bölgeyi etkiler" 
</HEADLINE>
<TEXT>

     ABD Başkanı George Bush'un "Savaşa hazırız" sözleri, olası bir savaşın artık çok yaklaştığı yorumlarına yol açarken, ABD'nin bölgedeki asker sayısını ikiye katlayacak nakil hazırlıklarını tamamladığı bildirildi. Öte yandan, Türkiye'nin "kamuoyu karşıtlığını" ortaya koymasının, bölge ülkelerinde ABD'ye karşı tavır oluşmasını etkileyebileceği öne sürüldü. 
     İngiltere'nin önde gelen gazetelerinden The Independent'ta Rupert Cornwell'in kaleme aldığı yazıda, ABD Başkanı George Bush'un, Irak Lideri Saddam Hüseyin'i "gönüllü olarak silahsızlanmadığı sürece, bunu Amerika'nın bilerek ve isteyerek güç kullanma yoluyla" yapacağı yönünde uyardığı belirtildi. 
     Bush'un, ABD'nin en büyük askeri üssü olan Teksas-Ford Hood'daki birliklere hitaben yaptığı konuşmasında, krizin barışçıl çözümü için de kapıyı açık baraktığı kaydedildi. Pek çok Amerikalı'nın savaşın kaçınılmaz olduğuna inandığı belirtilen haberde, Bush'un "şu anda bile, Saddam Hüseyin'in, uzlaşmaz tutumunu sona erdirerek, şüphe duyulan kimyasal, biyolojik ve nükleer programları hakkında doğruyu açıklaması yoluyla gidişatı çarpıcı bir biçimde değiştirebileceği" yönündeki sözlerine dikkat çekildi. 
     Bush'un, güç kullanmayı son seçenek olarak tanımlamasına rağmen çatışmayı önleme yolunda bir gelişme olmadığına işaret ettiği belirtilen yazıda, söz konusu çatışmanın zamanlaması olarak "önümüzdeki ay" ortaya kondu. Bush'un "Biz hazırız" sözlerine yer verilen haberde, Irak rejiminin "kayıtsız saldırganlık" sicil iyle ve kendi insanları ile diğer ülkelere karşı kitle imha silahlarını kullanmaya hazır oluşuyla bir "büyük tehdit" olduğu da savunulndu. 
     Bush'un konuşmasından kısa süre önce, 45 bin kişilik 1'inci Deniz Piyade Keşif Gücü'nün birimlerinin Kaliforniya dan Körfez'e hareket etmesi için Pentagon'un hazırlıklarını tamamladığı bildirilen haberde, 800 askeri mühendislik ve istihbarat uzmanıyla yaklaşık 300 kişilik hava savunma birliğinin de bu hazırlıklara dahil olduğu belirtildi. 
     Bölgeye nakillerin önümüzdeki birkaç hafta içinde gerçekleştirileceği açıklanan haberde, bölgedeki Amerikan askeri varlığının da ikiye tlanarak 50 binden 100 bine çıkacağı ifade edildi. Yazıda, Türkiye'nin, kendi kamuoyunun savaşa karşı olduğu yönündeki uyarısının etkisiyle bir başarısızlıkla karşılaşan ABD'ye, diğer bölge ülkelerinin de karşı çıkabileceği iddiası, ABD'li yetkililere dayanarak ortaya atıldı. Dışişleri Bakanı Yaşar Yakış'ın, "Irak'ın olası işgali için çok sayıda ABD askerinin Türk topraklarında konuşlanması" konusunda Washington'dan gelen isteğe, Türk hükümetinin direnç gösterebileceğinin işaretini verdiği de kaydedildi. 
     





</TEXT>
</DOC>
