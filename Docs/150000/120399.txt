<DOC>
<DOCNO> 120399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sondun21.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Klerides, İngiliz temsilciye sert çıktı... 
</HEADLINE>
<TEXT>

     Kıbrıs Rum yönetimi lideri Glafkos Klerides ile İngiltere'nin Kıbrıs Özel Temsilcisi Lord David Hannay arasında dün yapılan görüşmede sert üsluplar kullanıldığı ve görüşmenin gergin havada geçtiği bildirildi. 
     Rum basınında çıkan haberlere göre, Hannay'in, BM Genel Sekreteri Kofi Annan tarafından ortaya konulan planın ''sunulabilecek en iyi plan olduğu ve özlü değişiklik kabul etmediği'' yönündeki ifadeleri Klerides'i sinirlendirdi. 
     Klerides, sert bir tonla, ''içeriğinde değişiklikler olmadan Annan planını kabul etme niyetinde olmadığını'' belirterek, ''Annan tarafından ortaya konulan sürelerin boğucu bir şekilde sınırlı olduğunu'' ifade etti. 
     Hannay'in Atina'da da ''iyi olmayan bir havada temaslarda bulunduğunu'' yazan Rum basını, ''Hannay'in, Rum siyasi liderliğini Annan planının son fırsat olduğu konusunda ikna etme faaliyetlerini üstlendiği'' yorumunu yaptı. 
     Rum basınına göre Hannay, dün Rum kesiminde yaptığı temaslarda, ''Bu plan sunulabilecek en iyi plandır. Fırsat kaçırılırsa, uluslararası camia uzun bir süre sorunun çözümlenmesi için meşgul olmayacak, ada kalıcı taksime götürülecek. Annan planı özlü değişiklikler kabul etmiyor, Avrupa Birliği'ne üyelik olsa bile, AB'ye yalnızca güney kesim katılmış olacak'' görüşlerini ortaya koydu. 
     Güvenlik konusuna da değinen Hannay, Rum kesiminin Avrupa ortak dış siyaset ve savunma politikasına özlü katılımı olamayacağını ifade etti. Hannay, ''Görüşüme göre, AB ordusu ve NATO, Kıbrıs üzerinden operasyonlar düzenlemek isteyince, bunu egemen İngiliz üslerinden yapıyor ve yine böyle yapacak'' ifadesini kullandı. 
     Hannay, bugün de KKTC'deki temasları öncesinde, Klerides'in danışmanı ve Başsavcı Alekos Markides ile bir araya geldi. Hannay-Markides görüşmesinin, dünkü, Klerides-Hannay görüşmesinin bir devamı niteliğinde olduğu belirtildi. 
     Adadan bu akşam ayrılacak olan Hannay, Pazar günü Ankara'ya gidecek. 
     





</TEXT>
</DOC>
