<DOC>
<DOCNO> 129339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sontur08.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazada ölen köpeği için tazminat davası açtı... 
</HEADLINE>
<TEXT>

     Konya'nın Seydişehir İlçesi'ne bağlı Taraşçı Beldesi'nde bekçilik yapan Fahrettin Uzun, trafik kazasında ölen Topak adındaki Fino cinsi köpeği için hukuk mücadelesi başlattı. 
     Mustafa Emekli'nin kullandığı araç, belde merkezinde bekçilik yapan 43 yaşındaki Fahrettin Uzun'un Fino cinsi köpeğine çarparak ölümüne neden oldu. 
     Dört çocuğu olduğunu, henüz 4 aylık Fino'sunu 5'nci çocuğu gibi sevdiğini belirten Uzun, çok zeki olan ve istenilen her hareketi sempati ile yapan Topak'ın ölümünün sadece kendi ailesi değil, belde halkını yasa boğduğunu ifade etti. 
     Uzun, Fino'nun ölümünden sonra evinin bir cenaze evine döndüğünü, çok sayıda vatandaşın gelerek kendisine başsağlığında bulunduğunu kaydederek, şunları söyledi 
     ''Bu ölüm özellikle kızım Ayla'yı derinden etkiledi. Anı defterinin büyük bölümünü Topak ile dolduran kızım, bu acı olayın gerçekleştiği bir haftadan beri ne yemek yiyor, ne de bizlerle konuşuyor. Fino'muz bizim herşeyimizdi. Bize de o kadar alışmıştı ki, bir başka kişinin elinden asla birşey yemezdi. O'nu ihmal sonucu bir kazada kaybetmenin acısını yıllar geçse unutamayacağız.'' Uzun, ölen köpeği için hukuk mücadelesi başlattıklarını bildirerek, ''Seydişehir Asliye Ceza Mahkemesi'nde 3 milyar liralık tazminat davası açtım. Henüz 4 aylık bir yavru olan Fino'nun değerini parayla ölçmemiz imkansız. Bu davayı kazansam da kaybetsem de acımız dinmeyecek, ancak Fino'muzun hakkını aramak bizim için bir görev'' diye konuştu. 
     





</TEXT>
</DOC>
