<DOC>
<DOCNO> 129031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/yazar/altan.html </URL>
<DATE> 2003/01/06/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Aşk üzerine 
</HEADLINE>
<TEXT>

     Yeryüzündeki en büyük mutluluklardan biri, belki de birincisi, hiçbir endişe bulutuyla gölgelenmeden erkeğin sevdiği kadınla, kadının da sevdiği erkekle beraber olması galiba. 
     Böylesine güzel bir dünya kurmak ve yaşamak, sadece ve sadece kadınla erkeğin elinde olduğu halde bu mutluluğa bir türlü eremeyenlerin sayısı, erenlerinki yanında neden çok daha fazla Bu sorumun cevaplarını bulmak, atomun sırrını bulmaktan da önemli bir bakıma... 
     Bir defa doğuyorsun ve sevdiğinle, arzuladığınla kolay kolay beraber olamadan çekip gidiyorsun. 
     
     Bir anket yapılsa da araştırılsa, acaba kaç kişi gerçek aşkı dolu dolu tatmakta ve yaşamakta 
     Herhalde pek az kişi. Yüzyıllar boyunca dünyayı kaplayan ve ortak duyguları dile getiren hüzünlü, sitemli kırık aşk şarkıları, aşk şiirleri, aşk hikayeleri, aşk romanları, aşk filmleri bunun en sağlam ispatı... 
     Milyonlarca erkek, milyonlarca kadın, gerçekten sevdiğini bulamamanın boşluğuyla devamlı bir aranış içinde... 
     
     Kazara bulanların da, büyük bir kısmı, aşılmaz duvarların önünde boynu bükük kalakalmış. 
     - Birbirimizi sevdik ama anası babası vermediler. 
     - Ben sevdim ama, o beni sevmedi. 
     - O da beni sevdi ama, koparamayacağı engelleri vardı. 
     - En çok onu sevdimdi ama, ecel aldı götürdü. 
     - En seviştiğimiz zamanda savaşa çağırdılar. 
     - Sevgimizi parasızlık yıktı. 
     - Tam birbirimizi bulmuştuk, uzaklara gitmek zorunda kaldı. 
     - Çok sevişiyorduk, fakat yetişiş tarzlarımız başkaydı. 
     - Seviyordum, inandıramıyordum. 
     
     Kadınla erkeğin arasına giren böyle binlerce engel... Ne gariptir ki, bu engeller hep sevişenlerin arasına giriyor. Sevişmeden beraber olanlar çoğunlukta bulunduğuna göre, onların arasına bu kadar engel girmiyor. Bir terslik var bunda. Bu tersliği ortadan kaldırmanın bir yolunu yordamını bulmak gerek. Gerçi 
     - Aşk bir Çingene çocuğudur, kanun tanımaz, diyorlar ama kanun tanımayan sadece aşk aşıklar kolay kolay kanunlardan daha kuvvetli olamıyorlar. 
     
     İnsanları aşk konusunda, hiç değilse hayvanlar, hiç değilse ilk çağ insanları kadar olsun, rahat ettirecek bir ortamı sağlayamamışız. 
     Kadın erkek arasındaki en tabii, en mutlu olayları ayıplamış, küfür sözü yapmışız. Bunun nedenlerini araştıranlar, sosyal ve iktisadi korkunç gerçeklerle karşılaşıyorlar. 
     Vaktiyle kendi çıkarlarını bir muayyen düzende görenlerin insanların rahatça seviştikleri zaman, bu düzenin disiplinine kolay kolay uyamayacaklarını sezdiklerini ve bunu önlemek için birtakım baskı unsurları yarattıklarını söylüyorlar... 
     Kadınla erkeğin beraber olmak arzusunu denetleyerek bundan, kişileri bakım mükellefiyetlerine yöneltip, iktisaden boynu bükük bir duruma sürüklemek istediklerini iddia ediyorlar. 
     
     Doğru yanlış, ancak sevişenlerin çokçası beraber olamayışlarındaki en büyük sebeplerden birinin, iktisadi şartlar olduğu inkar edilemez. Fakiri fakirle evlenmeye zorlayan, sonra da 
     - Ne yapayım, evde evlad - ü iyal var, diye baş eğdiren unsurlar nereden geliyor 
     İnsanlık bunu hissettiği için, masallarında padişah kızlarını çobanlarla evlendirerek, isyanını haykırmak istemiştir. 
     
     Bekar 
     - Ağaca çıksam pabucum yerde kalmaz, diye övünür. 
     Ancak tabiat kanunu icabı, bir kadına muhtaçtır ve onu bulmak için evlenmek ve bakım mükellefiyeti altına girmek zorundadır. Bu mükellefiyet bir defa boynuna dolandı mı, bir daha kimseye karşı kolay kolay dikilemez. Hele karşılıklı sevişmiyorlarsa, gücü büsbütün kırılır, küskünlüğe uğrar. Çeşitli telkinlerle bu usulün bozulması asla istenmez. 
     Çağımızda kadınların da çalışmaya başlaması, yüzyıllar sürmüş olan manevi işkenceleri nispeten yumuşatmıştır. Bağlar, telkinler, baskılar eski sertliğini kaybetmiştir. 
     Önümüzdeki çağda büsbütün kaybedecektir. İnsanlar günden güne sevdikleriyle beraber olmak imkanlarına kavuşuyorlar. İleride daha da çok kavuşacaklardır. Dünyamıza gerçek mutluluk o zaman gelecektir. 
     
     Not 40 yıl önce yazılmış bir yazı... "Milliyetöten... 
     
     







Türkiye’de modern tarihçiler 


Aşk üzerine 


Ankara Şam Tahran üçgeni 


108’inci Kongre siftah yaparken... 


Kıbrıs 2003 Kıbrıs 1964 


Gül’ün Ortadoğu turu 


Biz artık daha çok yokuz 


Borsalardaki düşüşler 2003’te de sürecek mi 


Enflasyon yüzde 29.7 Tüketici fiyat artışı yüzde 45 


</TEXT>
</DOC>
