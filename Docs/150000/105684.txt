<DOC>
<DOCNO> 105684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sondun21.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Şentürk, Papa ile görüşüp kendisini Türkiye'ye davet etti. 
</HEADLINE>
<TEXT>

     Antakya Belediye Başkanı İris Şentürk, katolik dünyasının ruhani lideri Papa 2. Jean Paul'ü Türkiye'ye davet etti. 
     İris Şentürk, 3 ay önce Papa'ya yazdığı mektuba yanıt alarak, yaklaşık 30 bin kişinin bulunduğu Papa'nın haftalık genel kabülüne katıldı. Şentürk, kabul sırasında Papa ile görüşerek, Antakya davetini iletti. 
     Papa'nın yazlık mekanı Castelgandolfo'daki kabülde, Antakya Belediye Başkanı, Papa tarafından ilk kabul edilen kişi oldu. 
     Şentürk, görüşme sonrası A.A muhabirine yaptığı açıklamada, şunları söyledi 
     ''Papa'ya, Sen Piyer Kilisesi'nin toprağını ve suyunu, kristal bir kavanozda gümüş bir tepsi üzerinde kendisine sundum. 
     Aynı zamanda Sen Piyer Kilisesi'nin bir maketini ve Antakya'yı anlatan bir kitabı da kendisine hediye ettim. Türkiye ve Antakya'ya davet mektubunu Papa'ya sunduktan sonra Antakya'dan dünyaya dostluk, sevgi, barış mesajları vermesini istedim.'' Papa'nın, Sen Piyer'den gelen toprak ve su bulunan kavanozu eline aldığını söyleyen Şentürk, konuşması sırasında da Papa'nın kendisini elini tutarak dinlediğini belirtti. 
     ''20-30 bin kişinin katıldığı bir genel kabulde beni ilk almaları ve en önde oturtmaları, diğer katılımcılar tarafından merakla karşılandı'' diyen Şentürk, Papa gibi dünyada sözü geçen dini bir liderle görüşmesi konusunda, şunları kaydetti 
     ''Heyecanlıydım ve gurur duydum. Ülkem adına gurur duydum. Yapmak istediğim, ona davet mesajını vermekti. Ve bunu, yüzüne bakarak, konuşarak ona verdim. Yanında uzun süre durduğumdan herkes kim bu kadın diye merak ediyordu.'' İris Şentürk, Papa'nın kendisine yapılan davetten dolayı çok memnun olduğunu ve sağlığı müsade etmesi halinde geleceğini söylediğini ifade etti. 
     
     PAPA İNANILMAZ HASTA 

     Antakya Belediye Başkanı, 83 yaşında olan Papa'nın ciddi sağlık problemlerini göz önünde tutarak verilen davet mektubunun daimi bir kurum olan Papalık'a sunulduğunu, 2. Jean Paul'den sonra yerine seçilecek Papa'nın da Antakya'ya davet edilmiş olduğunu söyledi. 
     Şentürk, yakından gördüğü ve konuştuğu Papa'nın sağlık durumuyla ilgili gözlemini ise ''İnanılmaz hasta ve zor ayakta duruyor'' diye açıkladı. 
     Bu arada, ''Papa'yi özel olarak Antakya'ya davet etmekteki gerekçe neydi '' sorusunu Şentürk, şöyle yanıtladı 
     ''Antakya, İsa'ya inananlara göre Hıristiyanlığın adının verildiği yer olarak geçer. 
     Bir hac merkezidir. Hıristiyanlığın ilk yayıldığı ve İncil'de adı geçen bir kenttir. Dünyada şu anda Müslümanı, Hıristiyanı, Yahudisi, Alevisi ve Sünnisinin birarada hoşgörü içinde yaşadığı bir kent olan Antakya, dünyada bir barış örneğidir. Bu çok anlamlı bir şey. Dış dünyaya bir mesaj verdik. Hoşgörümüzü görmelerini istedik.'' 
     
     PAPA 40'INCI KEZ TÜRKİYE'YE DAVET EDİLİYOR 

     Türkiye'ye en son gelen Papa olan 2. Jean Paul, 1979 yılında yaptığı ziyaret sonrasında 23 yılıdr Türkiye'ye gelmezken, bu süre zarfında resmi ya da özel kurum ve kişiler tarafından kendisine 40'a yakın Türkiye daveti yapıldı. 
     Papa, Antakya'ya ise ilk kez davet edildi. 
     





</TEXT>
</DOC>
