<DOC>
<DOCNO> 118997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/spor/spo02.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Atina’da dram yaşadı 
</HEADLINE>
<TEXT>
KALBİM EGE'DE KALDI 4-1 
Panathinaikos karşısında yürüyerek turu geçeceğini sanan Sarı-Lacivertli takım, Rüştü’nün iki büyük hatasıyla dağıldı, UEFA Kupası ikinci turunda havlu attı 
     FENERBAHÇE, tur umuduyla gittiği Atina’dan, kalesindeki dört golle döndü. Lorant’ın, Yusuf ve Rapajc ile sürpriz kadro sürdüğü maçta ilk gol Rüştü’nün hediyesi oldu. Ellerine gelen topu inanılmaz bir hatayla önüne düşüren yıldız kalecinin bu ikramını Liberopulos geri çevirmedi. Goumas’ın farkı ikiye çıkaran golü de, boşa çıkan Rüştü’nün sürpriziydi. Biraz olsun dirilen Sarı - Lacivertli takım, Tuncay’ın golüyle umut verdi. Taa ki, defans ve orta sahanın uyuyakaldığı Michaelsen’in golüne kadar. İkinci 45 dakikada adeta hevesini yitiren temsilcimiz, Warrzycha’nın golünden önce daha büyük fark yemekten kurtuldu ve evine UEFA’sız döndü. 
     
90 DAKİKA      YUSUF KOBAL 

     İlk yarı bittiğinde Rüştü’nün, Oğuz’a elleriyle "Sahaya çık ve ısın, sen oynayacaksın" işareti yapması, milli kalecinin yaşadığı çöküntüyü anlatıyordu. Yediği üç golün 2.5’unda önemli hatası olan Rüştü, Fenerbahçe’nin Avrupa kupalarındaki makus talihine yine önemli bir paragraf oluyordu. 
     Maçın başlarında temkinliydi Fenerbahçe. Şok bir gol yememek için Lorant’ın yanlış kadro seçimine karşın yine de pas yapmaya çalışıyordu. Ama bu paslar üst üste iki şok gol yenmesini engelleyemedi. Rüştü elleriyle yaptığı şöhretine, aynı elleriyle ihanet etti. 
     24. dakikada Rüştü üstüne gelen topu elinden kaçırınca, orada biten Liberopulos dokundu 1-0. Panathinaikos’a karşı İstanbul’da da hatalı bir gol yiyen Rüştü böylece herkesin güvenini sarsıyordu. 32. dakikada bu kez Basinas korner atışı kullandı. Rüştü kalesini kendinden emin terketti. Topa yükseldi, ama ne fayda. Boşa çıktı, geride bekleyen Goumas kafayla skoru 2-0 yaptı. 
     Ancak Tuncay’ın 32. dakikada attığı gol Fenerbahçe’yi umutlandırıyordu. Son haftaların çıkıştaki oyuncusu Ceyhun bu golden sonra sahaya sürülüyor, Yusuf kenara alınıyordu. Bu değişiklik ikinci golü getirsin diye beklenirken, tersi yaşandı. 43’te Michaelsen, Stevic’e rağmen önüne düşen topa vurup skoru 3 - 1’e getirdiğinde günün talihsiz adamı Rüştü seyre dalıyordu. 
     İkinci yarıda Fenerbahçe ciddi sarsıntı yaşamayı sürdürdü. 46’da Ceyhun takımı adına en iyi gol pasını üretse de, Rapajc geç davranıyordu. Panathinaikos ise 51, 58 ve 59’da Michaelsen ve Liberopulos ile ciddi pozisyonlar yakalıyordu. Krallar gibi korunan Sarı - Lacivertli forma sanki sokaktan toplanan oyunculara giydirilmişti. Yunanlılar da bu işe şaştı. 
     90’da Warrzycha trajediyi bitiren golü atıp staddaki tüm Türkler’in başını iyice öne eğiyordu. Hani Şampiyonlar Ligi’nin ayıbını UEFA Kupası temizleyecekti Olmadı, bu eleniş Galatasaray’a atılan tarihi farkı bile silip, süpürdü. 
     
Lorant’ta bahane çokAlman hoca, yanlış kadro çıkarmadığını söyledi, "Kişisel hatalara kurban gittik. Agresif değildik. Ben ne yapayım" ifadesini kullandı 
     TEKNİK Direktör Lorant, çok kötü oynadıklarını belirtti, "Oyuncularım adına üzüldüm" dedi. Alman hoca, "Bu kadar önemli maçta bu kadar düşük motivasyonu anlayamıyorum. Futbolcularımı uyarmıştım. Rakibin çok agresif oynayacağını söylemiştim. Biz de onlar gibi olmalıydık. Bu yüzden elendik. Ortaya koyduğumuz futboldan hiç memnun değilim" diye konuştu. 
     YUSUF ve Rapajc’in aynı kanatta kullanmanın kesinlikle taktik hatası olmadığını savunan Lorant, "Bana işimi öğretmesinler. Kişisel hatalara kurban gittik. Ben ne yapayım. Bu kadro çok daha iyi oynamalı. İlk maçta kaçırdığımız gollerin faturasını ödedik. Futbol takım oyunudur. Tek tek oyuncuların değil. Önemli maçlar kaybedilince tek suçlu antrenör oluyor" savunmasını yaptı. 
     
RÜŞRÜ ÇÖKTÜPanathinaikos karşısında yediği hatalı gollerle Fenerbahçe’nin tüm umutlarını yıkan milli kaleci, devre arası çıkmak istedi ancak Teknik Direktör Lorant izin vermedi 
     Oğuz’u çağırdı 
     ŞAMPİYONLAR Ligi’ne giremeyen, ardından tüm gözünü UEFA Kupası’na çeviren Fenerbahçe bu kez de kaleci Rüştü’ye kurban gitti. Panathinaikos ile oynanan ilk maçta yediği hatalı golle tur ümitlerini azaltan milli kaleci, Atina’daki rövanşta da kendisine yakışmayacak hatalar yaptı. Rüştü ilk yarı sonunda oyundan çıkmak istedi ve Oğuz’u ısınmaya gönderdi. Ancak Lorant, tecrübeli kaleciye izin vermedi. 
     
     Yine olmadı 
     TARİHİNDE UEFA Kupası’nda hiç üçüncü tur yüzü göremeyen Sarı - Lacivertli ekibin hayalleri yine suya düştü. Sezon başında büyük hedeflerle yola çıkan Fenerbahçe 92 - 93 sezonunda Sigma Olomouc karşısında aldığı 7-0’lık yenilginin ardından 10 yıl sonra Avrupa’daki en ağır mağlubiyetle tanıştı. Yöneticiler, takımını tanıyamadıklarını, böyle bir skorun kendileri için büyük sürpriz olduğunu söylediler. 
     
Şimdi de bilet kriziCezası nedeniyle Bursaspor maçını Ankara’da oynayacak olan Fenerbahçe, 19 bin biletin kendilerine verilmesini talep etti, ancak GSGM’den ret yanıtı geldi 
     CEMAL ERSEN 

     DİSİPLİN Kurulu tarafından sahası kapatıldığı için Bursaspor maçını Ankara’da oynayacak olan Fenerbahçe, Gençlik ve Spor İl Müdürlüğü’ne başvurarak yaklaşık 19 bin biletin 1 ve 2 milyon liradan kendilerine verilmesini talep etti. Atina’dan Ankara İl Müdürü Enver Oral’ı arayan Başkan Aziz Yıldırım, Bursaspor maçı için stadı kiralayacaklarını, biletlerin satış hakkının da kendilerine verilmesini istedi. 
     ORAL’IN bu talebi hemen GSGM Kemal Mutlu’ya ilettiği, ancak olumsuz yanıt çıktığı öğrenildi. Yetkililer, 1 ve 2 milyon lira karşılığı talep edilen biletlerin Fenerbahçe Kulübü tarafından kaç milyona satılacağının bilinmediğini, maliyeye bildirilecek vergi ve KDV oranlarının alış değeri üzerinden saptanacağı için, ortaya "vergi kaçakçılığı" suçu çıkacağını ifade etti. 
     
Ortega’ya indirim yok      FUTBOL Federasyonu Tahkim Kurulu, Fenerbahçe Kulübü’nün Ortega’ya verilen iki maç oynamama cezasına yaptığı itirazı reddetti. Samsunspor karşısında forma giyemeyen Arjantinli yıldız, Bursaspor karşısında da takımdaki yerini alamayacak. Kurul, Galatasaray’ın, Göztepe maçında edebe aykırı tezahüratlar sonucu hakemin 1 nolu anonsu yaptırması nedeniyle verilen ihtar cezasına yaptığı itirazı ise kabul etti ve cezaya gerek olmadığı kararını aldı. 
     
İstatistik Ortega Topla buluşma 27 Olumlu pas 12 Top kaybı 4 Olumsuz pas 6 Top kapma 1 Yaptığı faul 1 Yapılan faul 3 Kaleyi bulan şut - Ofsayt -      
     
Atina’da kuş uçmadı      SARI - Lacivertli ekip, Atina deplasmanında adeta krallar gibi korundu. Maça hareket eden Fenerbahçe kafilesi, otelden stada kadar olağanüstü önlemlerle getirildi. Polis tüm yolları kapadı, barikatlar kurdu. Helikopterler de havadan eşlik etti. VİP tribününe gelen 50 Türk taraftar da özel olarak korundu. Bir ara gerginleşen ortam, polisin zamanında müdahalesi ile hemen yatıştırıldı. 
     
     Maçın hakemi 
     İdare etti 
     İSPANYOL hakem Mendez sonuca etki edecek bir hata yapmadı. Ancak özellikle faul pozisyonlarında ev sahibi takımın lehine düdükler çaldı. Yine de ilk 45 dakikada Johnson ile Fatih’in kırmızı kartlarını es geçti, Ortega da bir pozisyonda, daha önceden, sarı kart görebilirdi. Fazla iş düşmedi. 
     
     Göze batanlar 
     RÜŞTÜ Maçın kader adamıydı. İnanılmaz goller yedi. Kalitesine yakışmadı, yaptığı hatalar herkesi hayrete düşürdü. 
     JOHNSON Çok şey bekleniyordu. Hiçbir şey veremedi. Pasif kaldı, fizik olarak yetersizdi. Oyundan alınma kararı gecikti. 
     ORTEGA Çok iyi markaj altında kaldı. Topla buluşmakta dahi güçlük çekti. Varlık gösteremedi, pozisyon yaratamadı. 
     MICHAELSEN Yunan takımının yıldızıydı. Muazzam bir gol attı. Müthiş bir mücadele gösterdi. Sahanın en iyisiydi. 
     HENRİKSEN Panathinaikos savunmasının yıldızıydı. Harika oynadı. Serhat’ın hızını kesti, genç oyuncuya hiç fırsat vermedi. 
     KARAGOUNİS Forvette her hava topunu aldı. Rakiplerine müthiş bir üstünlük sağladı. Savunmamıza güç anlar yaşattı. 
     
     Notlar... 
     Küstah Yunanlı 
     BİR grup Panathinaikoslu holigan, motosikletlerle Fenerbahçe’nin bulunduğu otelin önüne gelerek, el ilanları attılar. İlanların üstünde, "En iyi Türk, ölü Türktür" yazısı ile Atatürk’e hakeret edilen ifadeler yer aldı. 
     
     Yönetime yemek 
     PANATHİNAİKOSLU yöneticiler, Fenerbahçeli yöneticilere maçtan önce öğle yemeği verdiler. Sarı - Lacivertli ekibin kaldığı Metropolitan Oteli’ndeki yemek oldukça neşeli bir ortamda geçti. 
     
     Tribünler boş kaldı 
     PANATHİNAİKOS Kulübü özellikle Fanatik seyircilerinin maça gelmemesi için bilet fiyatlarını yüksek tutunca tribünler dolmadı. Kendi taraftarlarına 80 Euro’dan bilet satan Yunanlılar, maça ilginin çok az olmasını sağladı. 
     
     Dostlardan ziyaret 
     FENERBAHÇE’NİN eski antrenörü Veselinoviç ile Panathinaikos’ta forma giyen milli basketçimiz İbrahim Kutluay Fenerbahçe kampını ziyaret ettiler. Futbolculara moral veren ikili başarılar diledi. 
     
     Washington ısınmadı 
     SAKATLIĞI tam olarak geçmeyen Washington dünkü karşılaşmada maça yedek bankında başladı. Uzun süredir sakat olan Mustafa ise maçın 18 kişilik kadrosuna alındı. Brezilyalı yıldız maçtan önce de ısınmak için sahaya çıkmadı. 
     
     Kameralı takip 
     İDARİ Menajer Kemal Dinçer, dünkü karşılaşmanın önemli anlarını elindeki küçük kamera ile kayda aldı. Dinçer maçtan önce tribünleri, saha içinde gelişen olayları tek tek minik kamerası ile tesbit etti. 
     



 SPOR 



























</TEXT>
</DOC>
