<DOC>
<DOCNO> 123135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sondun01.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Venezüella... Hükümet, muhaliflerle müzakereyi kabul etti 
</HEADLINE>
<TEXT>

     Venezüella Devlet Başkanı Hugo Chavez'in muhalefetle müzakere masasına oturmayı kabul ettiği bildirildi. 
     Başkan Yardımcısı Jose Vicente Rangel, düzenlediği basın toplantısında, ''Herhangi bir konuyu ele almak, şiddeti, krizi tartışmak üzere müzakere masasına hazırız'' dedi. 
     Rangel, daha önce Amerika Ülkeleri Örgütü'nün OEA Genel Sekreteri Cesar Gaviria'nın çağrısıyla hükümetle muhalefetin 8 Kasım'da müzakerelere başladığını, ancak müzakerelerin muhalefetin genel grev yapmasıyla yarıda kesildiğini hatırlatarak, yine Gaviria'nın çağrısıyla masaya oturacaklarını söyledi. 
     Başkan Yardımcısı Rangel, ''Hükümet diyalog isteğini bir kez daha açıklıyor. Biz Venezüellalılar arasında anlaşma olmasını ve şiddetin sona ermesini istiyoruz'' diye konuştu. 
     
     İSTİFALAR 
     Bu arada, devlet petrol şirketi PDVSA'nın yönetiminden 4 üyesinin genel grevin petrol sektörüne de sıçramasının ardından istifa ettiği açıklandı. 
     Şirkette çalışan ve grevcilerin sözcüsü olan Juan Fernandez, istifa eden müdürlerin Ludovico Miklas, Jorge Kankoff, Rafael Paz ve Nelson Navas olduğunu ve PDVSA yönetiminin bir toplantı yaptığını belirterek, ''Anladığım kadarıyla bu kararı dış baskılar yüzünden değil kendi kendilerine aldılar'' dedi. 
     Venezüella'da muhalefetin Devlet Başkanı Hugo Chavez'in istifası isteğiyle başkent Caracas'ta yaptığı gösteri sırasında ateş açılması sonucu 3 kişi öldü, 28 kişi yaralandı. 
     





</TEXT>
</DOC>
