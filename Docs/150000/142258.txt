<DOC>
<DOCNO> 142258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sonspo09.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın, İtalyan takımlarına galibiyeti yok... 
</HEADLINE>
<TEXT>

     UEFA Kupası çeyrek finali ilk maçında yarın İtalya'nın SS Lazio Roma takımıyla karşılaşacak olan Beşiktaş, Avrupa kupalarında İtalyan takımlarına karşı bugüne dek galibiyet alamadı. 
     Siyah-beyazlılar, İtalyanlarla bugüne dek yaptığı 6 karşılaşmanın 5'ini yitirirken, yalnızca 1 maçta berabere kaldı. Avrupa kupalarındaki 3 eşleşmede de ''Kara Kartallar'' başarısız olup elendi. 
     Beşiktaş, yaptığı 6 karşılaşmada kalesinde 15 gol görürken, rakip fileleri 2 kez havalandırabildi. 
     
     SS LAZIO'NUN TÜRK TAKIMLARIYLA 5. MAÇI 

     SS Lazio Roma ise, Beşiktaş ile yapacağı maçla 5. kez bir Türk takımıyla karşılaşacak. 
     İtalyan ekibi, Türk takımlarıyla bugüne dek yaptığı 4 maçın 3'ünü kazanırken, 1'ini ise yitirdi. 
     İlk olarak 1994-95 sezonunda UEFA Kupası'nda Trabzonspor ile eşleşen SS Lazio Roma, 2 maçı da 2-1 kazanarak turu geçti. 
     SS Lazio Roma, son olarak da 2001-02 sezonunda Avrupa Şampiyonlar Ligi D Grubu'nda Galatasaray'a İstanbul'da 1-0 yenilip, Roma'da da 1-0 galip gelmişti. 

     
</TEXT>
</DOC>
