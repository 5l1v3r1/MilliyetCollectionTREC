<DOC>
<DOCNO> 122101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sondun06.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere... AIDS taşıyıcılarının sayısında artış kaydedildi... 
</HEADLINE>
<TEXT>

     İngiltere'de Kamu Sağlığı Laboratuvarı tarafından yapılan araştırmalar, bir yıl içinde HIV virüsü kapanların sayısının yüzde 25 oranında artacağına işaret ediyor. 
     Yetkililer, bu yılın Eylül sonuna kadar ortaya çıkan yeni vaka sayısının 2 bin 945 olduğunu açıkladı. 
     Bir önceki yılın aynı döneminde ortaya çıkan vaka sayısının 2 bin 354 olduğuna dikkat çeken yetkililer, bu artış eğiliminin yıl sonuna kadar sürmesi halinde, yıllık artışın yaklaşık yüzde 25 civarında olacağını belirttiler. 
     Kamu Sağlığı Laboratuvarı yöneticilerinden Dr. Kevin Fenton, ''Artış oranının bu kadar yüksek seyretmesini son derece önemli buluyor ve mutlaka özel önlemler alınması gerektiğini düşünüyoruz'' dedi. 1990'lı yılların sonlarında görülen yıllık yeni vaka sayısının iki katından fazla yeni vakayla karşılaştıklarını belirten Fenton, ''Her yılın yeni vaka sayısı bir öncekini rahatsız edici biçimde geride bırakıyor'' dedi. Dr. Fenton tahminlerin her yıl yaklaşık 1500 civarındaki homoseksüel erkeğin HIV virüsü kaptığı, buna ek olarak Afrika'dan hastalığı kapan heteroseksüellerin sayısında da büyük artış görüldüğünü belirtirken, ''Ancak hiç değilse her hamile kadına AIDS testi önererek, 2001 yılında en az 100 AIDS'li bebek doğmasını engelledik'' diye konuştu. Kamu Sağlığı Laboratuvarı'nın açıklamasında, sarılık, bel soğukluğu ve benzeri diğer cinsel yolla bulaşan hastalıklarda da artış görüldüğüne işaret edildi. 
     





</TEXT>
</DOC>
