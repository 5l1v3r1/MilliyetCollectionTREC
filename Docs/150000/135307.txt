<DOC>
<DOCNO> 135307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sontur06.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda kurban olmayın.. Trafiğe dikkat edin.... 
</HEADLINE>
<TEXT>

     Türkiye Şoförler ve Otomobilciler Federasyonu Yönetim Kurulu Üyesi, Adana Şoförler ve Otomobilciler Odası Başkanı Kazım Barışık, son 13 yılda bayram trafiğinde 4 bin 215 kişinin öldüğünü, 10 bin 429 kişinin de yaralandığını belirterek, sürücülere ''Trafik canavarına bayram yaptırmayın'' uyarısında bulundu. 
     Barışık, yaptığı açıklamada, her bayram tatilinde karayollarının, araç trafiğinin yoğunlaşması, dikkatsizlik, hoşgörüsüzlük ve acelecilik gibi nedenlerle can pazarına dönüştüğünü kaydetti. Barışık, yollarda herkesi yasa boğan acı tabloların yaşanmaması, bayram sevincinin yerini mateme bırakmaması için trafik kurallarına titizlikle uyulması, dikkatli ve hoşgörülü davranılması gerektiğini ifade etti. 
     1990-2002 yılları arasında toplam 196,5 gün olan Ramazan ve Kurban bayramı tatillerinde 5 bin 220 kaza meydana geldiğini belirten Barışık, kazalarda 4 bin 215 kişinin öldüğünü, 10 bin 429 kişinin ise yaralandığını ya da sakat kaldığını bildirdi. 
     Barışık, 13 yıldaki 88,5 günlük Ramazan Bayramı tatillerinde 2 bin 70 kazada bin 824 kişinin öldüğünü, 4 bin 62 kişinin yaralandığını kaydederek, 108 günlük Kurban Bayramı tatillerinde ise meydana gelen 3 bin 150 kazada 2 bin 391 kişinin öldüğünü, 6 bin 367 kişinin de yaralandığını hatırlattı. 
     
     KAZA VE ÖLÜMLER 3 KAT ARTIYOR- 
     Bayram trafiğinde kaza ve ölümlerin 3 kat artığına dikkati çeken Barışık, ''Her yıl büyük mutlulukla kutladığımız bayramlarda trafik kazaları ve kaybettiğimiz insanlarımız nedeniyle acılar içerisinde kalıyoruz. Artık, bayramlarda acı tablolar yaşamak istemiyoruz. Kurallara uyun, dikkatli ve hoşgörülü olun, acele etmeyin. Trafik canavarına bayram yaptırmayın'' dedi. 
     Barışık, yaklaşan 9 günlük bayram tatili öncesinde sürücülere şu uyarılarda bulundu 
     ''Öncelikle taşıtların teknik özelliklerine uygun bakımlarını yaptırmadan karayollarına çıkılmamalıdır. Bayram coşkusuyla dalgın, yorgun, uykusuz, özellikle alkollü ve uyuşturucu etkisi yapabilecek ilaç içerek araç kullanılmamalıdır. Sürücüler, yolculuk esnasında ağır ve yağlı yemekler yememeli, sandviç türü yiyeceklerle yetinmeli. 
     Sevdiklerine bir an önce kavuşma arzusu ve hızlı araç kullanma merakına kapılmadan, hava ve yol durumu da dikkate alınarak hız limiti aşılmamalı. Belirli sürelerde mola verilmeli ve yola dinlenmiş biçimde devam edilmelidir. Zorunlu olmadıkça gece yolculuğu tercih edilmemelidir. Kazaların en önemli nedeni olan hatalı sollama yapılmamalı ve emniyet kemeri mutlaka kullanılmalıdır.'' 
     





</TEXT>
</DOC>
