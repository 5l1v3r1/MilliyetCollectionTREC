<DOC>
<DOCNO> 103783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/dunya/dun02.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğul Aliyev referandumu 
</HEADLINE>
<TEXT>

Azeri muhalefetine göre, anayasa değişikliği referandumunun amacı, oğul Aliyev’e iktidar yolunu açmak 
     CENK BAŞLAMIŞ Moskova 

     Azerbaycan Anayasası’nda yapılacak değişiklikler için dün düzenlenen tartışmalı referandum, iktidarla muhalefeti bir kez daha karşı karşıya getirdi. 
     Muhalefetin boykot ettiği referandum, 1995 yılında kabul edilen anayasada toplam 39 değişiklik yapılmasını öngörüyor. Bakü’de oyunu kullanan 79 yaşındaki Devlet Başkanı Haydar Aliyev, halkın referanduma büyük ilgi gösterdiğini söyledi. Muhalefet ise, sahteciliğin yanı sıra oylamaya katılımın çok düşük olduğunu öne sürdü. 
     Tartışma yaratan ve muhalefetin tepkisini çeken anayasa değişikliği önerisi, devlet başkanının görevini sürdürememesi durumunda yetkilerini başbakana devretmesiyle ilgili. Yürürlükteki anayasaya göre, başkanın hastalık nedeniyle görevini yapamaması durumunda yetkilerini parlamento başkanına devretmesi gerekiyor. Oysa yapılacak değişiklik, başkanın görevini başbakana devretmesini öngörüyor. Parlamento başkanı seçimle, başbakan ise atamayla işbaşına geliyor. Muhalefetin iddiasına göre, Aliyev sağlık sorunlarının kendisine engel olması halinde önce oğlu İlham’ı 40 başbakan atayacak, ardından görevlerini ona devredecek. 
     İktidardaki Yeni Azerbaycan Partisi ve Azerbaycan Petrol Şirketi’nin başkan yardımcısı olan İlham Aliyev ise suçlamaları kabul etmiyor. 
     



 DÜNYA 











</TEXT>
</DOC>
