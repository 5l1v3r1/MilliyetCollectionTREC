<DOC>
<DOCNO> 110428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur38.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'li Aydın Tümen "Biz kendimizden eminiz, fire olmaz" 
</HEADLINE>
<TEXT>

     MHP Grup Başkanvekili Mehmet Şandır, '' Önce ülkem diyerek siyaset yapan MHP milletvekillerinin şahsi kırgınlıklarını öne koyarak karar değiştirmelerini kimse beklememelidir'' görüşünü savunurken, DSP Grup Başkanvekili Aydın Tümen de ''DSP'de fire olmaz'' dedi. 
     Grup kararı almayarak seçimlere dolaylı destek olacakları yorumları yapılan MHP ve DSP'nin grup başkanvekilleri, hiçkimsenin bu yönde bir beklentiye girmemesi gerektiğini söylediler. 
     Şandır, seçim tartışmalarıyla ilgili olarak A.A'ya yaptığı açıklamada, tüm MHP milletvekillerinin yarın Ankara'da olmasını istediklerini bildirdi. Şandır, seçim talebini MHP'nin yaptığını belirterek, yeni bir iradenin ortaya konması, bu nedenle seçimlerin erkene alınmasının zorunlu olduğunu topluma ifade ettiklerini, toplumun ve 449 milletvekilinin de bunu benimsediğini anlattı. 
     3 Kasım'da seçimlerin yapılmasına tüm MHP milletvekillerinin oy verdiğini anımsatan Şandır,''Seçimin ertelenmesine bütün milletvekillerimiz karşı çıkacaktır. Önce ülkem diyerek siyaset yapan MHP milletvekillerinin şahsi kırgınlıklarını öne koyarak karar değiştirmelerini kimse beklememelidir. Seçim sürecini sıkıntıya sokacak ihtimallere karşı her türlü tedbiri alacağız'' diye konuştu. 
     Şandır, ''Herhangi bir endişeleri olmadığı için'' grup kararı almayı düşünmediklerini de söyledi. 
     
     ''BİZ KENDİMİZDEN EMİNİZ'' 
     DSP Grup Başkanvekili Aydın Tümen de TBMM'nin tatil kararı alınması oylamasında partisinden ''Fire olmayacağını'' bildirerek, ''Söz verdikten sonra gereğini yaparız. Kimse DSP'den ilkesizlik beklemesin'' dedi. 
     Bugüne kadar hiçbir konuda grup kararı almamalarına karşın yarınki oylama için bu tutumlarına ilişkin kuşkular yaratılmaya çalışılmasını anlayamadıklarını ifade eden Tümen, ''Bizden seçimlerin ertelenmesine dolaylı ya da dolaysız destek olmamız beklenmesin. Biz kendimizden eminiz'' diye konuştu. 
     





</TEXT>
</DOC>
