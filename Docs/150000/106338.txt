<DOC>
<DOCNO> 106338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/siyaset/siy09.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Vural Savaş DSP’ye katıldı 
     ANKARA Milliyet 

     RP’nin kapatılması davasını açan ve 28 Şubat sürecindeki çıkışlarıyla dikkat çeken eski Yargıtay Başsavcısı Vural Savaş, DSP lideri Bülent Ecevit’in "ulusalcı sol" çağrısına yanıt vererek, DSP’ye katıldı. Savaş, Ecevit’in çağrısıyla heyecanlandığını belirterek, "Şerefle, zevkle katılmaya karar verdim. Kemal Derviş DSP’ye girseydi, ben DSP’ye girmezdim" dedi. Ecevit, "Değerli hukukçu" diye nitelediği Savaş’ın aralarında bulunmasından özel bir mutluluk duyduklarını söyledi. 
     
     75 ANAP’lı YTP’ye geçti 
     TAHSİN AKSU İSTANBUL 

     YTP Bakırköy İlçe Başkanlığı’nın açılışı ANAP’tan ayrılıp YTP Gençlik ve Kadın Kolları’na katılan üyelerin gövde gösterisine sahne oldu. YTP İstanbul İl Başkanı Mustafa Ağan, ülke olarak gelecekten endişeli olduklarını belirterek, "YTP, 70 milyon gönüllü ile ülkeyi mutlu yarınlara taşıyacaktır" dedi. Açılışta YTP Bakırköy Kadın Kolları üyesi 150 partiliden 50’sinin, Gençlik Kolu üyelerinin de 25’inin ANAP’tan istifa ederek YTP’ye katıldığı bildirildi. 
     
     Aygün Aday olmayacağım 
     ANKARA Milliyet 

     Ankara Ticaret Odası Başkanı ATO Sinan Aygün, 3 Kasım seçimlerinde, herhangi bir partiden aday olmama kararı aldığını açıkladı. Aygün, dün yaptığı yazılı açıklamada şunları söyledi "Birçok siyasi parti ATO Başkanı olarak yaptığım çalışmalarını kendi partilerinde sürdürmemi istedi. Aday olmama kararımı etkileyen asıl neden ise camiamızdan parlamento dışında daha iyi hizmet vereceğim yönünde aldığım telkinlerdir." 
     
     MHP’de Durmuş üçüncü sırada 
     MHP’de bakanlar başta olmak üzere kurmay yönetimi ülke genelinde yapılan önseçim niteliğindeki temayül yoklamasında ter döktü. Ankara’da genel başkan yardımcısı Şefkat Çetin’le grup başkanvekili Koray Aydın yarışırken, her ikisi de ilk sıralara seçildi. Kırıkkale’de ise Sağlık Bakanı Osman Durmuş, 3. sırada yer aldı. Durmuş’un 209 oy aldığı seçimde İhsan Kayalak 304, Erol Çakır’a 223 oy çıktı. Tokat’ta ise Devlet Bakanı Reşat Doğru 5. sırayı aldı. Seçimde, Ali Yüksel Fermanlı 368, Üzeyir Termeli 292, Cahit Açıkkapı 292, Lütfü Ceylan 257 ve Reşat Doğru 250 oy aldı. 
     
     Travesti adaya kadın muamelesi 
     KEMAL BULUT Ankara 

     YTP’den milletvekili aday adayı olan İnsanca Yaşama Platformu Başkanı travesti Okşan Öztok’tan, başvurusu sırasında YTP’nin kadın adaylara uyguladığı tarifeye göre 500 milyon lira alındı. Öztok, önceki gün YTP’ye resmen başvurdu. Öztok’un, erkek adaylardan alınan ücrete mi yoksa kadın adaylardan alınan ücrete mi tabi tutulacağı kafaları karıştırırken, yöneticiler, pembe renkli kimliği bulunan Öztok’tan 500 milyon lira başvuru ücreti aldı. 
     



 SİYASET 












</TEXT>
</DOC>
