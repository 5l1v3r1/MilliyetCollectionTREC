<DOC>
<DOCNO> 128361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sontur02.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan'dan Kıbrıs ve Denktaş konusunda ilginç açıklama 
</HEADLINE>
<TEXT>

     AK Parti Genel Başkanı Recep Tayyip Erdoğan, ''Kıbrıs'ta 30-40 yıldır sürdürülen siyasetin sürdürülmesinden yana değilim'' dedi. 
     Erdoğan, Rize'de yayın yapan Rize TV'ye Kıbrıs konusunda yaptığı açıklamada, şöyle dedi 
     ''Kıbrıs'ta 30-40 yıldır sürdürülen siyasetin sürdürülmesinden yana değilim. Siyaset sorun üretme değil çözüm üretme sanatıdır. AK Parti de bu işin adresidir. Bu konuda üzerimize ne düşerse yaparız. Bu iş Sayın Denktaş'ın kişisel olayı değildir. Ahmet'in Mehmet'in Tayyip Erdoğan'ın olayı da değildir. Bu milletin varlık mücadelesidir. Sayın Denktaş ile baş başa görüştüğümüz zaman, sayın Denktaş bu statükoyu, tamamen korurum iddiasında değildi. Bu planın müzakere edilebilir olduğunu söyledi. Öbür tarafa güvenemediğini ifade ediyor. Burada güvenip güvenememeyi bir tarafa bırakacağız. Madem biz bunu müzakere edilebilir buluyoruz, o zaman müzakere edeceğiz.'' ''28 Şubat'a kadar çözüm yönünde bir karar çıkmazsa burada işler zorlaşır'' diyen Erdoğan, konuşmasını şöyle sürdürdü 
     ''Gerçekten de sıkıntılı yarınlar doğabilir. Eğer Kuzey Kıbrıs'ta 30 bin kişi aynı anda miting yapıyorsa, Kuzey Kıbrıs bir yerlere doğru gidiyor demektir. Bu sıradan ve rastgele bir olay değildir. Bu işi düşünüp iyi değerlendirmemiz lazım. Halkın bu konudaki görüşlerini bir kenara itemezsiniz. En geniş manada tabana yayarak, bu konuda bir karar alıp onu uygulamak lazım.'' 
     
</TEXT>
</DOC>
