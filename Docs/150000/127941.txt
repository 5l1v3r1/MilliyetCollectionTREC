<DOC>
<DOCNO> 127941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/son/sonspo05.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Okur 2002'de NBA'de oynamak istiyor 
</HEADLINE>
<TEXT>

     Efes Pilsen ve A Milli Basketbol Takımı'nın başarılı oyuncusu Mehmet Okur, 2001'in kendisi için iyi geçtiğini belirterek, ''2002'de NBA'de oynamak istiyorum'' dedi. 
     Mehmet Okur, 2001 yılında NBA takımlarından Detroit Pistons tarafından 2. tur 38. sırada seçildiğini hatırlatarak, ''2. turda seçildiğin için hakların Pistons'a ait oluyor ama istersen Avrupa'da kalıyorsun. Ben, tecrübe kazanmak için Efes Pilsen'de kaldım. Ancak bu yıl hedefim NBA'de oynamak'' diye konuştu. 
     Mehmet Okur, önünde Mirsad ve Hidayet gibi 2 farklı örneğin bulunduğunu ve Mirsad'ın durumuna düşmek istemediğini söyledi. 
     Mirsad'ın NBA'de çok takım değiştirdiğini vurgulayan Mehmet, şöyle devam etti 
     ''Gittiği takımlarda kendi poziyonunda çok oyuncu vardı. Bir ikilem yaşadı NBA'de. 'Oynayabilirmiyim, oynayamazmıyım, zamanım kayboluyor, oynamıyorum basketbolum gelişmiyor' gibi kaygılar taşıdı. 
     Sonra da Türkiye'ye döndü. Sonunum Mirsad gibi olmasını istemiyorum. 
     Bu yüzden 2001 yılında acele bir kararla hemen NBA'e gitmek istemedim.'' Mehmet Okur, Hidayet'in Mirsad'dan daha şanlı olduğunu anlatarak, ''Sacramento Kings'de Divaç ve Stojakoviç gibi 2 Yugoslav oyuncu var. 
     Hidayet, onların dilini bildiği için bu konuda problem yaşamadı. Bu, onun ortama, takıma ve ABD'ye alışması açısından büyük bir avantaj oldu. Zaten o çok yetenekli ve kaliteli bir oyuncu. Şimdi bunu gösteriyor ve NBA'de Türkiye'yi en iyi şekilde temsil ediyor'' diye konuştu. 
     NBA'i yakından izlediğini kaydeden Mehmet Okur, Kevin Garnett, Tim Duncan, Chris Webber ve Alman Dirk Nowitzki gibi oyuncuları örnek aldığını bildirdi. 
     Mehmet, bu oyuncuların hem içeride, hem de dışarıda oynama özelliğine sahip olduğunu vurgulayarak, ''Ben de NBA'de onlar gibi oynamak istiyorum. Bunun için de çok çalışmam gerekiyor'' dedi. 
     Efsane oyuncu Michael Jordan'ın yeniden basketbola dönmesinin NBA'i renklendirdiğini ifade eden Mehmet, ''O gidince NBA heyecanı biraz azalmıştı. Dönmesiyle yeniden ateşledi'' diye konuştu. 
     Mehmet, Jordan'ın Vince Carter ve Kobe Bryant gibi oyuncularla karşılaştırıldığını belirterek, ''Bu oyuncular karşı karşıya geldiği zaman herkes 'Acaba hangisi daha iyi' diye karşılaştırma yapıyor. 
     O'nun maçlarının biletleri çoktan satıldı. NBA'e bir canlılık geldi. 
     İnişli, çıkışlı oynuyor ama bu da yaşlılığından kaynaklanıyor'' diye konuştu. 
     Mehmet Okur, bu yıl milli takımın ilk kez katılacağı Dünya Şampiyonası'nın kendisi için büyük önem taşıdığını söyledi. 
     32. Avrupa Basketbol Şampiyonası'nda 2. olduklarını hatırlatan 
     Mehmet, şunları kaydetti 
     ''Milli takım bazında çok iyi bir jenarasyonumuz var. Kimse Avrupa Şampiyonası'nda final oynamayacağımızı düşünmüyordu ama biz zoru başardık. Bunda benim de büyük bir katkım var. İyi bir performans sergiledim. Şimdi Dünya Şampiyonası hem benim için, hem Türkiye için çok önemli. Kendi açımdan düşünürsem, ABD'de yapılacak Dünya Şampiyonası'nda NBA için hazır olduğumu göstermem lazım. İyi oynamam gerekiyor. Elimden geleni yapacağım. Pistons'da beni seçenleri mahçup etmek istemiyorum.'' Efes Pilsen'in Erkekler Avrupa Ligi'nde son maçlarda aldığı başarısız sonulara da değinen Mehmet, ''Bundan sonra maçları kazanıp, ilk 4 arasına girmemiz gerekiyor. Bunun için artık herşeyimizi sahaya koyacağız'' dedi. 
     Mehmet, son maçlardan sonra eleştirilmelerinin normal olduğunu ifade ederek, ''Kötü gittiğimiz zaman eleştirilmemiz doğal. 'Kambala kısa kalıyor, Stombergas sakat, Mehmet Okur istikrarsız' dediler. Bu sezon, Efes Pilsen benim yerime yabancı almadı. Daha çok sorumluluk ve oynama süresi alıyorum. Daha iyi olmam lazım. Biz eleştirilerden artı olanları alıyoruz. Ama son maçları hep son saniyelerde kaybettik. Bu da göz ardı edilmemeli'' diye konuştu. 
     Mehmet Okur, ''12 Dev Adam''ın başarısından ve reklamlarda oynadıktan sonra kendilerini herkesin tanıdığını ve kızların da ilgisinin arttığını kaydetti. 
     İlgiden rahatsız olmadığını anlatan Mehmet, ''Yolda görüyorlar, imza istiyorlar. Bizim açımızdan güzel, hoş şeyler. Mutlu oluyoruz'' dedi. 
     Mehmet, basketbolcuların mankenlerle olan beraberliklerinin çok doğal olduğunu kaydederek, ''Benim böyle bir beraberliğim yok. 4-5 yıldır beraber olduğumu bir kız arkadaşım var. Ama bu gönül işi. 
     Basketbolcu mankenle de bankada çalışan biriyle de birlikte olabilir. 
     Yadırgamamak lazım'' diyerek sözlerini tamamladı. 
     






</TEXT>
</DOC>
