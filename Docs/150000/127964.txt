<DOC>
<DOCNO> 127964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/son/sontur16.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenler, sözlüden "sıfır" veremeyecek 
</HEADLINE>
<TEXT>

     Milli Eğitim Bakanlığı MEB , ilköğretimde öğrencilerin lehine bazı değişiklikler yapmaya hazırlanıyor. 
     İlköğretim Kurumları Yönetmeliği'nde yapılacak değişikliklere ilişkin hazırlanan yönetmelik taslağına göre, öğretmenler artık öğrencilere sözlü notu olarak "sıfır" veremeyecek. Sözlü notunun, öğrencinin aldığı yazılı ve uygulamalı notların aritmetik ortalamasının altında olmaması öngörülüyor. 
     Taslakta, not sistemini düzenlenirken, "Pekiyi, iyi, orta, geçer ve başarısız" şeklinde nitelenen derecelere baz alınacak puanlar yeniden belirlendi. Öğrenci başarıları yine 5'li not sistemine göre değerlendirilecek. 81-100 puan arası "Pekiyi-5", 61-80 puan arası "İyi-4", 41-60 puan arası "Orta-3", 21-40 puan arası "Geçer-2", 0-20 puan arası da "Başarısız-1" olarak derecelendirilecek. 
     Mevcut yönetmelikte, 85-100 puan arası "Pekiyi", 70-84 puan arası "İyi", 55-69 puan arası "Orta", 45-54 puan arası "Geçer", 0-44 puan arası da "Başarısız" sayılıyor. 
     Sözlü notu, aldıkları yazılı ve uygulamalı notların aritmetik ortalamasının altında olamayacak. Sözlü notu verildiği anda öğrencilere duyurulacak. 
     Taslakta, derslere devam etmeyen öğrencilere ilişkin düzenleme de yer alıyor. İlk derse girdiği halde sonraki bir veya daha fazla derse özürsüz olarak girmeyen öğrencilerin durumu velilerine "ivedilikle" bildirilecek. Bu öğrencilerin derslere devamsızlığı yarım gün sayılacak. Özüre bağlı izinler ise devamsızlıktan sayılmayacak. . 
     Taslakta, Zorunlu öğrenimini süresi içinde tamamlayamayan öğrencilere, öğrenimlerini tamamlamaları için süre tanındı. zorunlu öğrenimlerini süresi içinde bitiremeyenlere, ilköğrenimlerini tamamlamak üzere en çok 2 öğretim yılı daha okula devamlarına olanak tanınıyor. 
     






</TEXT>
</DOC>
