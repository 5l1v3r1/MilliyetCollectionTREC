<DOC>
<DOCNO> 143722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sontur16.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Minibüs uçuruma yuvarlandı, yaralılar iple çekildi... 
</HEADLINE>
<TEXT>

     Zonguldak-Çaycuma İlçesi Çardak Mevkii'nde, özel kömür ocağında çalışan maden işçilerini taşıyan minibüsün dereye yuvarlanması sonucu 1'i ağır 15 kişi yaralandı. 
     Kazım Tülübaş yönetimindeki 67 YA 038 plakalı minibüs, sürücünün kaygan yolda direksiyon hakimiyetini kaybetmesi sonucu yaklaşık 15 metrelik uçurumdan dereye yuvarlandı. 
     Minibüsten çıkarak dere kenarında kurtarılmayı beklemeye başlayan yaralılardan bazılarını, araçlarıyla yoldan geçen vatandaşlar sarkıttıkları iple yukarıya çıkardılar. 
     Bu arada, kısa sürede kaza yerine gelerek iple aşağıya inen 112 Acil Servisi'nde görevli doktor ve hemşire, yaralı 10 kişiye ilk müdahaleyi yaptı. Yukarı çekilmek istenen bir yaralı da sedyeden kayarak düşme tehlikesi geçirdi. Şoförler ve Otomobilciler Odası'ndan talep edilen vincin halatına bağlanan sedyelerle yaralılar kurtarılabildi. Merdivenlerinden yararlanılması amacıyla kaza yerine çağrılan Zonguldak Belediyesi İtfaiye ekiplerinin geç gelmesine ise vatandaşlar tepki gösterdi. 
     Yaralılardan Ramazan Yolcuoğlu ile Metin Boduroğlu, kömür ocağından çıkarak evlerine gittikleri sırada kar yağışı nedeniyle buzlanan yolda aniden minibüsün kaydığını fark ettiklerini belirterek, ''Ne olduğunu anlamadan, kendimizi derede bulduk. Yaklaşık iki saat kurtarılmayı bekledik. Böyle bir kazadan sağ kurtulduğumuza inanamıyoruz'' dediler. 
     Kazada ağır yaralanan Aydoğan Yolcuoğlu'nun yanı sıra Ramazan Yolcuoğlu, Metin Boduroğlu, Cemal Boduroğlu, Erol Karatüllü, Yakup Karatüllü, Sinan Karabacak, Mehmet Tülübaş, İsmail Tülübaş ve sürücü Kazım Tülübaş ile henüz kimlikleri belirlenemeyen 5 kişi SSK Zonguldak Bölge Hastanesi'nde tedavi altına alındı. 
     





</TEXT>
</DOC>
