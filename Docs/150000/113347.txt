<DOC>
<DOCNO> 113347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/ekonomi/aeko.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sözler tutulmadı IMF çekip gitti... 
</HEADLINE>
<TEXT>

Dört koşulun yerine getirilemeyeceği bildirilince IMF heyeti de "1.6 milyar dolar bu koşullar yerine getirildiğinde verilir" diyerek, Türkiye’den ayrıldı 
     ANKARA Milliyet 

     Uluslararası Para Fonu’nun IMF stand - by anlaşması çerçevesinde kullandıracağı 1.6 milyar dolarlık kredi dilimi seçim sonrasına kaldı. 
     IMF Türkiye Masası Şefi Juha Kahkonen, düzenlediği basın toplantısında Türk yetkililerin ay sonuna kadar dördüncü gözden geçirmenin tamamlanması için bütün koşulların yerine getirilemeyeceğini söylediklerini belirtti. 
     
     Ödevler yapılmadı 
     Kahkonen, gözden geçirmenin tamamlanması ve IMF İcra Kurulu’nun 1.6 milyar dolarlık krediyi serbest bırakması için yapılması gerekenleri ise "KİT’lerdeki atıl istihdamın azaltılması, Tekel’in özelleştirme planlarının hazırlanması, Vergi Reform Tasarısı ve İcra İflas Kanunu’nun değiştirilmesi" olarak sıraladı. 
     
     Bütçe için ek önlem 
     Bu koşulların yerine gelmesinin Meclis’in çalışmasına bağlı olmadığını, kanun taslaklarının Meclis’e sunulması gerektiğini kaydeden Kahkonen, ayrıca kamu maliyesinde oluşan baskıların azaltılması için hükümetin önlem alınacağı sözü verdiğini vurguladı. 
     Kahkonen vergi ve SSK prim gelirinde azalma, ihracattaki vergi iadelerinde büyük artış gördüklerini belirtti. Kahkonen, hükümetin fındık alımı ve memur zammı konusunun bütçe rakamları içinde değerlendirildiğini kaydederken, yılın geri kalan kısmında bütçeye yük getirecek kararlar almayacağı güvencesi verdiğini söyledi. Gönüllü emeklilik politikasını anladıklarını ifade eden Kahkonen, bu uygulama nedeniyle atıl istihdamdaki hedefin gecikmeyle de olsa tutturulucağını belirtti. Kahkonen, Irak’a olası müdahale durumunda ek mali yardımın söz konusu olup, olmayacağına ilişkin soruya ise şu yanıtı verdi 
     
     Borç yastığı var 
     "Müdahalenin zamanı ve tabiatını, dolayısıyla etkisini kestirmek çok güç. Ancak program ekonominin şoklara karşı gücünü artırmış durumdadır. Hazine de ihtiyaçtan fazla borçlanarak programa yastık oluşturmuştur." 
     
     Davet edilince geliriz 
     Dördüncü gözden geçirmenin ne zaman tamamlanacağına ilişkin soruya "Koşulların ne zaman yerine getirildiğine bağlı" yanıtını veren Kahkonen, "Seçimden sonra yeniden gelecek misiniz " sorusu üzerine de "Davet edildiğimiz zaman geleceğiz" dedi. Kahkonen dört ve beşinci gözden geçirmelerinin birleştirilmeyeceğini de söyledi. 
     
     Koşullar mutabakatı 
     "Önümüzdeki dönemde programı yolunda tutmak için daha fazla çalışmak gerekiyor" diyen Kahkonen bu yıl için öngörülen büyümenin yüzde 3’ten, yüzde 4’e çekildiğini bildirdi ve "Bu yıl makro ekonomik hedeflerin hepsinin tutturulacağı, hatta daha başarılı olacağını görüyoruz" dedi. 
     Bu arada Hazine’den yapılan açıklamada da dördüncü gözden geçirmenin tamamlanması için gerekli koşullar konusunda mutabakat sağlandığı belirtildi. 
     
AKP’ye güvenilirlik’ uyarısı      Kahkonen, AKP’nin bazı hedefleri değiştireceğine ilişkin açıklamaları ve yeni hükümetle müzakarelerin sürdürülüp sürdürülmeyeceğiyle ilgili bir soruyu şöyle yanıtladı 
     "Her yeni hükümetle tabi ki müzakereler sürdürülecektir. Faiz dışı fazlanın durması için iyi nedenlerimiz var AKP Genel Başkan Yardımcısı Abdullah Gül yüzde 6.5’lik faiz dışı fazlanın IMF ile görüşülerek düşürülebileceğini söylemişti . Türkiye’nin borç seviyesi çok yüksek. Bunun için kaynak yaratması gerekiyor. Bu kaynak da 6.5’lik faiz dışı fazla hedefinin gerçek nedeni. Hükümetin geçen dönemlerde bu hedefi gerçekleştirmesi piyasalara güven verdi ve programın devam edeceği mesajını iletti. 
     Kahkonen, faizlerdeki artışa ilişkin başka bir soruyu yanıtlarken de "Faiz oranları yüksek seviyelerde. Düşmesi için politik belirsizliğin ortadan kalkması ve yeni hükümetin güvenilir programla piyasalara çıkması lazım" dedi. 
     



 EKONOMİ 





















</TEXT>
</DOC>
