<DOC>
<DOCNO> 112609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/sontur05.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkum ve yakınlarının telefon sevinci... 
</HEADLINE>
<TEXT>

     Gaziantep Cumhuriyet Başsavcısı Ahmet Karayiğit, cezaevlerine ankesörlü telefon monte ettirdiklerini, hükümlü ve tutukluların Adalet Bakanlığı'nın belirlediği koşullarda aileleri ile görüşme fırsatı bulduklarını belirterek, ''Aileler, cezaevinden kendilerini arayan yakınlarına inanamayarak, yoksa cezaevinden mi kaçtın diye soruyorlar'' dedi. 
     Karayiğit, A.A muhabirine, 800 hükümlü ve tutuklunun bulunduğu E-Tipi Cezaevi'ne 7, 500 hükümlü ve tutuklunun yer aldığı Özel Tip Cezaevi'nde ise 5 ankesörlü telefon monte ettirdiklerini ve mahkumlara aileleri ile görüşmelerine izin verildiğini söyledi. 
     Görüşmelerin kaydedildiğini anımsatan Karayiğit, ''Birçok hükümlü ve tutuklu, ailesi ile görüşürken, genelde nereden arıyorsun, yoksa kaçtın mı sorusu ile karşılaşıyor'' diye konuştu. 
     Hükümlü ve tutuklu ailelerinin bir bölümünün, ''Kaçarsan seni devlete teslim ederim, cezanı çek, yiğitler gibi çık gel'' diye telkinde bulunduğunu anlatan Karayiğit, bu yaklaşıma şaşırdıklarını bildirdi. 
     Bu konuşmalar karşısında duygulandıklarını anlatan Karayiğit, sözlerini şöyle sürdürdü 
     ''Dört duvar arasında olan bu insanlara telefon görüşmesi yapmalarına olanak tanınması çok güzel bir olay. Birçok aile, yakınını görmek, ondan bir haber almak, sesini duymak için ülkenin değişik illerinden gelip gidiyor. Telefon sayesinde hiç olmazsa seslerini duyarak rahatlama fırsatı bulacaklar. Birçok hükümlü ve tutuklu, yakını bir süre gelmezse bunalıma giriyor. Telefon sayesinde bu sorundan da kurtulacaklar. 
     Hükümlü ve tutuklular, anne, baba, kardeş, eş, çocuklar, amca, dayı, hala, teyze, enişte gibi yakınlarından birisi ile olmak koşuluyla haftada bir kez 10 dakika telefon görüşmesi yapabilirler. Hükümlü ve tutukluların sorunsuz ve huzurlu olmaları, idare için de büyük bir rahatlık sağlıyor. Onlar sorunlu olurlarsa kendi aralarında sorun yaratırlar ve dolayısıyla idare de huzursuz olur.'' Karayiğit, telefon görüşmelerinin yönetmeliğe uygun olması ve amacını aşmaması için kontrol altında tutulduğunu da sözlerine ekledi. 
     





</TEXT>
</DOC>
