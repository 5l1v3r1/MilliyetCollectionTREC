<DOC>
<DOCNO> 118688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sonspo23.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım Yunanistan'dan galip döneceğiz... 
</HEADLINE>
<TEXT>

     UEFA Kupası 2. tur rövanş maçında yarın Yunanistan'ın Panathinaikos takımıyla karşılaşacak Fenerbahçe'nin Başkanı Aziz Yıldırım ''Atina'dan galip gelen taraf olarak geri döneceğiz'' dedi. 
     Atina'ya hareketi öncesi Fenerbahçe kafilesine eşlik eden gazetecilerin, Yunanistan'a Türk taraftar götürülüp götürülmemesine ilişkin soruları yanıtlayan Yıldırım, ''Fenerbahçe taraftar götürmedi diye birşey yok. Bize ayrılan 400 adet bilet var ancak bilet isteyen olmadığı gibi Yunan Konsolosluğu'nun da gündeme getirdiği bir takım zorluklar oldu. Öte yandan Yunanlılar önceden 800 olarak belirlenen bilet sayısını gerekli güvenlik tedbirleri alınamamasından dolayı 400'e indirdiler'' diye konuştu. Yıldırım, talep geldiği takdirde bilet sağlanacağını da kaydetti. 
     UEFA'nın 31 Ekim'de İstanbul Şükrü Saraçoğlu Stadı'nda yapılan Fenerbahçe-Panathinaikos maçında, bir grup taraftarın, üzerinde ''14'den beri İstanbul'' yazan ve ''Fatih Sultan Mehmet'in resmedildiği'' dev pankartın 'gerginlik yarattığı'', gerekçesiyle sarı-laciverli kulübe ceza vereceğini de dile getiren Yıldırım, ''O pankartı asanlar, bugün 2 ülke taraftarı arasında gerginliğe yol açtıkları gibi kendi kulüplerine de zarar vermişlerdir'' dedi. 
     
     YOĞUN GÜVENLİK ÖNLEMLERİ 

     Bu arada, Fenerbahçe kafilesi Atina'da Panathinaiokas kulübü yetkililerince karşılandı. 
     Atina Elefteros Venizelos havaalanı çevresinde Yunan polisinin helikopterler ile havadan kontrol dahil yoğun güvenlik önlemleri aldığı gözlendi. 
     Türk kafilenin uzun sürdüğü gerekçesiyle şikayetçi olduğu yaklaşık 45 dakikalık pasaport kontrolunun ardından, 156 kişilik Fenerbahçe grubu polis tarafından oluşturulan konvoy eşliğinde Metropolitan oteline götürüldü. 

     
</TEXT>
</DOC>
