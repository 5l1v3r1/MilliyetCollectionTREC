<DOC>
<DOCNO> 146856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sontur08.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneşe aldanıp gribe davetiye çıkartmayın... 
</HEADLINE>
<TEXT>

     Gaziantep Devlet Hastanesi Başhekimi Opr. Dr. Necati Bilgin, ilkbahar başlangıcında ince giysileri tercih edilmesinin gribal enfeksiyon vakalarında artışa yol açtığını söyledi. 
     Bilgin, yaptığı açıklamada, ilkbaharın ilk günlerinde, güneşe aldanıp, ince giyinen kişinin gribe yakalanma olasılığının yüksek olduğunu kaydederek, ''Güneşe aldanıp, gribe davetiye çıkarılmamalı'' dedi. 
     Gribal enfeksiyondan, özellikle akciğer, kalp, astım, migren gibi hastalıklardan tedavi görenlerin daha çok etkilendiklerini belirten Bilgin, açıklamasını şöyle sürdürdü 
     ''Havaların ısınmaya başladığı şu günlerde gribal enfeksiyon ve buna bağlı yakınmalarla hastaneye başvuranların sayısında önemli artış var. Gribe daha kolay yakalanabilecek olan akciğer, kalp, astım ve migren hastaları giyimlerine daha çok dikkat etmeliler, bir süre daha kalın giysiler giymeliler. 
     Yaşlılar ve çocuklar vücut dirençlerinin zayıf olması nedeniyle giyimlerinin yanı sıra beslenmelerine de dikkat etmeliler. Yaşlılar ve çocuklar, gribal enfeksiyona karşı C vitamini içeren meyve ve sebze tüketimini artırmalılar.'' Bilgin, C vitaminin, değişen mevsim koşullarına karşı vücut direncinin artmasını sağlayarak, gribal enfeksiyon ve diğer bazı sağlık sorunlarından korunma sağladığını sözlerine ekledi. 
     





</TEXT>
</DOC>
