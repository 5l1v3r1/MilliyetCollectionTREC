<DOC>
<DOCNO> 136251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/guncel/gun04.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Nina’yla hayata bakışım değişti 
</HEADLINE>
<TEXT>

Nina’nın kalbiyle ikinci bir hayata başladığını söyleyen Erol Mertkanlı, "Ameliyattan önce yapmak istediklerimle şimdi yapmak istediklerim o kadar farklı ki" diyor... 
     ŞÜKRAN PAKKAN İstanbul 

     Alman Nina Typol’un kalbiyle hayata dönen İzmitli Erol Mertkanlı, ameliyattan 48 saat sonra yemek yiyip konuşmaya başladı. Erol’un ilk sözü "Nina’ya hayatımı borçluyum" oldu. Yoğun bakımda Milliyet’in sorularını yanıtlayan Erol, "Tek isteğim koşmak ve ev yemeği yemek" dedi. 
     Erol, üç ay gözetim altında tutulduktan sonra ameliyat olduğu Koşuyolu Kalp Hastanesi’nde çalışmaya başlayacak. Erol, hastanede kendisine ayrılan özel odada kalacak, üstelik maaş da alacak. Sürekli hastanede olacağı için bir terslik olursa doktorlar anında müdahale edebilecek. 
     
     KOŞMAK İSTİYORUM’ 
     Solunum cihazından ayrılan Erol, "Nina’nın kalbiyle ikinci hayatıma başladım" sözleriyle sevincini dile getirdi. Kendini çok iyi hissettiğini belirten Erol, şunları söyledi "Ameliyata gelirken aklımda çok başka şeyler vardı. Şimdi yapmak istediklerim, hayata bakış açım değişti. Hastanede çalışmak istiyorum. Ne görev verileceğini bilmiyorum, her şeyi yaparım. Ama önce nefessiz kalmadan koşmak nasıl bir şeydi onu hatırlamak istiyorum. Bir de ev yemeklerini çok özledim..." 
     
     O DA HAYAT KURTARDI 
     Erol’un hastanede çalışmasının mümkün olduğunu, kalp nakli yapılan üç hastanın da hastanede çalıştığını belirten Doç. Dr. Kaan Kırali de, "Erol üç ay sonra hastanede çalışmaya başlayabilir. Böylece sürekli gözetim altında tutulmuş olur. Hem de ailesi ek gelir elde eder. Ayrıca Erol bu süre içerisinde üniversite eğitimini de tamamlayabilir" diye konuştu. 
     Hem Nina’nın hem Erol’un bedenleri çok iri olduğu için kalbin sorunsuz uyum sağladığını belirten Kırali, "Ancak, ilk 6 ay çok önemli. Vücudun kalbi kabul etmemesi olabiliyor" uyarısında bulundu. 
     Bu arada Mertkanlı’dan alınan kalbe ait kapakçık da başka bir hastayı hayata döndürecek. Kapakçık önümüzdeki günlerde başka bir hastaya nakledilecek. 
     
İlk 6 ay dikkat etmeli’      Solunum cihazından ayrılan Erol, üç ay kontrol altında tutulacak. Sonra hastanede çalışmaya başlayacak. Doç. Dr. Kırali, Erol’un sağlık durumunun iyi olduğunu, ancak ilk 6 ay dikkat edilmesi gerektiğini söyledi. 
     



 GÜNCEL 




















</TEXT>
</DOC>
