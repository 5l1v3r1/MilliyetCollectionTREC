<DOC>
<DOCNO> 123019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sontur04.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya, güneşle uyandı... 
</HEADLINE>
<TEXT>

     Antalya'da 24 saat boyunca aralıksız devam ve yaşamı felç eden sağanak yağış, sabah saatlerinde etkisini kaybetti. Antalyalılar, bugün bahardan kalma güneşli bir güne uyandılar. 
     Antalya'da önceki gece başlayan ve dün 24 saat aralıksız yağan sağanak yağış, kent merkezinde yüzlerce ev ve işyerini su basmasına, su birikintisi nedeniyle bazı yolların da trafiğe kapanmasına neden oldu. Yağışın hızını azaltmaması nedeniyle Antalya Valiliği'nce dün akşam kriz masası oluşturulurken, gece boyunca su tahliyesi çalışmaları belediye ve itfaiye ekipleri tarafından sürdürüldü. 
     Yaşamı felç eden sağanak yağış bu sabah 04.00'de sona ererken, günün ilk ışıklarıyla birlikte kentte güneşli bir hava hakim oldu. 
     Meteoroloji yetkilileri, kent merkezinde yapılan ölçümlerde metrekareye 418, Antalya Uluslararası Havalimanı civarında ise metrekareye 226 kilo yağış düştüğünü bildirdiler. 
     Meteroloji yetkilileri, bugün şehirde parçalı az bulutlu bir hava yaşanacağını ve sıcaklığın 20 derece civarında olacağını belirtirken, sağanak yağışların yarın yeniden başlamasını ve 2 gün sürmesinin beklendiğini kaydettiler. 
     
     SU TAHLİYESİ SÜRÜYOR 

     Öte yandan, yağışlar nedeniyle itfaiyeye binden fazla su baskını ihbarı yapılırken, ekipler gece 01.00'e kadar çoğunluğu gecekonduların bulunduğu Kepez bölgesinde bulunan 500 ev ve işyerinde su tahliyesi çalışması yaptılar. 
     Özellikle Güneş, Etiler ve Memurevleri mahallelerindeki yollardaki su birikintisinin de tahliyesi için belediye ekiplerince yoğun çaba sarfedilirken, tahliye çalışmaları konutlarda ve yollarda halen devam ediyor. 
     Öte yandan, Antalya-Kemer karayolunun Tünektepe ve Topçam mevkiileri arasında karayoluna çok miktarda toprak ve taş düşmesi nedeniyle ulaşıma kapanan Kemer'e gidiş yönü, karayolları ekiplerinin temizleme çalışması sonucu yeniden trafiğe açıldı. 
     
     DOLU SERALARI VURDU 

     Bu arada, dün gece Antalya'nın Kale İlçesi'nde yaklaşık 15 dakika süreyle yağan dolu, seralar ile portakal bahçelerinde zarara neden oldu. 
     Saat 23.00 sıralarında başlayan dolu nedeniyle, seraların camları kırıldı, plastik seralar çöktü ve plastikleri parçalandı. 
     Kale'de 10 gün önce yağan dolu ile geçtiğimiz hafta yaşanan fırtına 2 bin 500 dekar cam ve plastik sera ile yaklaşık bin dekar portakal bahçesinde büyük zarara neden olmuştu. 

     
</TEXT>
</DOC>
