<DOC>
<DOCNO> 140740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sondun04.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan "Kıbrıs'ta kararı halklar versin" 
</HEADLINE>
<TEXT>

     BM Genel Sekreteri Kofi Annan, ''Kıbrıs'ta nihai kararı halkların vermesini'' istedi ve ''10 Mart'ta Lahey'de buluşacağı liderlerden nihai cevap beklediğini'' açıkladı. 
     Annan, KKTC Cumhurbaşkanı Rauf Denktaş ile Rum yönetiminin yeni lideri Tasos Papadopulos'u 10 Mart'ta Lahey'e davet etmiş bulunuyor. 
     BM Güvenlik Konseyi'ne bugün Ankara, Atina ve adadaki temaslarıyla ilgili bilgi verdikten sonra açıklamalarda bulunan Annan, ''Yeni Kıbrıs cumhuriyeti iki kurucu devletten oluşacak Kıbrıs Rum ve Kıbrıs Türk devleti'' dedi. 
     ''Türkiye ile Yunanistan'a da güvenlikle ilgili önerilerde bulunduklarını'' kaydeden Annan şöyle konuştu 
     ''Bu, ada halkı açısından yegane bir fırsattır. Liderlerden 10 Mart'ta Lahey'e gelerek, temel anlaşmayı referanduma sunacaklarını konfirme etmelerini ve kararı halkların vermesine izin vermelerini istiyoruz. Umuyorum ki 10 Mart'ta liderler Lahey'e hazırlıklı gelecekler ve bana nihai cevaplarını vereceklerdir.'' 
     
     ''LİDERLERDEN EVET CEVABI BEKLİYORUZ'' 
     ''Harcadığı çabalara Güvenlik Konseyi'nin büyük destek verdiğini'' kaydeden Annan, ''tarafların Lahey'e gelerek kendisine evet cevabı vermelerini beklediklerini'' vurguladı. 
     Genel Sekreter, liderlerin anavatanlarıyla temaslarını sürdürdüklerini ve bunun sonunda kendisine olumlu cevap vereceklerini umduğunu belirttikten sonra, ''Şayet cevap olumsuz olursa, o zaman hiç şüphe yok ki daha ileri gidemeyiz. Bu durumda Kıbrıs, birleşik olarak 16 Nisan'da AB'ye katılamaz. Koymuş olduğumuz tarih suni değil, gerçektir'' diye konuştu. 
     





</TEXT>
</DOC>
