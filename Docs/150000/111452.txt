<DOC>
<DOCNO> 111452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sondun01.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosna'da seçimlere katılım düşük oldu... 
</HEADLINE>
<TEXT>

     Bosna'da dün yapılan ve milliyetçilerle reformcuları karşı karşıya getiren seçimlerde, büyük partilerin hemen hepsinin resmi olmayan kısmi sonuçlardan memnun olduğu bildirildi. 
     Bu sonuçlara göre, oyların yüzde 36,94'ünü alan eski Devlet Başkanı Aliya İzzetbegoviç'in Müslüman Demokratik Eylem Partisi, hem merkezi parlamentoda hem de Boşnak-Hırvat Federasyonu'nda en çok oy alan parti durumunda. Parti yetkililerinden Hasan Muratoviç bu sonuçtan çok memnun olduklarını ifade etti. 
     Sırp Cumhuriyeti'nde de milliyetçi Sırp Demokrat Partisi'nin SDP rakiplerinden önde olduğu bildirildi. SDP Başkanı Dragan Kaliniç, partinin üçlü ortak başkanlık yönetimi adayı Mirko Saroviç'in oyların yüzde 60'ını alacağını düşündüğünü söyledi. 
     Bosnalı Hırvatların Hırvat Demokratik Topluluğu da ilk sonuçların ardından, adayları Dragan Coviç'in üçlü ortak başkanlık yönetiminin Hırvat başkanı olmasına kesin gözüyle bakıyor. Parti yetkilileri, Coviç'in oyların yüzde 70 ila 84'ünü alacağını düşünüyor. 
     Şu ana dek Boşnak-Hırvat Federasyonu'ndaki 10 kantondan 3'ünden zaferle çıktığı açıklanan reformcu Bosna Hersek Partisi de sonuçlardan memnun. 
     Sosyal Demokrat Parti ise seçim sonuçlarından memnun olmayan tek büyük parti olarak görünüyor. Bosna Hersek Dışişleri Bakanlığı görevini de yürüten Parti Başkanı Zlatko Lagumdzija, sonuçların umduğundan kötü olduğunu söyledi. Lagumdzija, milliyetçi partilerin koalisyon kursalar da çoğunluğu sağlayamayacaklarını savundu. 
     Boşnak-Hırvat Federasyonu ve Sırp Cumhuriyeti olarak ikiye bölünen ülkede seçmenler, üçlü ortak başkanlık yönetiminin Boşnak, Hırvat ve Sırp üyelerini ve merkezi parlamentonun alt kanadının üyelerini belirlemek üzere dün sandık başına gitmişti. 
     
     KATILIM ORANI DÜŞÜK 
     Bu arada, seçimlere katılım oranının, yüzde 54.98 olarak belirlendiği ve bunun Bosna Savaşı'nın 1995'te sona ermesinden bu yana en düşük katılım oranı olduğu bildirildi. 
     Bosna Seçim Komisyonu'nun açıklamasında, 2 yıl önceki seçimlerde bu oranın yüzde 64.4 olduğu belirtildi. Bu seçim, savaştan sonra dördüncü seçim oldu. 
     Seçimlere katılım oranının bu kadar az olmasını siyasetçilere bağlayan uzman Emir Habul, ''Oy kullanmayanların çoğunun gençler olduğunu düşünüyorum. Devlet kurumlarına güvenlerini kaybettiler ve hiçbir program ilgilerini çekmiyor. Siyasete ilgisizler'' dedi. 
     





</TEXT>
</DOC>
