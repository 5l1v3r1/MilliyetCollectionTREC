<DOC>
<DOCNO> 149782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sonspo11.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Murat Didin Vip Rimini'de inanılmazı başardı... 
</HEADLINE>
<TEXT>

     İtalya 2. Basketbol Ligi'nde arka arkaya aldığı 4 galibiyetle ligde kalmayı garantileyen Vip Rimini'de başarının tek mimarı olarak Türk antrenör Murat Didin gösteriliyor. 
     Ligin 2. yarısında Vip Rimini'de göreve başlayan Didin, son 4 haftaya lig sonuncusu olarak giren takımını arka arkaya aldığı galibiyetlerle ligde tutmayı başardı. 
     Geçen haftalarda istifası kulüp başkanından dönen Didin, elde ettiği başarı sonrasında Rimini kentinde ''muhteşem Türk'' ilan edildi. 
     Türk antrenör, ''Tek şansımız son 4 maçı da kazanmaktı ve bunu başardık. Dün Upea karşısında 6 bin kişi salondaydı. İnanılmaz bir atmosfer vardı ve galip gelip 74-69 ligde kaldığımız belli olunca 6 bin kişi sahaya indi. İnanılmaz güzel bir duyguydu'' dedi. 
     Vip Rimini'nin sezon başından bu yana 14 oyuncu değiştiren inanılmaz bir takım olduğunu söyleyen Didin, ''Ben böyle bir takım çalıştırmadım. Ben gelmeden önce 10 yenilgileri vardı. Benimle 16 maçta 8 galibiyet, 8 yenilgi aldılar. Oyuncular çok ruhsuz olduğu için istifa etmeyi düşündüm ama sonra başkan beni ikna etti. Şimdi ise Rimini'deki gazeteler İnanılmaz misyon , Türk'e teşekkürler başlıklarını atıyor'' şeklinde konuştu. 
     Ligde kalma umudunu kentin basketbola olan inanılmaz potansiyelinden aldığını ifade eden Didin, ''Oyunculara hayatta hiçbir şeyden ümidin kesilmeyeceğini söyledim. Bana bu enerjiyi veren kent oldu. Ama ligde kalmamız inanılmaz bir şey. İtalyanların dediği gibi 'Dio Grande' Tanrı büyük . Gerçekten de Allah yardım etti'' açıklamasında bulundu. 
     Vip Rimini'de kalmak istediğini söyleyen Didin, ''Başkan 2 yıl içinde Vip Rimini'yi 1. lige çıkarmamı istiyor. Bana takımda tüm yetkiyi veriyor. Burası çok güzel bir yer. Rimini ligin en paralı takımı. Herhangi bir maddi sorunumuz yok. Salonumuz büyük ve çok güzel. Kentin birinci sporu basketbol. Herkes çok seviyor'' dedi. 
     Öte yandan Didin'i her zaman göklere çıkaran ve takımın lideri olarak gösteren Kulüp Başkanı Braschi Adriano, İtalyan gazetelerinde çıkan demeçlerinde, ''Didin hiçbir yere gidemez, 2 yıl bizimle. Onun yaptığını bir İtalyan antrenör yapmazdı. 4 aydır hiçbir yere gitmeden burada çalıştı. Bu özveriyi kimse göstermezdi'' görüşünü aktardı. 
     Bu arada, Vip Riminili yöneticilerin, ''Dünyanın en büyük antrenörünü istiyorsanız burada. Eğer o büyük antrenör ile konuşacaksanız hemen verelim'' şeklindeki konuşması dikkat çekti. 
     Murat Didin'in 2 gün içerisinde Vip Rimini ile 2 yıllığına yeni bir sözleşme imzalaması bekleniyor. 
     





</TEXT>
</DOC>
