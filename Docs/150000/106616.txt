<DOC>
<DOCNO> 106616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sontur18.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu-Sen ''Uzlaştırma Komisyonu'nun kararı kabul edilebilir'' 
</HEADLINE>
<TEXT>

     Memur Sendikası Kamu-Sen Genel Başkanı Bircan Akyıldız, memur maaşları konusunda anlaşma sağlanması için kurulan Uzlaştırma Kurulu'nun en düşük ücretli memura 90 milyon lira, en yüksek ücretli memura da 65 milyon lira olarak açıkladığı kararının kabul edilebilir noktaya yakın olduğunu söyledi. 
     Hükümet ile memur sendikaları konfederasyonları KESK ve Kamu-Sen tarafından yürütülen görüşmelerde, hükümet ekonomik programı zorlamayacak bir rakamda uzlaşmayı zorlarken, sendikalar ise 3 Kasım'da yapılacak erken seçim öncesinde, oy kozunu kullanarak en yüksek zammı almaya çabalıyor. 
     Kamu-Sen başkanı Akyıldız, bu konudaki tavrını, bugün düzenlediği basın toplantısında, ".. mutsuz olmamakla birlikte, sonucun olumsuz olması halinde ekonomiyi yönetenlerle seçim öncesinde hesaplaşma yöntemleri geliştirilecektir" sözleriyle ortaya koydu. 
     Akyıldız, Uzlaştırma Kurulu'nun belirlediği rakamların kimlere uygulanacağının açık olmadığını belirterek, "Eylül ayındaki iyileştirme, kamu kurum ve kuruluşlarında daire başkanı ve daha üzerindeki görevliler için 65 milyon lira brüt, daire başkanının altındaki görevliler için 100 milyon lira şeklinde düzenlenmelidir" dedi. Akyıldız, aksi halde uzlaşmanın zor olduğunu belirtti. 
     Bircan Akyıldız, koalisyonu oluşturan partilerin liderlerinin biraraya gelerek sözleşmelerde yaşanan uyuşmazlığı görüşmelerini ve bu hafta yapılacak Bakanlar Kurulu toplantısında bir karar çıkmasını beklediklerini ifade etti. 
     





</TEXT>
</DOC>
