<DOC>
<DOCNO> 130610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sontur25.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
199 avukat, cezaevinde cep telefonu ile yakalandı 
</HEADLINE>
<TEXT>

     TBMM Adalet Komisyonu'nda görüşülen ölüm oruçlarını teşvik edenlere ceza verilmesini öngören tasarı Altkomisyon'a havale edildi. Adalet Bakanı Cemil Çiçek, cezaevleriyle ilgili temennide bulunmak yerine tedbir almayı uygun gördüklerini belirterek, ''Biz, bu tasarı ile testi kırılmadan tedbir almaya çalışıyoruz'' dedi. 
     Ölüm orucuna katılanları teşvik edenler ile bu durumdaki hükümlü ve tutukluların beslenmesini engelleyenlerin cezalandırılmasını öngören yasa tasarısı Adalet Komisyonu'nda ele alındı. 
     Tasarının tümü üzerinde söz alan CHP ve AK Parti milletvekilleri, avukatların cezaevlerine girişte elle aranmasına tepki göstererek, bunu düzenleyen maddelerin tasarı metninden çıkarılmasını istediler. 
     Türkiye Barolar Birliği Başkanı Özdemir Özok da tasarının, avukatların cezaevine girişte elle aranmasına olanak sağlayan maddesine karşı olduklarını söyledi. 
     
     CEZAEVLERİ 
     Adalet Bakanı Cemil Çiçek, cezaevlerinin ıslah edilmesi ve güvenliğin sağlanması için tasarının yasalaşmasının önemine işaret etti. 
     Cezaevleriyle ilgili temennide bulunmanın başka, tedbir almanın ise başka bir şey olduğunu anlatan Çiçek, ''biz bu tasarı ile testi kırılmadan tedbir almaya çalışıyoruz'' dedi. F tipi cezaevlerinin her birinin yapımı için 40 trilyon lira harcandığını belirten Çiçek, tasarının sadece 'avukatların aranmasından'' ibaret olmadığını söyledi. 
     Çiçek, gerekli tedbirler alınmazsa cezaevlerindeki sorunların giderilemeyeceğini belirterek, cezaevlerine girişti sadece avukatların değil, hakim ve savcıların da aranacağını söyledi. Çiçek, konuya ilişkin bazı AB ülkelerindeki uygulamalardan örnekler aktardı. 
     
     ''RAHMETLİ ANNEME BENZETTİM'' 
     Cezaevleri konusunda özellikle açlık grevleriyle ilgili ''toplumsal bir illüzyon'' yaşandığını ifade eden Çiçek, açlık grevleriyle ilgili bilgiler verdi. 
     Açlık grevi yapan bir tutuklunun annesini Bakanlıkta kabul ettiğini anlatan Çiçek, ''kendisini rahmetli anneme benzettim. Onlara bu işin reklamı yapılmayacaksa ayaklarına gidip konuşabileceğimi ifade ettim. Ama bu işi reklama dökerlerse hiç kimseye bu devletin teröristlerle pazarlık ettiği, devletin bu konuda çözüldüğü görüntüsünü vermeyeceğimi söyledim'' diye konuştu. 
     Çiçek, cezaevlerinde 9 bin mafya ve terör suçlusu bulunduğunu belirterek, sadece bir örgüt mensuplarının ölüm orucuna gittiğini söyledi. Ölüm orucuna gidenlerden 65'inin Cumhurbaşkanı tarafından affedildiğini, 396'sının cezalarının ertelendiğini, 80'inin de sağlık nedeniyle tahliye edildiğini bildiren Çiçek, cezaevlerinde ölüm orucu eylemini gerçekleştiren sadece 5 tutuklu bulunduğunu, bunlardan da birinin tedaviyi kabul ettiğini söyledi. 
     Eylemi teşvik eden ve yönetenlerin yurtdışında zevki sefa içinde yaşadıklarını kaydeden Çiçek, konuyla ilgili olarak uzmanların da görev yaptığını belirtti. Çiçek, ölüm oruçlarının cezaevlerinde yapıldığı yolundaki bilgilendirmeleri de eleştirerek, ''Bu eylemi gerçekleştirenler dışarıda kim ne yapıyorsa buyursun yapsınlar'' dedi. 
     
     CEZAEVLERİNDE ARAMA 
     Bakan Çiçek, cezaevlerine girişte herkesin elle aranmasının güvenlik gereği olduğunu ifade ederek, şimdiye kadar yapılan aramalarda 199 avukatın cep telefonu, 14 avukatın bıçak, 2 avukatın tabanca ve mermi, 3 avukatın esrar ve 18'inin de para ile yakalandığını açıkladı. 
     Cezaevi görevlilerinden de 250 kişinin cep telefonu, 32 kişinin de cezaevine esrar sokarken, 73 kişinin de rüşvet alırken yakalandığını bildiren Çiçek, jandarmalardan ise 17 kişinin cep telefonu, 7 kişinin silah 27 kişinin esrar sokarken yakalandığını söyledi. 
     Konuşmalardan sonra Adalet Komisyonu Başkanı Köksal Toptan, tasarının eleştiriler ve öneriler ışığında yeniden ele alınması için Altkomisyon'a sevk edilmesini önerdi. Yapılan oylamada tasarının 5 kişiden oluşacak Altkomisyon'da ele alınması kabul edildi. 
     





</TEXT>
</DOC>
