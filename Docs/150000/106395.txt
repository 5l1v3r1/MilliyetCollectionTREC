<DOC>
<DOCNO> 106395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/son/sonspo06.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Selami Özdemir "İyi bir başlangıç yaptık" 
</HEADLINE>
<TEXT>

     Slovakya'yı 3-0 gibi net bir skorla mağlup ederek, 12. Avrupa Şampiyonası 7. Eleme Grubu'na iyi bir başlangıç yapan A Milli Takım, ilerisi için umut verdi. 
     Milli Takımlar Sorumlusu Selami Özdemir, Dünya üçüncülüğünün ardından çıktıkları ilk resmi maçta net bir galibiyet aldıklarını ifade ederek, ''İyi bir futbolla, farklı bir galibiyet alarak, elemelere iyi başlangıç yaptık'' dedi. 
     Özdemir, milli takımın gelecek için ümit veren, genç bir kadrosu olduğunu kaydererek, şöyle devam etti 
     ''Teknik direktörümüz Şenol Güneş, kadroyu genişletmiş, kaliteli oyuncu sayısını arttırmıştır. Serhat, Cihan, Ümit Karan gibi oyuncular kadroya dahil oldu. Ayrıca Dünya 3. olan takımdaki oyuncularında çoğu genç. Türk futbolunda yavaş yavaş herşeyin yerine oturması, kadronun geniş olması beni sevindiriyor. Güneş'in ileriye dönük kadro çalışmaları başarılı olmuştur. Artık kim oynarsa oynasın, farketmiyor. 2004 Avrupa Şampiyonası ve 2006 Dünya Kupası için umutlandık.'' 
     
     ''SERHAT-ARİF UYUMU SEVİNDİRDİ'' 
     Sakatlıkları nedeniyle kadroya alınmayan Hakan Şükür ve İlhan Mansız'ın yokluğunda forvette Serhat-Arif ikilisinin çabuk uyum sağladığını belirten Selami Özdemir, ''Teknikleri iyi, çabuk oynuyor, pres yapıyor ve rakip defansa üstünlük kuruyorlar'' diye konuştu. 
     Özdemir, Serhat'ın Ümit Milli Takım'daki başarısının ardından A milli takımda da başarılı olduğunu kaydederek, ''Serhat kaliteli, yetenekli bir oyuncu. Gürcistan maçında iyi oynamış, gol atamamıştı. Şimdi ilk resmi maçında ilk golünü atarak, iyi bir başlangıç yaptı. Bu sezona iyi başlayan Arif de attığı 2 golle galibiyette büyük rol oynadı. Orta sahamız da çok iyi top yapıyor. Takımın oyunu bizi sevindirdi'' şeklinde konuştu. 
     Sakatlığı nedeniyle kadroya alınmayan Hakan Şükür'ün hazır olduğu zaman yeniden bu takımda forma giyeceğini ifade eden Selami Özdemir, ''Hakan bu takımın en fazla gol atan oyuncusu. Dün MR'ını çektirdik, ufak bir kanaması var. Avrupa'da transfer yapabilir. Düzelince yeniden bu takımda oynar'' dedi. 
     
     ''İNGİLTERE'Yİ YENERİZ'' 
     Selami Özdemir, Ekim ayında Makedonya ve Liechtenstein ile arka arkaya 2 maç yapacaklarını hatırlatarak, ''Bu iki maçta da 6 puan alıp, grup finalinin ilk ayağını oynamaya İngiltere'ye gideceğiz'' diye konuştu. 
     Özdemir, İngiltere'ye 9 puanla gitmenin önemli olduğunu vurgulayarak, ''İngiltere'ye puan kaybetmeden gitmeyi hedefliyoruz. Dünya 3. olmuş bir takımın, deplasmanda İngiltere'yi de yeneceğine inanıyorum'' dedi. 
     
     ''KÖTÜ TEZAHÜRATA İZİN VERMEYİZ'' 
     Milli maçtan önce bazı futbolculara küfür edilmesine ve tribünde kötü tezahürat yapılmasına çok üzüldüğünü anlatan Özdemir, şöyle konuştu 
     ''Dünya 3. olan bir takım, bu başarısının ardından ilk defa İstanbul'da maça çıkıyor. Bilet fiyatları da uygun. Seyircinin neden rağbet etmediğini bilemiyorum. Ayrıca oyuncularımıza küfür edilmesi, kulüp takımı tezahüratları yapılması üzücüydü. Gerekli tedbirleri alıp, buna izin vermeyeceğiz. Milli takım bir bütündür. Bu takımda, kulüp takımı ayrımı yapılmasını kesinlikle kabul edemeyiz. Uyarıları yaptık, bunun önlenmesi için gereken her türlü müdahaleleri de yapacağız.'' Selami Özdemir, son olarak Fenerbahçe-Galatasaray derbi maçının ertelenmesi konusuna değinerek, ''İki kulüp de kendi menfaatlerine uygun tarihleri talep ediyor. Bu hafta icra kurulu toplanıp, buna karar verir'' diyerek sözlerini tamamladı. 
     
     GÜNEŞ, RAKİPLERİ İZLİYOR 
     Milli Takımlar Teknik Direktörü Şenol Güneş, Türkiye'nin gruptaki rakiplerini yakın takibe aldı. 
     Güneş, menajer Can Çobanoğlu ile birlikte Liechtenstein-Makedonya arasında bu akşam yapılacak eleme grubu maçını izlemek üzere, Liechtenstein'e gitti. 
     





</TEXT>
</DOC>
