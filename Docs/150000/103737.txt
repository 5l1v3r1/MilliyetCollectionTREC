<DOC>
<DOCNO> 103737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/soneko03.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Manavgat Irmağı'nın suyunu satacağız ama... 
</HEADLINE>
<TEXT>

     Manavgat Irmağı'nın suyunu İsrail'e satmaya hazırlanan Antalya'da, çok sayıda doğal kaynak ve ırmak bulunmasına rağmen, hala 36 köyün içme suyu bulunmadığı bildirildi. 
     Köy Hizmetleri Bölge Müdürü Osman Taşan, yaptığı açıklamada, ''Turizmin başkenti'' olarak bilinen Antalya'da halen 36 köyün içme suyu sorunuyla karşı karşıya olduğunu söyledi. 
     Antalya gibi Burdur'da da 4 köye hala içme suyu hattının döşenemediğini dile getiren Osman Taşan, Batı Akdeniz'de en şanslı ilin ise Isparta olduğunu kaydetti. Taşan, ''Isparta'da içme suyu ulaşmamış köy bulunmuyor'' diye konuştu. 
     İçme suyu olmayan köylerin taşıma su ile gereksinimlerini karşıladıklarını ya da yeraltı kaynaklarından yararlandıklarını belirten Taşan, ''Burdur'daki 4 köyün içme suyu hattı yaklaşık 2 yıl içinde çözülecek. Antalya'daki içme su sorunu ise sağlanacak ödeneğe bağlı'' dedi. 
     
     IRMAĞIN YAKININDAKİ KÖY DE SUSUZ 
     Antalya'da içme suyu bulunmayan 36 köy arasında, suyu İsrail'e satılmak üzere olan Manavgat Irmağı'nın bulunduğu Manavgat İlçesi'ne bağlı Gaziler Tazı köyü de bulunuyor. Gaziler Köyü'nün ilginç bir özelliği de, her gün yüzlerce turistin rafting yaptığı ve bol suyu ile bilinen Köprüçay'a 13 kilometre uzaklıkta bulunması. Köy halkı, Köprüçay'dan köye su iletilebilmesi için suyun pompalanması gerektiğini, ancak Kırkkavak Köyü civarındaki bir kaynaktan alınacak bir suyun kendiliğinden köye gelebileceğini, bir süre önce bu amaçla başlatılan çalışmaların ise ödeneksizlikten durduğunu bildirdiler. 
     Antalya'da halen Alanya İlçesi'ne bağlı Büyükpınar, Gümüşkavak, Üzümlü, Beldibi, İmamlı, Kocaoğlanlı, Yaylakonak, Finike'nin Akçaalan, Gazipaşa'nın Akoluk, Çimenbağ, Doğanca, Göçük, Gökçebelen, Gürçam, İnal, İnceğiz, Karaçukur, Öznurtepe, Uçkonak, Yeşilyurt, Beyrebucak, Muzkent, Gündoğmuş'un Yenice, Çamlıalan, Kale'nin Belören, Kaş'ın Belkonak, Doğantaş, Kemer'in Ovacık, Korkuteli'nin Göçerler, Kumluca'nın Belen, Güzören, Karaağaç, Manavgat'ın Gaziler Tazı , Serik'in Gökçepınar, Haskızılören ve Kozan köylerinde içme suyu şebekesi bulunmuyor. 
     





</TEXT>
</DOC>
