<DOC>
<DOCNO> 144243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun91.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat, en yoğun saldırıyı yaşadı... 
</HEADLINE>
<TEXT>

     Irak'ın başkenti Bağdat, ABD'nin başlattığı harekatta, bugün en yoğun bombardıman ateşine tutuldu. 
     Akşam saat 19.00'da başlayan bombardıman sonucu, Bağdat'ta büyük patlamalar meydana geldi. Ancak, bu patlamaların nerede olduğu henüz net olarak bilinmiyor. 
     Kentin Cemile semtindeki evinin çok yakınında patlama sesi duyulduğu belirtilirken, şiddetli saldırıların hala devam ettiği, uçaksavar bataryalarından ateş açıldığı kaydediliyor. 
     Bağdat en yoğun ve en şiddetli saldırıları yaşarken Irak televizyonlarında Irak lideri Saddam Hüseyin'in oğlu Kusay ve Irak Savunma Bakanı Sultan Haşim ile özel toplantı yaptığı açıklandı. 
     Yoğun bombardıman başlamadan önce halkın hayatı normal şekilde devam ediyordu. Bu akşam düzenlenen hava saldırılarının sonucunun yarın belli olacağı belirtiliyor. Vurulan yerlerin, yaralı ya da ölü sayısının yarın tespit edileceği kaydediliyor. 
     Bağdat'ta 3 gündür kapalı olan okullar da yarın büyük ihtimalle yine kapalı olacak. Kenttin her yerinde su ve elektrik kesintisi devam ediyor. 
     Irak Genel Elektrik Müdürü, basına yaptığı açıklama, Bağdat'ta birkaç elektrik santralının vurulduğunu ve bazı semtlerde elektriklerin kesildiğini belirtti. Irak'ın diğer kentlerinde de elektrik kesintisi yapılıyor. Bazı insanlar, evlerinde su kuyusu kazarak su ihtiyacını gideriyor. 
     
</TEXT>
</DOC>
