<DOC>
<DOCNO> 136551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/yazar/altan.html </URL>
<DATE> 2003/02/13/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Halka halka dumanlar... 
</HEADLINE>
<TEXT>

     Cumartesiden bugüne dek, trafik kazalarında hayatını kaybedenlerin sayısı 40’ı aştı yaralananların sayısı ise 250’yi buluyor. 
     Her zaman bayram tatilleri, çarçabuk unutulan bir trafik kırımına dönüşmede... 
     
     Uyarı, dua, daha önce yaşanmış acı deneyimler hepsi "cart, kaba kağıt", kanlı trafik kırımını azaltmaya asla etkili olamıyor. 
     Ya trafik konusunda şimdiye dek, uzun yıllar boyunca yazılmış 10 binlerce yazı, o da, cart kaba kağıt... 
     İyi araba kullandığına inananlar ve yollarda başka arabaları sağlayıp, sollamaya kalkanlar kişilik biçimlenmesine şırıngalanmış aşağılık duygusunun, zekası düşük çiçekleri... 
     Farkında bile değiller, arabaları tek başlarına değil, ortak sürdüklerinin madem ki, arabalarını kullandıkları yol, tüm şoförler için ortak tek yol... 
     Talleyrand’ın dediği gibi 
     - Ahmakça, ama böyle... 
     
     Türkiye’de, ne yaparsanız yapın, trafik kırımı nasıl engellenemiyorsa Dünya’da da, ne yaparsanız yapın, bazı şeyler engellenemiyor örneğin silah yapım ve alımlarına yılda ödenen 900 milyar dolar... 
     Oysa yeryüzünde, bazılarının adını dahi bilmediğimiz, 170’i aşkın devlet silaha ve savunmaya harcadıkları paraları, evrensel bir yatırıma dönüştürseler ne dilenci kalırdı, ne yoksul, ne kıt kanaat geçinen milyarlarca insan... 
     400 yıldan bu yana az şey yazılmadı bu konuda da ama tıpkı Türkiye’deki trafik yazılarının, trafik kırımını engelleyememesi gibi hümanist değerlendirmeler de, hiçbir işe yaramadı. 
     
     Neden yaramadı 
     Çünkü "ulus - devlet" modelinin yönetimlere tırmanmış olan demagoglarla, silah yapımcılarına sağladığı prim henüz verimi ve karı daha yüksek olan, yeni bir teknolojinin mayalandırdığı, yeni bir yaşam tablosuyla karşılaşmamıştı... 
     Tıpkı demiryollarının yapımına kadar, taşımacılıkta ve ulaşımda posta arabacılığının çok karlı olması gibi... 
     Derken "ulaşımöla, "iletişim" birbirinden ayrıldı. İnternet yaygınlaştıkça PTT’lerin, "uçakla mektup" servisi azaldı, küçüldü, eridi... 
     21. yüzyılın ortalarına doğru, "ulus - devlet" modelinin demagoglarıyla silahçıların ve petrolcülerin sağladıkları primlerde de bir azalma olacak... 
     İstanbul - Tokyo arasının ulaşım süresi 10 saatten 5 saate, 3 saate doğru kısaldıkça "dünya vatandaşlığı" da, "yerel vatandaşlıkölardan daha verimli olmaya başlayacak... 
     Ve hamaset edebiyatı rafa kalkacak... 
     
     Ama henüz küçük bölge savaşları prim yapmada... Bunu ne "savaşa hayıröcılar önleyebiliyor, ne de "canlı kalkanölar... 
     Trafikle ilgili uyarı yazılarının, bizde de trafik kırımını önleyememesi gibi... 
     
     Bayramın 3. günü... Kainat’taki sürekli değişimin bir yansıması olan, Arz küresi üstündeki değişimlerin de "monizm" açısından değerlendirilmesi, henüz ne Türkiye’de, ne dünyada tam algılanabiliyor. 
     Zaten değişimleri de, tam algılayamadan yaşarız değişimlerin içinde... 
     Göztepe, Taşmektep Sokak’taki, önce Cemal Paşa’nın, sonra da Mareşal Fevzi Çakmak Paşa’nın olan büyük köşkün şimdiki durumuna gidip bir bakın. Ne köşk kalmış ne bir şey sadece Çakmak’ın damadının yaptırdığı iki katlı kimsesiz bir villa döküntüsüyle, ağaçlar ve bahçe ve bir de yüz yıllık taştan uşak odası duruyor orada... 
     
     Bayram tatilinde de ciddi yazı mı olurmuş kuzum 
     Modern bir Fransız şairinin, aklımda kaldığı ve sanırım bir hayli de değiştirip bozduğum kadarıyla, bir şiirini yazayım da bari, olsun bitsin. 
     
     Adam otel odasına girip, yatağa uzandı 
     Bir sigara yaktı, halka halka dumanlar... 
     Ve zile bastı garsonu çağırdı. 
     Garson geldi, "emriniz" dedi... 
     Adam, "bana bir gemi getirin" dedi... 
     Halka halka dumanlar... 
     Garson, bir tepsi içinde bir gemi getirdi. 
     Adam, "koyun şuraya" dedi. 
     Halka halka dumanlar... 
     Bir süre sonra, garson merak etti, odaya baktı. 
     Aa ne adam vardı, ne gemi... 
     Adam gemiye binip gitmişti. 
     Sadece halka halka dumanlar... 
     
     







Geleceği düşünmek 


Halka halka dumanlar... 


Gül, yerini Erdoğan’a bırakmamalı 


Sevişmek ne ki Ağız tadı ile bayram yaşayamadık 


Eğer... 


Gözden kaçmaması gereken ibare 


Yeni bir dünya kurulur, Türkiye nerede olur .. 


NATO, mato ve bir "baba elçi " 


Gül’ün ikilemi 


Kardeş aileler mutlaka birbirlerini tanımalı 


Yurtdışındaki Türkler kırgın 


Pentagon Türksat 2A ile Irak’a ulaşmaya talip 


</TEXT>
</DOC>
