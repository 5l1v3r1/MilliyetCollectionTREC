<DOC>
<DOCNO> 140810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sonspo04.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivassporlu Burak Birinci Lig'de hedefimize sayılı günler kaldı... 
</HEADLINE>
<TEXT>

     İkinci Futbol Ligi A Kategorisi'nin lideri Sivasspor'un başarılı futbolcularından Burak Akdiş, takımlarının şampiyonluk yolunda önemli adımlar attığını belirterek, ''Birinci Süper Lig hedefimize sayılı günler kaldı'' dedi. 
     Deplasmanda Gümüşhane Doğanspor'a attığı golle takımına 3 puan getiren Sivasspor'un forvet oyuncusu Burak, yaptığı açıklamada, takımlarının çok iyi bir hava yakaladığını belirterek, gözlerinin Birinci Süper Lig'den başka birşey görmediğini söyledi. 
     Burak, eşi Gülay ve 4 yaşındaki oğlu Tamay ile yaşadığı Sivas'ta vatandaşların yoğun sevgisini kazandıklarını ifade ederek, tüm kentin takımlarının şampiyonluğuna inandıklarını, kendilerinin de bu inançları boşa çıkarmayacağını açıkladı. 
     Cumhuriyetin temellerinin atıldığı bir kentte sporcu olmanın kendisi için gurur kaynağı olduğunu belirten Burak, Sivas'ta şampiyonluk yaşamak istediğini ifade ederek, ''Birinci Süper Lig hedefimize sayılı günler kaldı'' dedi. 
     Daha önceki sezonlarda Galatasaray'da da forma giyen Burak Akdiş, bu haftaki Galatasaray-Fenerbahçe derbisinin çok zevkli geçeceğini belirterek, eski takımının galibiyete daha yakın olduğunu öne sürdü. 
     Takım arkadaşı ve eski Fenerbahçeli Gökhan Bozkaya da, Sivasspor'un başarısı için tüm Sivaslılarla birlikte takım olarak kaynaştıklarını dile getirdi. Takımda çok iyi bir arkadaşlık ortamının olduğunu kaydeden Bozkaya, başarılarının kaynağında da bunun yattığını söyledi. 
     Burak'ın tersine bu haftaki derbi maçta kazanan tarafın eski takımı Fenerbahçe olacağını savunan Gökhan, bu konuda takım arkadaşıyla iddiaya da girdi. 
     





</TEXT>
</DOC>
