<DOC>
<DOCNO> 118880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sonspo11.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst Şova erken veda ettik... 
</HEADLINE>
<TEXT>

     Avrupa Şampiyonlar Ligi H Grubu'nda aldığı 4 puanla son sırada yer alan ve Avrupa kupalarına veda eden Galatasaraylı yöneticiler ve futbolcular, 2. tura çıkamamanın üzüntüsünü yaşıyor. 
     Maç sonrası İstanbul'a gelmek üzere İspanya'dan hareket eden sarı-kırmızılı kafilenin moralsiz ve üzüntülü olduğu gözlendi. 
     Galatasaray Kulübü İkinci Başkanı ve Basın Sözcüsü Ali Dürüst, topladıkları 4 puanla gruptan çıkamadıklarını belirterek, ''Şova erken veda ettik'' dedi. 
     Dürüst, futbolun bir sonuç oyunu olduğunu vurgulayarak, ''Barcelona karşısında şansımız yoktu. Futbol olarak genelde iyiydik. Böylece Avrupa Şampiyonlar Ligi maceramız bitmiş oldu. Sezon başında Galatasaray'ın finali hedeflemesi kimseyi şaşırtmadı. Bazı maçlardan haketmediğimiz sonuçlar almamız gruptan çıkmamızı engelledi'' diye konuştu. 
     Önemli olanın şovun içinde olmak olduğunu kaydeden Dürüst, ''Ancak bu sezon şovu erken terkettik. Artık gelecek sezon Avrupa Şampiyonlar Ligi'ne katılmayı düşünüyoruz. Bunun için de Türkiye Birinci Süper Ligi'nde şampiyon olmalıyız'' dedi. 
     
     FUTBOLCULAR DA ÜZGÜN 

     Galatasaray'ın orta alan oyuncusu Ergün Penbe, FC Barcelona karşısında çok gol pozisyonuna girdiklerini belirterek, ''Böyle maçlarda pozisyona girdiğimiz zaman gol bulmamız gerekir'' dedi. 
     Ergün, elde ettikleri sonuç için söylenecek fazla birşeyin olmadığını vurgulayarak, FC Barcelona'dan daha fazla gol pozisyonu bulduklarını, ancak bunları gole çevirme becerisi gösteremediklerini dile getirdi. 
     Sarı-kırmızılı futbolculardan Hakan Ünsal ise maç hakkında yorum yapmaktan kaçınırken, ''Çok fazla maç yapmaktan dolayı bir bıkkınlık yaşamıyoruz, ancak yorgunluk olabilir. Ne olduğunu biz de anlamadık'' diye konuştu. 
     Galatasaray'ın deneyimli oyuncusu Suat Kaya da dikkatsizlik yüzünden FC Barcelona'dan gol yediklerini kaydederek, şöyle konuştu 
     ''İlk yarıyı 2-1 önde bitirseydik, ibre bize dönerdi. Ancak biraz da dikkatsizlik yüzünden goller yedik. Barcelona, 3-1 öne geçtikten sonra riske girmemiz gerekti. Fazla söylenecek birşey yok, kısmet değilmiş.'' 
     
     HAKAN, TRABZONSPOR MAÇINDA YOK 

     FC Barcelona karşısında sağ dizinden sakatlanan Hakan Ünsal'ın hafta sonunda Trabzonspor ile yapılacak maçta oynayamayacağı açıklandı. 
     Kulüp sağlık kurulu başkanı Mehmet Kurtoğlu, Hakan'ın Trabzonspor ile yapılacak maçta oynamayacağını söyledi. 
     Kurtoğlu, dünkü karşılaşmada sakatlanan Cihan ve Batista'nın durumlarının ise İstanbul'da çekilecek MR'larından sonra belli olacağını dile getirdi. 
     
     İSPANYOL BASINI MAÇA GENİŞ YER VERDİ 

     İspanyol gazeteleri bugün FC Barcelona'nın galibiyetine ve grubundaki 6 maçını da kazanıp 18 puan toplamasına geniş yer verdi. 
     Spor gazetelerinden Sport ve El Mundo Deportivo, FC Barcelona'nın galibiyetini rekor olarak değerlendirip, Bülent'in Saviola'ya yaptığı hareketin penaltı olduğunu savunurken, maçın Hollandalı hakemi Dick Van Egmond'u suçladı. 

     
</TEXT>
</DOC>
