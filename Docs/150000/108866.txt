<DOC>
<DOCNO> 108866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sonspo10.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor İstanbul'da horonla karşılandı... 
</HEADLINE>
<TEXT>

     Trabzonspor, Beşiktaş ile yarın yapacağı Birinci Süper Lig maçı için İstanbul'a geldi. 
     THY'nin tarifeli uçağıyla Atatürk Havalimanı'na gelen Trabzonspor, bir grup taraftarınca çiçeklerle ve kemençe eşliğinde çekilen horonlarla karşılandı. 
     Trabzonspor Teknik Direktörü Samet Aybaba, kendileri için her maçın zor olduğunu belirterek, ''Yeni bir takım oluşturduk. Puan olarak biryerlere gelmek istiyoruz. Camianın beklentileri çok. Her maç zor, her maç final gibi. Beşiktaş büyük takım. Biz de büyük takımız. İyi maç olacak. Son haftalardaki tempomuz iyi, ama bunu skorlara yansıtamıyoruz. İnşallah bu maçı alıp, yukarılara tırmanmak istiyoruz'' dedi. 
     Aybaba, Selahattin dışında takımda eksik oyuncu olmadığını da sözlerine ekledi. 
     
     FUTBOLCULAR İNANÇLI 
     Beşiktaş maçıyla ilgili görüşleri sorulan Serkan Özsoy ise, Beşiktaş'ın hafta içinde UEFA Kupası'nda bir maç oynadığını hatırlatarak, ''Moralleri bozuk olabilir. Biz de hafta içi çok iyi çalıştık, hazırlandık. Beşiktaş'tan burada puan almaya geldik'' diye konuştu. 
     Mehmet Yılmaz ise, Beşiktaş'ın çok iyi bir rakip olduğunu ifade ederek, ''Biz de bu maçta elimizden geleni yapıp, galibiyetle ayrılmayı hedefliyoruz. Trabzonspor'un acilen 3 puana ihtiyacı var. O puanı bu maçta almayı istiyoruz'' dedi. 
     Fatih Tekke de Beşiktaş'ın moralinin bozuk olması nedeniyle avantajları bulunduğunu belirterek, ''Beşiktaş iyi bir takım. Bizim de hedeflerimiz var. İyi bir takımız. Bunu göstermemiz lazım. İnönü'de kafa kafaya mücadele etmemiz lazım. 3 puanı alan taraf biz olmalıyız'' diye konuştu. 
     Trabzonspor, saat 17.30'da Sarıyer'de yapacağı idmanla hazırlıklarını tamamlayacak. 
     





</TEXT>
</DOC>
