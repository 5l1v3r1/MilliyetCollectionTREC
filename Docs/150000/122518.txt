<DOC>
<DOCNO> 122518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sontur08.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük Elif ödülüne kavuşamadan öldü... 
</HEADLINE>
<TEXT>

     Konya'nın Seydişehir İlçesi'nde düzenlenen resim yarışmasında birinci olan 7 yaşındaki minik Elif, yakalandığı kalp yetmezliği sonucu, ödülüne kavuşamadan öldü. 
     A.A muhabirinin edindiği bilgiye göre, Seydişehir Alüminyum İlköğretim Okulu 1 A sınıfı öğrencisi Elif Tarakçı 7 , 24 Kasım Öğretmenler Günü dolayısıyla ilköğretim okulu öğrencileri arasında düzenlenen resim yarışmasına, ''Bilgi Irmağı'' isimli çalışmasıyla katıldı. Yapılan değerlendirme sonucu, yarışmada küçük Elif'in çizdiği resim, birincilik ödülüne layık görüldü. 
     Ancak 23 Kasım'da rahatsızlanarak Selçuk Üniversitesi Meram Tıp Fakültesi Hastanesi'ne kaldırılan Elif Tarakçı'ya kalp romatizması teşhisi kondu. Hastalığının ciddiyetinden habersiz minik Elif, kendisini ziyaret gelenlere, heyecanla ödülünü alacağı günü beklediğini söyledi. 
     Ailesi başta olmak üzere sınıf arkadaşları ve öğretmeni, telefonla görüştükleri Elif'i, aldığı ödül için tebrik ederken, talihsiz kızın durumu da ağırlaşmaya başladı. 
     Tedavi gördüğü Meram Tıp Fakültesi Hastanesi'nde durumu gittikçe ciddileşen Elif, kalp, böbrek ve karaciğer yetmezliği nedeniyle bitkisel hayata girdi. Bu durumda en fazla 7 gün dayanabilen Elif'in minik kalbi durunca, talihsiz kız ödülünü alamadan ve çok sevdiği arkadaşlarına kavuşamadan hayata veda etti. Minik Elif'in ölümüyle, Seydişehir Aliminyum İlköğretim Okulu da yasa büründü. Arkadaşları, Elif'in sırasına, birincilik ödülüne layık görülen ve içinde bir öğretmenin elinden fışkıran rengarenk bilgi ırmağının aktığı resmini koydular. 
     Küçük Elif, doğduğu yer olan Burdur'un Bucak İlçesi'nde toprağa verildi. 
     





</TEXT>
</DOC>
