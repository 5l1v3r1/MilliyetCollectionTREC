<DOC>
<DOCNO> 111356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/05/son/sontur11.html </URL>
<DATE> 2002/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm Bakanı "Irak operasyonu bizim için kötü olur" 
</HEADLINE>
<TEXT>

     Turizm Bakanı Mustafa Taşar, Irak'a düzenlenecek bir operasyonun Türk turizmini çok kötü etkileyeceğini belirterek, ''Bunun olmamasını temenni ederiz'' dedi. 
     Taşar, bakanlıkta düzenlediği basın toplantısında, turist sayısı, turizm geliri ve Eylül ayı istatistikleri hakkında bilgi verdi. 
     2002 yılının turizmde yeni bir altın yıl olacağını kaydeden Bakan Taşar, geçen ay Türkiye'ye 1 milyon 783 bin 886 yabancının giriş yaptığını, bu oranın bir önceki yıla göre yüzde 23.85 daha fazla olduğunu söyledi. 
     Taşar, bu yılın ilk 9 ayında Türkiye'ye gelen turist sayısının 10 milyon 604 bin 584 olarak gerçekleştiğini bildirerek, turist sayısının önceki yılın aynı dönemine göre yüzde 10.07 arttığını belirtti. 
     Turizm Bakanlığı ve Devlet İstatistik Enstitüsü'nün ortaklaşa yaptığı çalışmaya göre, bu yılın ilk 6 aylık turizm gelirinde geçen yılın aynı dönemine oranla yüzde eksi - 0.7 bir değişim belirlendiğini anlatan Taşar, turizm gelirlerinin yıl sonunda açıklanacak kesin verilerle belirlenebileceğini söyledi. İlk 6 aylık verilerle analiz yapmanın yanıltıcı olacağını kaydeden Taşar, turizm gelirlerinin ikinci 6 ayda daha çok arttığına dikkati çekti. 
     
     ABD VATANDAŞLARI VE JAPONLAR AZALDI 
     Taşar, 11 Eylül olayından sonra Türkiye'ye gelen ABD vatandaşlarının sayısının yüzde 50, Japon turistlerin sayısının ise yüzde 21 oranında azaldığını bildirerek, Afganistan operasyonu, Euro'ya geçiş ve ekonomik krizlerin turizm sektörünü olumsuz etkilediğini söyledi. 
     ''Turist sayısının artmasına karşın, turizm gelirleri azalıyor'' şeklindeki eleştirilerin gerçeği yansıtmadığını kaydeden Taşar, Türk turizminin bu yıl yeni bir rekora imza atacağını ifade etti. 
     Türkiye'nin kişi başına turizm geliri ile dünya 7'incisi olduğunu kaydeden Taşar, hedeflerinin ilk 5 ülke arasına girmek olduğunu anlattı. 
     
     ÇİNLİ TURİSTLER 
     Bakan Taşar, ''2 milyon Çinli turist gelmedi'' şeklindeki haberlere de değinerek, kendisinin veya hiçbir kamu görevlisinin ''2 milyon Çinli turist gelecek'' şeklinde açıklama yapmadığını söyledi. Çin'de turizm bürosu açtıklarını ifade eden Taşar, bu ülkeden önümüzdeki yıllarda daha çok turist gelmesi için çalışmalar yürüttüklerini söyledi. 
     
     IRAK'A MÜDAHALE 
     Turizm Bakanı Taşar, bir gazetecinin Irak'a olası bir operasyonun turizmi nasıl etkileyeceğini sorması üzerine, ''Etkisi çok kötü olur. Öyle bir operasyonun olmamasını temenni ediyorum'' dedi. 
     Bakanlığının bu konuda gerekli tedbirleri de almayı ihmal etmediğini belirten Taşar, ''Kriz Yönetim Kitabı''nın tamamlandığını ve personele dağıtıldığın söyledi. 
     Taşar, oluşturulan kriz komitesinin de 14 aydır günün 24 saati görev yaptığını bildirerek, ''Körfez savaşında Türkiye'de bir tek turistin bile burnu kanamadı. Turistlerin bir zarar görmemesi için her türlü tedbiri alıyoruz. Türkiye güvenli bir ülkedir'' dedi. 
     Irak'a yapılacak bir müdahalenin sadece bir yıllık değil, bir kaç yıllık turist sayısını etkileyeceğini anlatan Taşar, ''Operasyonu düzenleyecek olanların, Türkiye'nin turizm ve diğer alanlardaki zararlarını da göz önüne alması gerekir'' diye konuştu. Taşar, bu konuda Türkiye'ye verilecek tazminatta turizmin bir yıllık değil, bir kaç yıllık zararının göz önüne alınması gerektiğini ifade etti. 
     
     DERVİŞ'E ELEŞTİRİ 
     Taşar, konuşmasında eski Devlet Bakanı Kemal Derviş'i turizmin başarılarına sahip çıktığını savunarak, ''Turizm sana rağmen iyi oldu. Bakanlığın döneminde 5 kuruş vermedin ama turizme sahip çıkıyorsun'' dedi. 
     





</TEXT>
</DOC>
