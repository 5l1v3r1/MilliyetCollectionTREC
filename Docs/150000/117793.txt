<DOC>
<DOCNO> 117793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/soneko19.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada kar satışı geldi, endeks 14 binin altına kaydı 
</HEADLINE>
<TEXT>

     Haftanın son işlem gününe de hızlı başlayan borsada gelen yoğun alımlarla endeks kısa sürede 14 bin puan seviyesine taşındı.Ancak buradan gelen kar satışlarıyla 13 bin 700 puan seviyelerine kayan endeks birinci seansı dünkü kapanışının 239 puan üzerinde, 13,710 puanda tamamladı. Hisse senetleri ortalama yüzde 1.77 prim yaptı. 
     Seans kapanışında mali endeks 560.87 puan artışla 17,792.09 puana, sanayi endeksi 228.52 puan artışla 12,592.55 puana çıkarken, hizmetler endeksi 183.43 puan düşüşle 8,580.19 puana geriledi. 
     Böylece önceki kapanışa göre mali grup hisseler ortalama yüzde 3.25, sanayi grubu hisseler ortalama yüzde 1.85 oranında değer kazanırken, hizmetler grubu hisseler ortalama yüzde 2.09 oranında değer yitirdi. 
     1. seansta işlem gören toplam 283 hisse senedinden 212'si değer kazanırken, 38 hisse senedi değer kaybetti. 33 hissenin fiyatında ise değişiklik olmadı. 
     Seansta, 1 katrilyon 449 trilyon 627 milyar 300 milyon lira ile rekor düzeyde işlem hacmi oluştu. Bu işlem hacminin yaklaşık 871.7 trilyon liralık bölümü en çok işlem gören ilk 10 kağıt tarafından gerçekleştirildi. 
     1. seansta Turkcell, Yapı ve Kredi Bankası, Garanti Bankası, İş Bankası C ve Sabancı Holding en yoğun işlem gören hisseler oldu. 
     Borsa uzmanları, açılışta endeksin 14,400 seviyelerine kadar yükseldiğini ve bu seviyelerden kar satışlarının geldiğini belirterek, 13,500 seviyesinin önemli bir destek olduğunu, satışların ilk aşamada bu destek noktası üzerinde dengeleneceğinin düşünülebileceğini kaydediyorlar. 
     Yeniden bu seviyenin üzerinde güçlenme yaşanacağını ifade eden uzmanlar, ilk aşamada 14,400 seviyelerinin yeniden denenme ihtimalinin bulunduğunu savunuyorlar. 
     Hafta başından bu yana endeksteki yükselişin yüzde 40'lara ulaştığını hatırlatan borsa uzmanları, bunun da direnç bölgelerinde satışların bir miktar artmasına neden olabileceğini, önemli bir satış baskısı doğacağının düşünülmediğini, geri çekilmelerle birlikte bu hareketin ilk aşamada 1 sent seviyesilerine kadar devam edebileceği beklentisi içinde olduklarını ifade ediyorlar. 

     
</TEXT>
</DOC>
