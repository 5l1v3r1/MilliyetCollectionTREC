<DOC>
<DOCNO> 114086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/son/sontur06.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Ülkenin elitleri sosyal demokratlarla, ezilenleri bizimle 
</HEADLINE>
<TEXT>

     AKP Genel Başkanı Recep Tayyip Erdoğan, ''Türkiye'de elit geçinen kesim, sosyal demokratlarla el ele, kol kola. Fakat hamdolsun bu ülkenin ezilenleri de bizimle el ele, kol kola'' dedi. 
     Erdoğan, eski hal meydanında partisince düzenlenen mitingte halka hitap etti. Erdoğan, 3 Kasım seçimlerinin hayırlı olmasını dileyerek başladığı konuşmasında, AKP'yi milletin kurduğunu, kendilerinin de sadece tabela astığını söyledi. 
     AKP'nin kısa sürede millet tarafından birinci parti konumuna getirildiğini ifade eden Erdoğan, bunu gören siyasilerin kendileriyle ilgili olarak iftira kampanyası başlattığını ileri sürdü. 
     AKP'nin bölgesel ayrımcılık yapmayacağını, İzmir'in Konak'ı, Ankara'nın Çankaya'sı, İstanbul'un Suadiye'si nasılsa, Mersin'in geri kalmış bölgelerinin de aynı şekilde kalkındırılacağını söyledi. 
     Konuşmasında sosyal demokratlara da seslenmek istediğini ifade eden Erdoğan, ''Türkiye'de elit geçinen kesim, sosyal demokratlarla el ele, kol kola. Fakat hamdolsun, bu ülkenin ezilenleri de bizimle el ele, kol kola. İftihar ediyoruz'' dedi. 
     İstanbul Büyükşehir Belediye başkanlığı dönemini anlatan Erdoğan, kendisinden önceki sosyal demokrat yönetimin 2 milyar dolar borç bıraktığını kaydederek, sosyal demokratların bugün ''arkasında dosya olanlar bu ülkeyi yönetemezler'' dediğini hatırlattı. Erdoğan, katiyen kişisel polemiklere girme niyetinde olmadığını ancak kendisi üzerinden siyaset yapıldığını belirterek, bu nedenle yanıt verme ihtiyacı duyduğunu söyledi. 
     
     ''KÜRSÜ DOKUNULMAZLIĞI DIŞINDA'' 

     Milletvekili dokunulmazlığı konusuna da değinen Erdoğan, şöyle konuştu 
     ''Dokunulmazlıkların kaldırılması ifadesini kullananlar, şu anda dokunulmazlık kapısındalar. Tayyip Erdoğan'ın şu anda dokunulmazlığa yürüyen bir yolculuğu yok. Çünkü milletvekili değil. Dolayısıyla onlar konuşuyorlar biz ise yaşıyoruz. Bunlar samimi değiller. Ancak açarlar AKP'nin programını, dokunulmazlıklarla ilgili ne dediğimizi görürler. Kürsü dokunulmazlığı dışında diğer dokunulmazlıkların kaldırılmasından yanayız. Dokunulmazlıkları bu ülkede bir ayrıcalık olarak görüyoruz. Türkiye'de maalesef dokunulmazlıklar bir ayrıcalık olarak görülüyor. Bu ayrıcalığı biz kaldıracağız. 
     'Efendim, noterden yazılı kağıt aldık' diyorlar. Parlamento'da bu yazının hiçbir anlamı yok ki... Millete oyun oynamayın, anlamı yok.'' 
     
     CHP'YE ELEŞTİRİ 

     CHP'yi de eleştiren Erdoğan, İstanbul Büyükşehir Belediyesi'nde yaşanan İSKİ skandalının hangi yönetim zamanında olduğunun herkes tarafından bilindiğini belirterek, ''Bizi daha fazla konuşturmasınlar. Kimin ak kimin kara olduğunu ortaya koymayı iyi biliriz, daha ileri gitmesinler'' dedi. 
     Miting alanında yoğun güvenlik önlemlerinin alındığı görülürken, meydandakiler sık sık ''Başbakan Tayyip'', ''İnadına Tayyip'' sloganları attılar. Ayrıca partililer, miting alanında ''Demokrasi Gazisi'' yazılı bir pankart açtılar. 
     





</TEXT>
</DOC>
