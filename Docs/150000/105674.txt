<DOC>
<DOCNO> 105674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sondun11.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta barışçı çözüm için son çabalar... 
</HEADLINE>
<TEXT>

     ABD'nin Irak'a olası müdahalesi öncesinde soruna barışçı çözüm sağlanması için son bir çabada bulunmak isteyen İngiltere liderliğindeki bazı Avrupa ülkeleri, yeni bir girişim başlattı. 
     Washington'daki diplomatik kaynaklardan edinilen bilgiye göre, girişimci ülkeler, BM Güvenlik Konseyi'ne sunulmak üzere bir Irak tasarısı hazırlamaya başladı. 
     Sert bir dille yazılması planlanan tasarıda, Irak'a, BM silah denetçilerini koşulsuz olarak ülkeye kabul etmesi veya ABD müdahalesiyle karşılaşması seçeneklerinin bırakılacağı belirtiliyor. 
     Diplomatik gözlemcilere göre, bu tasarıyla İngiltere ve diğer girişimci Avrupa Birliği ülkeleri, hem Irak'a son bir şans verilmesini, hem de Irak'ın bunu reddi durumunda ABD'nin müdahalesine uluslararası yasal zemin kazandırılmasını amaçlıyor. 
     Bu tasarının, BM'nin yeni çalışma dönemine girmesi çerçevesinde gelecek hafta yapılacak görüşmelerde ABD Dışişileri Bakanı Colin Powell ile Avrupalı muhatapları arasında ele alınması bekleniyor. 
     Washington'daki gözlemciler, askeri harekattan önce silah denetçileri konusunu vurgulayan ılımlı Powell'ın bu girişime sıcak baktığını belirtiyorlar. Ancak Başkan George Bush'un konuya nasıl yaklaştığı henüz açıklık kazanmadı. 
     Başkan Bush üzerinde büyük etkisi olduğu bilinen Başkan Yardımcısı Dick Cheney önderliğindeki ''şahinler'' ise, ABD'nin Irak'a müdahalesine BM'nin karıştırılmasına karşı çıkıyor. ''Şahinler'' bu yaklaşımlarına gerekçe olarak, BM Güvenlik Konseyi Daimi Konseyi üyelerinden Rusya, Çin, hatta Fransa'nın, ABD'yi engellemeye çalışması ihtimalini gösteriyor. 
     





</TEXT>
</DOC>
