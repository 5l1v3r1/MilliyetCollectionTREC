<DOC>
<DOCNO> 116460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/ekonomi/eko08.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekimin galibi borsa 
</HEADLINE>
<TEXT>

Yılın ilk haftasından sonra sürekli düşüş gösteren borsa ekim ayında yüzde 15.94 yükseliş yaşadı. Dolar yüzde 0.7 prim yaparken, altın zarar ettirdi 
     EKONOMİ SERVİSİ 

     Yaklaşan seçim ve sonrasına ilişkin belirsizliklere rağmen ekim ayında tasarruf araçları içinde en yüksek getiriyi borsa sağladı. 8 Ekim’de 8.809 puana kadar gerileyen endeks, daha sonra gerek dünya borsalarındaki yükseliş, gerekse içerde ekonomik verilerin iyi çıkması ve faizlerin düşmesiyle hızla yükselişe geçti. 
     Endeks ekim ayını 10.252 puandan kapatırken, hisselerin değer artışı yüzde 15.94 oldu. Ancak bu artış borsa yatırımcısının zararını telafi etmedi. 
     
     Yılbaşına göre h l düşüşte 
     Böylece hisse senetleri aylık bazda bu yıl üçüncü kez değer kazanmış olurken, hisse senetleri martta yüzde 5.64, temmuzda da yüzde 9.13’lük artış kaydetmiş, kalan ayları ise ortalama yüzde 2.04 ile yüzde 16.58 arasında değişen oranlarda değer kaybı ile kapatmıştı. Endeks 2001 sonu düzeyinin hala yüzde 25.6 altında seyrederken, endeks son bir yılda ise yüzde 4.1’lik artış gösterdi. 
     Borsanın yükselişe geçmesi ve bono faizlerindeki düşüş, yatırım fonlarının yıldızını parlattı. Yatırım fonlarına katılma belgelerinin geçen ayki değer artışı yüzde 4.36 olarak gerçekleşti. Parasını bir ay boyunca tahvil ve bonoda değerlendirenlerin kazançları ise yüzde 2.84 ile yüzde 4.69 arasında oldu. Parasını repoda değerlendiren yatırımcıların kazançları da aylık yüzde 3.19 düzeyinde oldu. 
     Geçen ay dolardaki kur artışı yüzde 0.7, eurodaki yüzde 1 düzeyinde kaldı. Ocak - ekim döneminde dolar yüzde 14.9, euro yüzde 28 kazandırdı. Son bir yılda doların getirisi yüzde 4.7’de kalırken, euro yüzde 14.4 kazandırdı. 
     Ekim başında dolar mevduatına yatırılan birikimlerin kur artışı ve faiziyle birlikte toplam aylık getirisi yüzde 1’de kaldı. 
     



 EKONOMİ 



















</TEXT>
</DOC>
