<DOC>
<DOCNO> 105067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/siyaset/siy02.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu ve arkadaşları Tayyip’e gitti 
</HEADLINE>
<TEXT>
Yönleri ve yolları aynı oldu 
İstanbul il Merkezi’nin açılış töreninde AKP’ye katılan Mumcu’ya rozetini Erdoğan taktı 
     ESRA KURT İstanbul 

     ANAP’tan istifa eden Isparta Milletvekili Erkan Mumcu, Malatya Milletvekili Miraç Akdoğan ve Muğla milletvekili Hasan Özyar ile Türk - Amerikan Dernekleri Federasyonu Başkanı Egemen Bağış, dün AKP’nin yeni İstanbul İl Merkezi’nin açılış töreninde partiye katıldı. Katılanlara rozetlerine AKP lideri Recep Tayyip Erdoğan taktı. AKP’nin İl Merkezi’ni Erdoğan ile Mumcu birlikte açtı. 
     Erdoğan törende yaptığı konuşmada, ülkede yaşanan ekonomik krizin irade ve idare problemi sonucu ortaya çıktığını, iktidarın da son günlerde popülistçe seçim harcamalarına tevessül edilerek bütçe dışı 95 trilyon lira aktardığını belirten Erdoğan, "Bunlar şuursuzca çırpınmaktadırlar. 3 Kasım seçimleri halkımızın krizlere sebep olanları sandıkta yargılayacağı bir gün olacaktır. İhale gerçek sahibini bulacaktır" dedi. Erdoğan, Mumcu’nun partisine katılımıyla ilgili olarak da, "Katılım iltihak, ittifak değil, son derece doğal bir bütünleşmedir. Yönümüz aynıydı, bundan böyle yolumuz da beraber devam edecek" diye konuştu. 
     "Demokrasiye inandığım için millet iradesine saygı duyduğum için AKP’deyim" diyen Mumcu da siyasete başladığı günden bugüne kadar çizgisinde en küçük bir kırılma, sapma söz konusu olmadığını savunarak, şunları söyledi "AKP yöneticilerine şükranlarımı sunuyorum. Bana ilkelerim, inançlarım ve milletin beklentileri doğrultusunda siyaset yapma imk nı sunan bir platform yarattıkları ve benim de bu platforma katılmamı istedikleri için." Mumcu, kararını memnuniyetle karşılamayanların olabileceğini de belirterek, "Herkesin aynı şeyi düşündüğü bir ülke hayal etmek mümkün değildir. Böyle bir hayal içinde olanlar ancak Hitler, Mussolini, Stalin gibi hastalıklı beyinlerin işi olabilir" dedi. 
     

</TEXT>
</DOC>
