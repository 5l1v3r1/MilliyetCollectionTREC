<DOC>
<DOCNO> 146993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sondun26.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kosova'da bombardıman 72 gün sürmüştü... Peki ama sonuç .. 
</HEADLINE>
<TEXT>

     Amerikan ve İngiliz kuvvetlerinin Irak'taki yoğun hava bombardımanları, 1999'daki Kosova savaşını anımsatıyor. 
     Kosova savaşında, dönemin ABD Başkanı Bill Clinton hava bombardımanlarına öncelik vermiş, kara birliklerini devreye sokmamakta ısrar etmişti. 
     Balkan uzmanı bir Rumen diplomata göre, 1999 baharında başlayan savaşta eski Yugoslavya lideri Slobodan Miloşeviç, 72 gün süren bombardıman sonunda teslim bayrağını çekmişti. Müttefik komutanlığı, havadan çekilen fotoğraflara dayanarak, Yugoslav ordusunun muharebe gücünün yüzde 70'ni yok ettiğini bildiriyordu, ancak Kosova teslim alındıktan sonra Yugoslav birliklerinin, hiç de söylendiği kadar zarar görmediği, hava bombardımanlarına gayet iyi dayanarak olası kara muharebesi için hazır olduğu anlaşılmıştı. 
     Kosova'yı Yugoslav ordusundan alan KFOR askerleri, müttefiklerin hava bombardımanlarında sadece 15 kadar tank ve zırhlı aracın imha edilebilmiş olduğunu gördüler. 
     Rumen uzmana göre, müttefikler, savaş sonunda Kosova'ya girdiklerinde, Yugoslav kuvvetlerinin, müttefik uçaklarını ''mukavva tanklar ve naylon yollar'' yaparak kandırdıklarını anladılar. Yugoslavlar, stratejik öneme sahip köprüleri de, lastik yakarak çıkardıkları duman bulutları sayesinde bombardımanlardan korumuşlardı. 
     Dahası Sırbistan ve Kosova'da bombardımanlarda hedef alınan binaların çoğu boştu. Miloşeviç rejimi, tankları ve askerleri okullara ya da sivil kurum binalarına gizlemişti. 
     
     ''ÖNGÖRÜLENDEN FARKLI SAVAŞIYORLAR''- 

     Aynı uzmana göre, Saddam Hüseyin rejimini devirmek için taarruza kalkan Amerikan kuvvetleri, benzer stratejinin Irak'ta da izlendiğini görüyorlar. Günlerdir devam eden ''vur-kaç'' eylemleri, Iraklıların açık muharebeden kaçındığını gösteriyor. Nitekim, Irak'taki Amerikan kuvvetleri komutanı General William Wallace, bir gazeteye verdiği demeçte, ''düşmanın, Amerikan savaş planlarında öngörülenden farklı şekilde savaştığını'' itiraf ediyordu. 
     Washington, Irak'ta halkın savaş başlayınca Saddam'a karşı ayaklanacağını tahmin ediyordu. Oysa Yugoslavya dersi, Miloşeviç'in en büyük rakiplerinin bile savaşta onun safına geçtiklerini ya da tarafsız kaldıklarını gösteriyordu. Çünkü muhalif Sırplar da dahil, hepsi ülkelerine karşı ''haksız bir saldırı'' düzenlendiğini düşünüyordu. 
     Uzmanlara göre, Miloşeviç, Amerikan güçlerinin kısaca BLU-114B adı verilen ''grafit bombaları''nı kullanmaya başlamasından sonra teslim olmak zorunda kaldı. Bu bombalar, ordunun muhabere imkanını yok etmiş, halk arasındaki paniği doruğa çıkarmıştı. 
     Bu silah, Irak'ta henüz kullanılmadı. 
     





</TEXT>
</DOC>
