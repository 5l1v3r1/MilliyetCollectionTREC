<DOC>
<DOCNO> 143715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sontur09.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, tezkereyi genişletmeyi düşünmüyor... 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, TBMM'ye gönderilecek ikinci tezkereye ilişkin gerekli açıklamaların Adalet Bakanı ve Hükümet Sözcüsü Cemil Çiçek tarafından yapıldığını söyledi. 
     Gül, Dışişleri Bakanlığı'ndan ayrılırken gazetecilerin tezkere konusundaki soruları üzerine, ''Gerekli açıklamayı Çiçek yaptı'' dedi. 
     Edinilen bilgiye göre, tezkerede Çiçek'in açıkladığı hususların dışında bir değişiklik yapılması öngörülmüyor. Buna göre, Amerikalı askerlerin Türkiye'de konuşlanması değil, hava sahasının açılması gündemde. 
     Diplomatik kaynaklar, tezkere çerçevesinde yalnızca hava sahasının açılması durumunda dahi ABD'nin Türkiye'ye ekonomik yardım sözü verdiğini belirtiyorlar. Ekonomik yardım konusuyla ilgili olarak Dışişleri Bakanlığı Müsteşarı Büyükelçi Uğur Ziyal ile ABD'nin Ankara Büyükelçisi Robert Pearson'un bu sabah bir telefon görüşmesi yaptığı öğrenildi. 
     Adalet Bakanı ve Hükümet Sözcüsü Cemil Çiçek, ABD'nin, Türkiye'den acil olarak Amerikan uçaklarının transit geçişine izin verilmesini istediğini belirtmiş, ''Bu safhada bizden istedikleri sadece budur. Dolayısıyla tezkerede bu husus yer alacaktır'' diye konuşmuştu. 
     
</TEXT>
</DOC>
