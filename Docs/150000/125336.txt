<DOC>
<DOCNO> 125336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/spor/spo03.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Almaguer serbest 
</HEADLINE>
<TEXT>

Galatasaray sezon başında renklerine bağladığı Meksikalı oyuncu ile yollarını ayırdı. İkinci Başkan Ali Dürüst sözleşmenin karşılıklı feshedildiğini açıkladı 
     Veda etti 
     GALATASARAY Yönetim Kurulu dün yaptığı toplantı sonrası Teknik Direktör Fatih Terim’in gözden çıkardığı Sergio Almaguer ile yollarını ayırdı. İkinci Başkan Ali Dürüst, sezon başında transfer edilen ancak bekleneni bir türlü veremeyen Meksikalı oyuncunun sözleşmesini karşılıklı olarak feshettiklerini söyledi. Florya Metin Oktay Tesisleri’nde arkadaşlarıyla vedalaşan Almaguer bugün ülkesine dönecek. 
     
     Insua işi zor 
     CİM - BOM’UN istediği transferler ise el yakıyor. Kısıtlı bir bütçeyle ocak ayında takıma takviye yapmayı planlayan Sarı - Kırmızılılar, kime el uzatsa ateş pahası fiyatlarla karşılaştı. Arjantinli Insua’nın transferi ise Güney Amerika’dan gelen yüksek fiyat ile tehlikeye girdi. Bu oyuncu için sadece bir yıllık kiralama ücreti için 3 milyon dolara yakın para istendi. Yönetim bu nedenle Insua’ya umutsuz bakıyor. 
     
     Fatih’e Ajax da talip 
     TRANSFER listesinde yer alan ve Hollanda’nın Roda takımında oynayan Fatih’e de Ajax’da talip oldu. Bu yüzden Roda genç oyuncunun fiyatını 3 milyon Euro’ya çıkardı. Fatih ile prensipte anlaşan Cim - Bom, fiyat düşürmeye çalışıyor. Kocaelisporlu Volkan ise kesinlikle bu yıl için düşünülmüyor. Bu arada Gaziantepli Kenan, İbrahim Toroman ve Gençlerbirliği’nden Okan’ın transferleri ise yüksek fiyatlar yüzünden askıya alındı. 
     
Cim - Bom’a ihtar cezası      PFDK, Galatasaray-Beşiktaş maçında taraftarlarının çirkin ve edebe aykırı tezahüratları nedeniyle Sarı - Kırmızılı kulübe ihtar cezası verdi. Kurul ayrıca İstanbulspor karşılaşmasında seyircisi küfür eden Elazığ’ı da ihtar cezasına çarptırırken, bu maçta çıkan olaylar yüzünden de 500 milyon lira da para cezası verdi. 
     
Felipe’ye Palmeiras talip      FATİH Terim ile yıldızı bir türlü barışmayan Felipe’ye Brezilya’nın Palmeiras takımı talip oldu. Galatasaray’da gönderilmesi düşünülen yabancılar arasında yer alan Sambacı da gitmek istediğini daha önce bildirmişti. Sarı - Kırmızılı yönetim, bonservisine ödediği parayı geri alması durumunda Felipe’yi serbest bırakacak. 
     
Christian hastanelik      ANKARAGÜCÜ ile bugün oynayacağı kupa maçının hazırlıklarını tamamlayan Galatasaray dün kampa girdi. Sarı-Kırmızılılar’da sakat Almaguer, Batista, Baliç ve Ergün ile hasta olan Christian kadroya alınmadı. Christian’ın yediği yemekten zehirlendiği ve Bakırköy Acıbadem Hastanesi’ne yatırıldığı belirtildi. Sambacı bugün taburcu olacak. Diğer sakat Hasan’ın ise tedavisinin sürdüğü açıklandı. 
     



 SPOR 






















</TEXT>
</DOC>
