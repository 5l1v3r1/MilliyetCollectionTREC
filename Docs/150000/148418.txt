<DOC>
<DOCNO> 148418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sonspo34.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Özaydınlı Sözlerim maksadı aşmış olabilir 
</HEADLINE>
<TEXT>

     Fenerbahçe Kulübü Asbaşkanı Murat Özaydınlı, Adanaspor'a 3-1 yenildikleri maçtan sonra, karşılaşmanın hakemiyle ilgili yaptığı açıklamadaki bir cümlenin ''maksadını aşabileceğini'' belirterek, Fenerbahçe taraftarının bu cümleyi olgunlukla değerlendireceğini ümit ettiğini bildirdi. 
     Özaydınlı, kulübün resmi internet sitesinde yaptığı açıklamada, Adanaspor maçından sonra hakemle ilgili eleştirisi sırasında kullandığı ''Hakemleri önceden Allah'a havale ediyorduk. Artık Fenerbahçe taraftarına havale ediyoruz'' sözlerini kastederek, bu cümlenin yanlış anlamalara meydan verebilecek şekilde kamuoyuna yansıtıldığını kaydetti. 
     Özaydınlı, ''Maksadını aşabilecek bu cümleyi, Fenerbahçe taraftarının olgunlukla ve kendilerine yakışır bir şekilde değerlendireceğini ümit etmekteyim. Sporda her zaman fair-play ilkelerine inanan biri olarak, bu ilkelerin sadece sahada ter döken 22 futbolcuyla sınırlı kalmamasını temenni ederim'' dedi. 
     





</TEXT>
</DOC>
