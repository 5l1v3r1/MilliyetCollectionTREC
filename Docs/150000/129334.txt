<DOC>
<DOCNO> 129334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sontur03.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Kuzey Irak'ta bir devlet kurulmasına göz yumamayız 
</HEADLINE>
<TEXT>

     AK Parti Genel Başkanı Recep Tayyip Erdoğan, ''Kuzey Irak'ta asla bir devlet kurulmasına göz yumamayız. Ben Türkiye'ye rağmen orada öyle bir oluşuma asla ihtimal vermiyorum'' dedi. 
     Erdoğan, AK Parti Genel Merkezi'nde gerçekleşen ve STAR televizyonunda yayınlanan Kırmızı Koltuk programında Can Ataklı'nın sorularını yanıtladı. 
     Erdoğan, olası Irak savaşına ilişkin bir soru üzerine, barış sürecinin bittiğine inanmadıklarını, Başbakan Abdullah Gül'ün Ortadoğu turuyla ''aktif barış projesini uygulamaya koyduğunu'' ifade etti. 
     ''ABD'nin yoğun bir baskısı var ve Ankara'da yoğun bir trafik yaşanıyor. ABD'liler bizden ne istiyor'' sorusunu yanıtlarken Erdoğan, basında Türkiye'ye 3 gün süre verildiğine ilişkin haberler yer aldığını ifade ederek, ''3 gün süre verilmiş olsaydı Türkiye 3 gün içinde cevabı verirdi'' dedi. 
     Erdoğan, ''Hükümetin barışa yönelik umudunu yitirmediğini ve bunun gayreti içinde olduğunu'' söyledi. 
     Türkiye'nin olabilecek her şeye karşı tedbirini almak, her şeye hazır olmak zorunda olduğunu kaydeden Erdoğan, ''Türkiye de tedbirlerini buna karşı aldı ve alacaktır'' dedi. 
     Erdoğan, Irak konusundaki çalışmaların ve istişarelerin sürdüğünü, BM silah denetçilerinin çalışmalarının takip edildiğini belirterek, ''Bizim şurada umutlu olmamız lazım ki BM'nin kararını beklemeden herhangi bir karar açıklamamız da söz konusu değildir. Son ana kadar da barıştan umudumuzu kesmeyeceğiz'' diye konuştu. 
     
     ''KENDİ KANAATİ'' 
     Dışişleri Bakanı Yaşar Yakış'a atfen bir gazetede yer alan haberin hatırlatılması üzerine Erdoğan, şunları söyledi 
     ''Irak'ın bütünlüğünden yanayız. Kuzey Irak'ta asla bir devlet kurulmasına göz yumamayız. Sayın Dışişleri Bakanımızın açıklaması diye ifade ettiğiniz konu doğru mudur, değil midir bunu bilmiyorum. Eğer böyle bir şey söylemişse kendi kanaatidir. Böyle bir şey bizim tarafımızdan bugüne kadar söylenmemiştir, söylenemez. O kendi kanaati olabilir. Ama söylediğine de ihtimal vermiyorum.'' Can Ataklı'nın ''Eğer orada fiili bir durum yaratılır, bir başka devlet kurulursa bunun ABD'nin kontrolü dışında olmayacağı çok açık'' sözleri üzerine Erdoğan, ''Devlet kuracak veya kuruyor diyenlerin bir defa kendi ifadeleri var. Bizim böyle bir şeyimiz asla yoktur, böyle bir emelin, gayretin içinde değiliz diyorlar'' dedi. 
     Ataklı'nın ''Ama kendi politikası bu. Orada bir devlet kurulmasına müsamaha gösteremeyiz herhalde müdahale ederiz anlamına gelir. O durumda Türkiye çok sıkışık bir dış gelişme ile karşı karşıya gelmeyecek mi'' sözleri üzerine Erdoğan, şöyle konuştu 
     ''Türkiye bu konuda diplomasisini çok hassas işleten bir ülke. Burada bizim çok ciddi bir devlet tecrübemiz var. Türkiye sıradan bir ülke değil bu konuda. Yıllara dayalı olan bu tecrübesini, diplomaside gösterdiği gibi dışişlerinde de aynı şekilde sürdürüyor. Bundan sonra da sürdürecektir. Ben Türkiye'ye rağmen orada öyle bir oluşuma asla ihtimal vermiyorum.'' 
     
     DOKUNULMAZLIK 
     Dokunulmazlıkla ilgili bir soruya Erdoğan, ''Bizim bu yıl içinde programımızda değil. Ama biz dokunulmazlığı kaldıracağız. Bu yıl değil ama belki önümüzdeki yıl içinde çıkaracağımız kanun olacak. Bundan kaçmak diye bir şey söz konusu değildir'' yanıtını verdi. 
     Yolsuzluklarla ilgili nasıl bir çalışma yapıldığına ilişkin soru üzerine Erdoğan, çalışmaların sürdüğünü söyledi. Erdoğan, ''Çok kısa zaman içinde bazı şeyleri duyabilirsiniz. Ayrıca yolsuzlukla mücadele konusunda parlamento içinde komisyonlar oluşturuyoruz'' dedi. Bu konuda ''operasyonların netleşmesinin gerektiğini'' kaydeden Erdoğan, ''Tam netleşmesi lazım ki şu işi yaptık, şuradan şu neticeyi aldık diyelim'' dedi. 
     Erdoğan, zorunlu tasarruflarla ilgili bir soru üzerine, bu konuda bir çalışma olduğunu söyledi. Erdoğan, ''geçen yıllarda olduğu gibi nemasını verme gayreti olacak'' dedi. 
     
     SİİRT SEÇİMLERİ 
     Siirt seçimlerinde aday olma ihtimalinin sorulması üzerine, seçimin bir ara seçim olarak değil, 3 Kasım seçimlerinin devamı olarak değerlendirildiğini ve o seçimde kimler aday olmuşsa o adaylarla seçime girileceğini hatırlatan Erdoğan, ancak partilerin aday listelerinde boşalma olursa Yüksek Seçim Kurulu'nun partiden boşalan yer için isim isteyeceğini ifade etti. 
     Erdoğan, şu anda böyle bir durumun söz konusu olmadığını belirterek, en geç 20 Ocak'a kadar bunların belirlenmesi gerektiğini kaydetti. AK Parti Merkez Karar ve Yürütme Kurulu'nun MKYK bu konudaki yetkiyi Merkez Yürütme Kurulu'na MYK verdiğini de anımsatan Erdoğan, MYK'nın da boşalan yere isim vereceğini söyledi. 
     Erdoğan, bir başka soru üzerine de Siirt halkının, sivil toplum örgütlerinin ve parti örgütünün, kendisinin Siirt'ten aday olmasını istediğini ifade ederek, ''Bir siyasi partide süreci devam ettiren bir genel başkanın, parlamento dışında kalmasının olumsuz neticeleri yok değil. Parlamento içinde olmak daha farklı, daha iç içe oluyor, bunun getireceği yarar daha olumlu'' diye konuştu. 
     ''Siirt ya da başka bir seçimde parlamentoya girme şansını kazanırsanız otomatik olarak Başbakan olacaksınız değil mi'' sorusu üzerine de Erdoğan, bu konuları şu anda konuşmanın yanlış olacağını söyledi. Erdoğan, ''Aramızda hamdolsun böyle bir sorun yok. Biz Başbakanımız ile gün geçirmeyiz ki bir arada olmayalım. Yurtdışından döndü telefonlaştık, oturduk, konuştuk, durum değerlendirmesi yaptık'' dedi. 
     ''Abdullah Gül Başbakan ama pek çok kişi özelikle sizinle görüşmeye geliyor. Bu dengeyi nasıl sağlıyorsunuz Ne kadar daha tahammül edilebilir'' sorusuna Erdoğan, şu karşılığı verdi 
     ''Bu konuda ülke genelinde, hak, hürriyetler ve demokrasi açısından bir anormal durum olduğu açık. Zaman zaman bunu düzeltmek de siyasi iradenin bir görevidir. Siyasi irade de elinden geleni şu ana kadar yaptı. Bundan sonra artık önümüzdeki Siirt seçimi var. Bu, belirli bir neticeye bağlandıktan sonra gerekli, olması gereken neyse onun değerlendirmesini yapar, atılması gereken adımları atarız.'' ''Tayyip bey seçilmeyip doğrudan Cumhurbaşkanı olabilir deniyor. Düşünür mü süzünüz '' sorusu üzerine de Erdoğan, ''Bunlar için çok erken'' dedi. 
     
     KIBRIS 
     Erdoğan, Kıbrıs sorununa ilişkin bir soru üzerine, Kıbrıs bir barış adası olacaksa bunu, karşılıklı mutabakatla çözmek gerektiğini söyledi. Erdoğan, şunları kaydetti 
     ''Türkiye olarak bizim burada bir objektif bakışla, duygusallıktan uzak, bu planın müzakere edilerek, müzakere neticesinde bir yere bağlanmasını sağlamamız, bunu müzakere etmek ve müzakere ettikten sonra bir neticeye bağlamak lazım. Karşılıklı özveriye dayalı olarak çözüme ulaşmanın yollarını arayacaksın. Ama çözümsüzlüğe kilitlenirseniz, 40 yıldır ne olduysa olacağı odur.'' Tayyip Erdoğan, yaptığı görüşmelerde, Denktaş'ın müzakereden yana olduğunu kendisinden dinlediğini kaydederek, ''Masaya zaten oturacaklar. Temenni ediyorum ki inşallah bu masaya oturuş ile birlikte de orada bir çözüme kavuşulur'' dedi. 
     ''Ver kurtul'' anlayışında olan bir parti olmadıklarını söyleyen Erdoğan, ''İki kurucu devlete dayalı bir ortaklık devleti ve mülkiyet, göçmen sorunlarını müzakere etmek suretiyle, barışa dayalı adil, kalıcı çözüm...'' diye konuştu. 
     





</TEXT>
</DOC>
