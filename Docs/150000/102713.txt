<DOC>
<DOCNO> 102713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/soneko11.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'de yapılan dev alışveriş merkezi Eylül'de açılacak 
</HEADLINE>
<TEXT>

     İstanbul'da, 100 milyon dolara mal olan yeni alışveriş merkezi Eylül ayında açılacak. 
     Tepe Grubu'nca Kadıköy'de yaptırılan ve adı deniz ürününden esinlenilen Tepe Nautilus Alışveriş Merkezi, Eylül ayında açılacak. 
     Kadıköy İbrahimağa Kavşağı'nda bulunan ve temeli 6 Eylül 2000 tarihinde atılan alışveriş merkezi, toplam 170 bin metrekare inşaat alanına sahip. 
     Yapım ve işletmesini üstlenen Tepe Grubu'na bağlı Tepe Market Yatırım Gayrimenkul ve Ticaret A.Ş Genel Müdürü Behiç Özek, arazisi Türkiye İş Bankası A.Ş Mensupları Munzam Sosyal Güvenlik ve Yardımlaşma Sandığı Vakfı'ndan 49 yıllığına kiralanan alışveriş merkezinin kapsam ve büyüklüğü açısından Anadolu Yakası'nın Akmerkez'i olacağını söyledi. 
     Özek, yaklaşık 100 milyon dolara mal olan merkezin 2 bin dolayında kişiye istihdam yaratacağını kaydetti. 
     Alışveriş merkezlerinde konumuna ve metrekare büyüklüğüne göre mağaza kiralarının belirlendiğini ifade eden Özek, Tepe Nautilus'ta 100 metrekarelik bir dükkanın kira bedelinin metrekaresi 60 dolardan aylık 6 bin dolar civarında olduğunu bildirdi. 
     Behiç Özek, 2 bin 605 araçlık otoparka sahip merkezde CarrefourSA hipermarketi ve Çarşı mağazasının yanı sıra, 104 orta ve küçük boy mağaza, 16 küçük fast food restoran, 8 salonlu sinema yer aldığını söyledi. 
     Güvenlik sistemi için alışveriş merkezine 70 adet kamera kurulduğunu, müzik yayını için bin hoparlör yerleştirildiğini aktaran Özek, ayrıca kapalı otoparkta müşterilerin zaman kaybetmeden araçlarını park etmelerini sağlayacak otomatik yönlendirme sistemi kurulacağını kaydetti. 
     Bu tür alışveriş merkezlerinin günde ortalama 35 bin ziyaretçi çektiğine işaret eden Özek, çevrede oluşabilecek trafik yoğunluğunu önlemek için İstanbul Büyükşehir Belediyesi ve Ulaştırma Koordinasyon Daire Başkanlığı ile birlikte trafik düzeni oluşturduklarını bildirdi. 
     
     İLK AÇILIŞ CARREFOURSA İLE YAPILACAK 

     Tepe Nautilus Alışveriş Merkezi bünyesinde ilk açılışın bu ayın sonunda veya Eylül ayının başında CarrefourSA ile gerçekleştirilebileceğini belirten Özek, açılışların, içinde 8 salonlu sinema barındıran Tepe Cinemaxx'ın 15 Ekim'de hizmete girmesiyle tamamlanacağını söyledi. 
     Behiç Özek, adı denizaltılar gibi dalan deniz ürünü Nautilus'dan esinlenilerek konulan alışveriş merkezinin resmi açılışını 14 veya 21 Eylül tarihlerinde gerçekleştirmeyi planladıklarını ifade etti. 
     Özek, içinde inşaat, mobilya üretim ve pazarlama, proje geliştirme, finansal kiralama, savunma ve güvenlik sistemleri, sigorta gibi pek çok sektörle ilgili 40'ın üzerinde şirketi barındıran Tepe Grubu'nun Gaziantep, Adana, Bilkent, Konya, Kartal ve Acıbadem'de de alışveriş merkezleri bulunduğunu hatırlattı. 
     İzmir Bornova'da bir alışveriş merkezinin inşasına başladıklarını anlatan Özek, Trabzon, Kayseri ve Eskişehir'de birer proje üzerinde çalışıldığını, İstanbul Maltepe ve Ankara Etlik'te yapılacak alışveriş merkezlerinin ise projelerinin tamamlandığını bildirdi. 
     
     METRO'DA YENİ MAĞAZA AÇIYOR 

     Dünyanın en büyük perakende devlerinden Metro AG, Türkiye'deki mağaza sayısını artırıyor. 
     Büyükçekmece Metro Cash Carry mağazası 27 Ağustos Salı günü, Konya Praktiker mağazası ise 28 Ağustos Çarşamba günü açılacak. 
     Metro Cash Carry'nin İstanbul'da üçüncü, Türkiye genelindeki sekizinci mağazası olacak Büyükçekmece Metro Cash Carry, 6.850 metrekare satış alanında toplam 200 kişi ile hizmet verecek. 
     Grup bünyesinde faaliyet gösteren, ev, ofis, bahçe işleri için her türlü ihtiyacı aynı çatı altında tüketicilerle buluşturan Praktiker Yapı Marketleri ise Türkiye'deki yedinci mağazasını Konya'da hizmete açacak. 50.000'den fazla ürünün satışa sunulacağı 7.500 metrekarelik satış alanına sahip olan Konya Praktiker'de, yaklaşık 100 çalışan istihdam edilecek. 
     Dünyanın en büyük beşinci perakende firması olan METRO AG'nin Türkiye'deki büyümesini önümüzdeki günlerde de sürdüreceğini bildiren METRO AG Türkiye Temsilcisi Nurdan Tümbek yazılı açıklamasında, şunları kaydetti 
     ''Geçtiğimiz ay ülkemizi ziyaret eden METRO AG Dünya Başkanı Dr. Koerber'in de belirttiği gibi, yüksek enflasyon oranına ve bürokrasiye rağmen özellikle genç nüfusu ve zengin kaynakları nedeniyle Türkiye uluslararası şirketler için gelecek vaat ediyor. Bu nedenle METRO AG'nin uluslararası olma stratejisi çerçevesinde, Türkiye her zaman hedef bölgeler içinde en önemlilerinden biri olmuştur. METRO AG Türkiye'deki marketleri için yarattığı ve diğer üretici firmalara ürettirdiği kendi markaları ile de Türk ekonomisine katma değer sağlamaktadır. Yakın gelecekte açmayı planladığımız yeni mağazalar ile Türkiye'deki büyümemize devam edeceğiz.' 
     





</TEXT>
</DOC>
