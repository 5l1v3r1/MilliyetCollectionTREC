<DOC>
<DOCNO> 131574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/ekonomi/eko05.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ford Otosan, Transit Connect’le ödül topladı 
</HEADLINE>
<TEXT>

Türkiye’de üretilen Transit Connect, 2003’ün ticari aracı ve tasarım ödüllerinin sahibi oldu 
     Ford Otosan’ın Kocaeli Fabrikası’nda üretilen Transit Connect, 2003 yılının ticari aracı ve tasarım ödüllerini aldı. 
     Yılın Uluslararası Ticari Aracı Seçici Kurulu’nun Başkanı Pieter Wieman Brüksel Uluslararası Otomobil Fuarı çerçevesinde düzenlenen törenle 2003 Yılının Ticari Aracı Ödülü’nü, Ford Avrupa Ürün Geliştirmeden Sorumlu Başkan Yardımcısı Derrick Kuzak’a verdi. Wieman, seçici kurulun, Ford’un kullanım, erişim, hırsızlığa karşı koruma ve kaza güvenliği alanlarında akıllı ve kullanışlı çözüm sunan bir araç ürettiğini söyledi. Wieman, "Bu özellikler ve Transit adı zaten bu aracın önerilmesi için yeterliydi ama Transit Connect’in ayrıca, bir binek otomobili gibi çok iyi bir sürüş performansı sunduğunu görmek bizi daha da memnun etti. Transit Connect’in Avrupa’da çok takdir edileceğine inanıyoruz" dedi. 
     Ford Transit Connect, 20 üyeli seçici kurul tarafından oybirliğiyle seçildi, oylamada alınabilecek 140 puanın 126’sını alarak rekor kırdı. Bu aracın büyük kardeşi Transit de 2001’de 112 puan alarak bu ödülü kazanmıştı. Bu arada, Transit Connect, 6 bin adetlik British Telecom siparişinin ardından, bin 800 adetlik bir filo siparişini daha aldı. 
     



 EKONOMİ 























</TEXT>
</DOC>
