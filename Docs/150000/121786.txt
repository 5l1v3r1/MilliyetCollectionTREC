<DOC>
<DOCNO> 121786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sondun14.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni Patriği AB Komisyonu Başkanı Prodi ile görüştü 
</HEADLINE>
<TEXT>

     Ermeni Patriği Mesrob Mutafyan, Türkiye'deki azınlıkların uyum içinde yaşadığını ve dışlanmadığını söyledi. 
     Mutafyan, Brüksel'de AB Komisyonu Başkanı Romano Prodi ve Komisyon'un bazı yetkilileriyle görüştü. 
     Görüşmeleri hakkında basına bilgi veren Mutafyan, temaslarında, AB'ye giriş sürecinde dinlerin karşı karşıya getirilmemesi gerektiği mesajını verdiğini söyledi. 
     Türkiye'nin Müslüman bir ülke oluşunun bu süreçte ağza bile alınmaması gerektiğini, çünkü Avrupa'nın bir değerler bütünü olduğunu, çok eski gelenekler itibarıyla Türkiye'de zaten semavi dinlerin temsilcilerinin uyum içinde bir arada yaşadığını, son zamanlarda bazı Avrupalı muhafazakar kesimlerin, Hıristiyanlarla Müslümanlar arasında sanki bir medeniyetler çatışması varmış gibi konuyu gündeme getirmesini tasvip etmediğini, bunu dine ve İncil'e karşı bulduğunu ifade ettiğini belirten Mutafyan, şunları söyledi 
     ''Prodi, dini kriterleri AB'de hiçbir zaman ön plana çıkarmadıklarını, önemli olanın Kopenhag kriterleri olduğunu, bunların içinde din unsuru bulunmadığını, sadece din ve vicdan özgürlüğünün kendilerini ilgilendirdiğini, Müslüman, Hıristiyan ve Musevilerin Türkiye'de eşit hakları olup olmadığına baktıklarını söyledi. Vakıflar, din adamı yetiştirme hususu, dillerin öğretilmesi konusu gibi kriterlerin kendilerini ilgilendirdiğini söyledi. Bunlara bakarak kriterlerin yerine getirilip getirilmediği hususunda düşündüklerini, Avrupa'nın geleceği açısından bu kriterleri önemsediklerini bildirdi.'' Mesrob Mutafyan, Prodi'ye ve diğer muhataplarına şunları anlattığını bildirdi 
     ''Türkiye'deki okullar, kiliseler açık. Bazı sorunlar vardır ve bunlar basına da yansıyor. Sorunlar 58. hükümetin de programındadır, halka açıklanmıştır. Basın, sivil toplum örgütleri ve bu konularla ilgilenen cemaatler, verilen çözüm sözlerinin takipçileri olacaklardır. Uygulamayı göreceğiz. Ben inanç ve ümitle bu sürece yaklaşıyorum. Zaten önümüzdeki haftalarda başbakana ve ilgili bakanlara nezaket ziyaretlerinde bulunacağız.'' Mutafyan, ''Türkiye'de diyaloğumuzun iyi olduğunu, kendimizi bir tarafa itilmiş, kendilerine dikkat edilmeyen azınlıklar olarak görmediğimizi, kendimizi gerektiği şekilde ifade edebildiğimizi anlattım. Türkiye'deki bütün azınlıkların bu yaklaşımı özümsediklerini belirttim'' dedi. 
     Kopenhag'da Türkiye'ye tarih verilmesi için destek istediğini belirten Mutafyan, ''Prodi, Türkiye hakkında konuşulurken hep olumlu şeyler söyledi. Türkiye'yi Avrupa vizyonu içinde gördüğünü, ancak beklentileri bulunduğunu belirtti'' diye konuştu. 
     Batı Avrupalı bazı Hıristiyan demokratların Türkiye aleyhindeki görüşlerinden rahatsızlığını da dile getiren Ermeni Patriği şöyle dedi 
     ''Avrupalılık bir değerler bütünüdür. Avrupa'da homojen bir Hıristiyanlık yok. Ayrıca milyonlarca Müslüman var. Bunlar sadece Türk değil. Hıristiyanlığın Avrupa geçmişinde bir yeri olduğu doğru. Ama Avrupalılığın mecburi kriteri gibi sayılırsa, bu yaklaşım bırakın Türkiye'yi, Avrupa'da yaşayan ve Hıristiyan olmayanları da rencide eder. Bunu görüşmelerimde ifade ediyorum.'' Mutafyan, gelecek hafta Papa İkinci Jean Paul ile de görüşeceğini bildirdi. 
     





</TEXT>
</DOC>
