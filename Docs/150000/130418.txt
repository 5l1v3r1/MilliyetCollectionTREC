<DOC>
<DOCNO> 130418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/dunya/adun.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürt Taliban’dan kimyasal tehdit 
</HEADLINE>
<TEXT>

Kuzey Irak’taki şeriatçı Ensar El İslam örgütünün Saddam’dan aldığı kimyasal silahları Türkiye’den girecek ABD askerlerine karşı kullanacağı iddia edildi 
     DIŞ HABERLER SERVİSİ 

     Kuzey Irak’ta faaliyet gösteren ve kontrol altında tuttuğu bölgelerde Taliban benzeri bir şeriat rejimi kuran Ensar El İslam adlı Kürt örgütünün büyük bir kimyasal silah stoğu bulunduğu ve bunları olası bir Irak savaşında ABD’ye karşı kullanmaya hazırlandığı belirtildi. 
     İngiliz Daily Telegraph gazetesine göre, "Kürt Taliban" olarak bilinen Ensar El İslam’ın yeni lideri Molla Muhammed Hasan, ABD’nin Irak’ı işgal etmesi durumunda ellerindeki siyanür gazı, risin ve aflatoksin gibi kimyasal silah ve zehirleri kullanmakta kararlı olduklarını söylüyor. Özellikle El Kaide’nin önemli isimlerinden Ebu Musab El Zarkavi’nin bölgeye gelmesinin ardından örgütün kimyasal silah kullanımı konusunda hazırlıkları hız kazandı. Hayvanlar ve insanlar üzerinde denemeler yapan örgüt, bir ihtihar timi bile kurdu. 
     Ensar El İslam’ın kimyasal silah kullanma tehdidinin ABD’nin özellikle Türkiye üzerinden Kuzey Irak’a sokabileceği birliklerini etkileyeceği belirtiliyor. The Daily Telegraph’a göre örgüt Amerikan askerlerine karşı doğrudan kimyasal silah kullanabileceği gibi, ABD destekli diğer Kürt gruplara da saldırabilir. 1988’de Halepçe katliamını yaşayan Kürtler, Ensar El İslam’ın kimyasal silahlarla yaptığı deneyleri büyük bir endişeyle izliyor. 
     
     2 bin kişilik gücü var 
     Ensar El İslam’ın kimyasal silahları Bağdat rejiminden elde ettiğini belirten Daily Telegraph, Irak lideri Saddam Hüseyin’in de örgüte para yardımı yaptığı ve askeri destek verdiğini yazdı. 
     Kuzey Iraklı Kürt liderler Mesud Barzani ve Celal Talabani, Saddam ile Ensar El İslam’ın ortak düşmanı. Altı ay öncesine kadar yaklaşık 600 militanı bulunan Ensar El İslam, şu anda 2 bin kişilik bir güce ulaştı. Örgüt, özellikle Talabani’ye bağlı Peşmergeleri büyük bir yenilgiye uğrattığını savunuyor. Molla Hasan, yaklaşık bin peşmergeyi öldürdüklerini söylemişti. 
     
     



 DÜNYA 











</TEXT>
</DOC>
