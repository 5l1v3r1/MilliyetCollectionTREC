<DOC>
<DOCNO> 136535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/spor/spo02.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ile bağlarını koparan Ortega içini Milliyet’e döktü 
</HEADLINE>
<TEXT>
SÖZLERİNİ TUTMADILAR 
Arjantinli oyuncu, "Yönetim bana büyük paralar harcadı ancak ayrıntılarda boğuldu. Önemli olan bir yıldızı getirmek değil, onu takımda tutabilmektir" diye konuştu 
     MEHMET ÇİFTÇİ 

     Türkiye bir hataydı’ 
     FENERBAHÇE’NİN problemli yıldızı Arjantinli Ariel Ortega, milli maç için gittiği Hollanda’nın Amsterdam kentinde Milliyet’e içini döktü. İlk kez ayrılma nedenlerini anlatan Ortega, "Türkiye’ye gelişim bir hataydı. Bunu sadece aile sorunlarıma bağlamak istiyorum. Belki zor olacak ama Fenerbahçe camiasından da beni anlamasını bekliyorum. Biliyorum, taraftarı büyük hayal kırıklığına uğrattım" dedi. 
     
     Kafam hep ailemde’ 
     SEYİRCİNİN kendisini affetmesini isteyen Arjantinli oyuncu, "Ailevi sorunlarla çok yıprandım. Kafam hep çocuklarım ve hamile olan eşimdeydi. Böyle olunca sahaya gerçek futbolumu yansıtamıyordum. Türkiye’den ayrılışımın tek nedeni ailevi sorunlardır. Böyle ayrılışıma Fenerbahçe’nin nasıl tepki göstereceğini bilemiyorum. Umarım FIFA’ya gidilmeden sorunu diyalogla, anlayış çerçevesinde çözeriz" diye konuştu. 
     
     Asla paragöz olmadım’ 
     GÖNLÜNÜN hep River Plate’de olduğunu tekrarlayan Ortega, "Artık Avrupa’da futbol oynamayı düşünmüyorum. Hiçbir zaman paragöz bir insan olmadım. Belki River Plate’de, Fenerbahçe’de kazandığımın yüzde onunu kazanacağım, belki de hiç para alamayacağım. Herşeye razıyım. Çünkü ülkem, çocuklarım ve dostlarım burnumda tütüyor. Fenerbahçe’ye getirebileceğim tek eleştiri bana verdikleri sözleri tutmadılar" ifadesini kullandı. 
     
     Fenerbahçe’ye kırgınım’ 
     YÖNETİME DE serzenişte bulunan Arjantinli oyuncu, "Önemli olan yıldız bir futbolcu getirmek değil, onu takımda tutabilmektir. Fenerbahçe büyük paralar harcadı, ancak ayrıntılar içinde boğuldu. Ben büyük bir yıldızım. Yıldızların bazı ayrıcalıkları olur. Bunu normal karşılamak gerekir. Bu açıdan Fenerbahçe’ye kırgınım. Güney Amerika’da transfer sezonu kapanmadı. Hollanda’dan ülkeme dönüyorum" açıklamasını yaptı. 
     
23 numaralı veda      ORTEGA, Arjantin’in Hollanda ile oynadığı özel maçta 10 numaralı formasını giymedi. Yıldız oyuncu sahaya Fenerbahçe’de giydiği 23 numaralı forma ile çıktı ve Sarı - Lacivertli taraftarlara anlamlı bir veda mesajı yolladı. Arjantin karşılaşmayı 1-0 kaybetti. Maçın tek golü bitime üç dakika kala Van Bornckhorst’tan geldi. Ortega 63. dakikada yerini Marcelo Gallardo’ya bıraktı. 
     
Ortega dönmeyecekBaşkan Yıldırım, Arjantinli yıldızın Türkiye’ye gelmeyeceğini belirtti, "Bonservisi için River Plate ile görüşülmedi" dedi 
     YALÇIN TÜRK 

     BAŞKAN Aziz Yıldırım, Ortega’nın Türkiye’ye dönmeyeceğini ancak River Plate ile de henüz anlaşmaya varmadıklarını söyledi. Yıldırım, Arjantinli yöneticilerle bir görüşme yapmadıklarını, Ortega’ya ödedikleri ücretin fazlasını aldıkları taktirde transferin gerçekleşebileceğini belirtti. Fenerbahçe Başkanı dün Fransa’ya giderken gazetecilere de "Sonunda istediğiniz oldu, Ortega gitti" dedi. 
     YÖNETİCİ Nihat Özdemir ise Ortega ile bağlarının koptuğunu ifade etti. Özdemir, "Böylesi Fenerbahçe için daha hayırlı. Çünkü ilk günden itibaren diyalog eksikliği oldu. Bu hem Ortega’dan kaynaklandı, hem de takımın sorumlusundan" diye konuştu. İlhan Ekşioğlu da "Ortega bir türlü İstanbul’a sevemedi. İstediği ortamı bulamadı. Umarım iki taraf için de iyi olur" ifadesini kullandı. 
     
Milan Rapajc H. Split’te      DEVRE arası kampında Fenerbahçe ile yollarını ayıran Milan Rapajc, ilk kulübü olan Hajduk Split’e geri döndü. Kısa bir süre Celtic’le idmanlara çıkan Hırvat yıldız, 1.5 senelik sözleşmeye imza attı. Anlaşma sonrasında bir açıklama yapan Hajduk Split Başkanı Branko Grgic, "Rapajc’i renklerimize bağladığımız için çok mutluyuz. Bize çok büyük katkı sağlayacaktır" dedi. 
     
Fatih’in cezası bugüne sarktı      FENERBAHÇE’NİN Beşiktaş ile yaptığı karşılaşmada İbrahim’e kasti faul yaptığı gerekçesi ile hakem Ali Aydın tarafından kırmızı kart gösterilerek oyundan atılan Fatih’in cezası bugün belli olacak. Futbol Disiplin Kurulu’nun Ukrayna maçı nedeniyle Fatih’in dosyasını inceleyemeyerek bugüne bıraktığı bildirildi. Beşiktaş ile oynanan derbi karşılaşmasında çıkan olaylar nedeniyle de kulübe 2.5 milyar lira ceza geldi. 
     
Şerefsiz değiliz      ANKARAGÜCÜ beraberliğine sevindikleri iddia edilen Ogün ile Yusuf dün kendilerini savundu. İkili "İspat etsinler ayrılmaya hazırız" diye konuştu. Kaptan Ogün, "Evet güldüm ama sadece bu haberlere güldüm. Oynasam bir dert, oynamasam bir dert. Beni seyircinin önüne atmaya kimsenin hakkı yok. Maçtan sonra ne Yusuf’u gördüm, ne de güldüm. Beni üzülme numarası yapan başka insanlarla karıştırmasınlar" dedi. 
     FENERBAHÇE’NİN başarısızlığına sevinmenin bir şerefsizlik olacağını belirten Yusuf, "Bari oynasam da konuşsalar. Yazıktır, günahtır. Böyle bir şey yok, olmadı, olamaz da. Allah büyüktür, bunu kimin ürettiği ortaya çıkacak elbette. Böyle bir şey nasıl olabilir. İspatlasınlar hemen takımdan gitmeye hazırım. Gerçek Fenerbahçeliler’in bu tür söylentilere inanmayacağına eminim" ifadesini kullandı. n YUSUF KOBAL 
     
WASHİ’DE kader haftası      YÖNETİMİN istediği üzerine ABD’ye giderek doktor kontrolünden geçen Washington’un son raporları birkaç gün içinde İstanbul’da olacak. Brezilya’dan "futbol oynayabilir" raporu alan ancak bunu yeterli görmeyen Fenerbahçe’nin isteği üzerine ikinci kez teste tabii tutulan golcü futbolcunun kaderi önümüzdeki hafta belirlenecek. 
     AMERİKA’DAN gelecek raporları Acıbadem Hastanesi’nde masaya yatıracak olan doktorlar Sarı - Lacivertli yönetime düşüncelerini bildiricekler. Olumlu bir sonuç çıkması halinde Fenerbahçe, Washington’u tekrar Türkiye’ye çağıracak. Brezilyalı yıldız da yaptığı açıklamada "Yeniden sahalara döneceğim. Sabırsızlıkla çıkacak kararı bekliyorum" dedi. 
     



 SPOR 

























</TEXT>
</DOC>
