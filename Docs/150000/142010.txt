<DOC>
<DOCNO> 142010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/soneko08.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıt dışı ekonomi Türkiye'de yüzde 61'lere kadar çıktı... 
</HEADLINE>
<TEXT>

     Maliye Bakanlığı Hesap Uzmanları Kurulu'na göre, ABD ve Japonya'da yüzde 8-10, Yunanistan, İtalya gibi ülkelerde yüzde 24-30 düzeyinde seyreden kayıt dışı ekonomi, Türkiye'de yüzde 61'lere çıkıyor. 
     Vergi ve SSK primlerinin yüksekliği, vergi sisteminin adaletsiz olması ve afların kayıt dışılığı teşvik ettiğini ifade eden Kurul, kayıt dışı ekonomi ile mücadele için bir eylem planı hazırlanmasını, gelir vergisinde ilk oranın da yüzde 5'e çekilmesini istedi. 
     Hesap Uzmanları Kurulu'nun hazırladığı ''Türk Vergi Sistemi'' raporunda kayıt dışı ekonominin boyutları, nedenleri ve çözüm yolları da ortaya kondu. 
     Dünyada hemen her ülkenin kayıt dışı ekonomiye sahip olduğu kaydedilen raporda, ABD, Japonya gibi ülkelerde yüzde 8 ile 15 arasında değişen kayıt dışılık oranının Yunanistan, İtalya, İspanya gibi ülkelerde ise yüzde 24-30 düzeyinde seyrettiği vurgulandı. 
     Kayıt dışı ekonominin GSMH'ye oranının gelişmiş ülkeler ortalamasının yüzde 15, gelişmekte olan ülkeler ortalamasının ise yüzde 30 olduğu bildirilen raporda, Türkiye'de ise bu alanda çok farklı oranlar telaffuz edildiğine ve oranın yüzde 61'lere kadar çıktığına dikkat çekildi. 
     
     KAYIT DIŞILIĞIN NEDENLERİ 
     Hesap Uzmanları Kurulu'nun raporunda, Türkiye'de kayıt dışılığı yaratan etmenler de şöyle sıralandı 
     ''-Kişi başına düşen yıllık gelir çok düşük. Düşük gelir grupları için zaruri ihtiyaçların giderilmesi vergiden daha önemli. 
     -Ekonomide kurumlaşmış işletme sayısı çok az. Sermaye ve para piyasaları da yeterince gelişmedi. 
     -Ekonomide ödemelerin önemli bir kısmı banka sisteminden geçmemekte. 
     -SSK primleri ile işsizlik ve kayıt dışı istihdamın boyutu yüksek. SSK primleri de bunu arttırıyor. 
     -Kişilerin kurallara uyma alışkanlıkları zayıf. 
     -Vergi sisteminin adil olmadığı konusunda yaygın kanaat var. Vatandaş, ödenen verginin de gereken yere gitmediği inancında. 
     -Bazı mükelleflerin gerçek vergilerini ödemedeki kayıtsızlıkları diğer mükellefleri de olumsuz etkiliyor. 
     -Sınır ticaretinin kontrol altında tutulamaması, kayıt dışı üretim ve ticaretin bir halkasını oluşturuyor. 
     -Gelir idaresi, belediye, borsalar, toptancı halleri, tapu idaresi, noterler, nüfus idaresi, sosyal güvenlik kuruluşları, akaryakıt dağıtıcıları, gümrük, ve odalar gibi diğer kuruluşlarla kayıt dışılığı önlemede işbirliği içinde değil. 
     -Vergi oranları çok yüksek, sistem adil değil, istisna ve muafiyetler de fazla. Sık sık vergi affı yapılması adaletsizliğin daha da güçlenmesine zemin hazırlıyor. 
     -Vergideki yargı organları etkin ve hızlı çalışamıyor. 
     
     ÇÖZÜM ÖNERİLERİ 
     Raporda daha sonra kayıt dışı ekonomiyle mücadele yolları irdelendi. Bu mücadelenin ülke gerçeklerini gözönüne alarak yapılabileceği kaydedilen raporda, aksi halde etkinlik sağlamanın güç ya da imkansız olacağı vurgulandı. 
     Kayıt dışı ekonominin aşağı çekilme sürecinde alınacak önlemlere baskı gruplarının tepki ve direnç göstereceği de ifade edilen raporda, şu önerilerde bulunuldu 
     ''-Stratejik eylem planı hazırlanmalı. Hangi önlemlerin, ne zaman ve ne şekilde alınacağı ortaya konulmalı. 
     -Bu mücadele, devlet politikası olarak benimsenmeli, kararlı ve sürekli olunmalı. Toplumsal destek ve katılım yaratılmalı, işbirliği sağlanmalı. 
     -Kısa vadedede gelir vergisi tarifesinin ilk dilimi yıllık asgari ücret tutarından ve oranı da yüzde 5'den başlamalı ve en üst dilim de yüzde 40 olarak düzenlenmeli. 
     -Vergilemede enflasyon sorun olmaktan çıkarılmalı. 
     -Stopaj oranları yeniden belirlenmeli, istisna ve muafiyetler azaltılmalı. 
     -KDV'de en fazla 2 oran kalmalı. ÖTV kaçakçılığı yapılamayan ya da karaborsada satılmayan ürünler sınırlandırılmalı. 
     -Mali afların çıkarılmaması anayasal bir hüküm haline getirilmeli. 
     -Vatandaşların belli tutarı aşan ödeme ve karşılığındaki mal ve hak istisaplarının vergi kimlik numarası dahilinde gerçekleştirilmesi sağlanmalı. Belli tutarı aşan ödemeler de bankacılık sisteminden geçirilmeli. 
     -Eğitim ve sağlık gibi bazı harcamalar gelirden indirilmeli. 
     -Ücretlilere uygulanan özel gider indirimi aylık esasa dönüştürülmeli ve iade kapsamı yeniden gözden geçirilmeli. 
     -Hamiline yazılı çek, senet ve hisse senedi gibi menkul değerler, nama yazılı hale getirilmeli. 
     -SSK prim oranları düşürülmeli. 
     





</TEXT>
</DOC>
