<DOC>
<DOCNO> 112747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/son/sontur12.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem ''AB'ye Türkiye'yi biz taşıyacağız'' 
</HEADLINE>
<TEXT>

     YTP Genel Başkanı İsmail Cem, halkın tüm sıkıntılar ve olumsuzluklara rağmen her zaman yeniden gücünü ortaya koyduğunu, bunu kanıtlamak amacıyla yola çıktıklarını belirterek, ''Biz halkız, yeniden doğarız ölümlerde... Türkiye de YTP ile yeniden doğacak'' dedi. 
     İsmail Cem, partisince Adana'nın Uğur Mumcu Meydanı'nda düzenlenen mitingte yaptığı konuşmada, Türkiye'nin en önemli sorununun işsizlik ve üretimsizlik olduğunu, insanların cefa çektiğini ve hayatlarının zindan edildiğini söyledi. 
     Hiçbir zaman boş vaatlerde bulunmadığını, Türkiye'nin ve insanların çıkarlarına aykırı girişimler içinde yer almadığını anlatan Cem, ülkenin ciddi yönetime, unutulmuş kitlelere sahip çıkacak bir başbakana ihtiyacı olduğunu kaydetti. 
     YTP'nin iktidarında yaşanan sorunları çözümleyeceklerini ifade eden Cem, bunun hemen gerçekleşmeyeceğinin de bilincinde olduklarını belirtti. Cem, ''Ancak, tüm sorunların çözümü için ilk günden itibaren çalışmaya başlayacağız. Bunun sözünü veriyorum. Türkiye YTP ile güzel günler yaşayacak'' dedi. 
     
     ''BARIŞ İSTİYORUZ'' 

     Türkiye'deki tüm insanların kardeşliği için mücadele verdiklerini, bölmek için değil bütünleştirmek için çalıştıklarını kaydeden Cem, konuşmasını şöyle sürdürdü 
     ''Biz barış istiyoruz. Öfkeyle kavgaya tutuşmak değil, uzlaşma ve hoşgörü istiyoruz. İnsanlarımız değişik inanç ve hayat tarzına, farklı üsluplara sahip olabilir. Ama tek ve birdir. Türkiye'de insanlar bir ağaç gibi hür ve bir orman gibi kardeşçesine yaşayacaklardır.'' ''Sözde anketlerle'' YTP'nin iktidarının engellenmeye, seçmenin iradesine ambargo konulmaya çalışıldığını savunan Cem, ''Gemileri yaktık, barajları aştık geldik. YTP en üst noktada yer alacak, seçimlerde başarılı olacaktır'' dedi. 
     Seçimlerde, ülkenin geleceğinin belirleneceğini ifade eden Cem, ''YTP bilinen partilere benzemez, ben de bildiğiniz hiçbir başbakana benzemeyeceğim. Seçimlerde, ülkenin geleceğini kime emanet edeceğinizi belirleyeceksiniz'' diye konuştu. 
     
     KOMŞULARLA İLİŞKİLER VE AB 

     Cem, görevi süresince yaptığı başarılı çalışmalar sonucu, bölgede biri hariç tüm komşu ülkelerle barış sağlandığını, dostluk ilişkilerini kurduklarını belirterek, şunları kaydetti 
     ''Türkiye bir yandan yanıbaşındaki ateş çemberine sürüklenmek isteniyor. Biz boşu boşuna insanlarımızı ölüme yollamayız. Buna karşı çıkıyoruz. 
     Tüm bunların yanında, seçimlerde Türkiye'yi AB'ye götürecek, birikimi, saygınlığı olan bir başbakan seçin. Ağır bir rapor geldi. Bu, bu beceriksizlerle olmaz. AB'ye Türkiye'yi biz taşıyacağız.'' Cem, YTP Genel Sekreteri İstemihal Talay ile beraberindekiler, daha sonra, Mersin'e hareket ettiler. 
     





</TEXT>
</DOC>
