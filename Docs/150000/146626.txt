<DOC>
<DOCNO> 146626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sontur14.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu'nun ardından "Savaş görüntüleri ıstırap vericidir" 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Irak'ta ''Barış alternatifi ortadan kalkınca, hükümetin doğal olarak, Türkiye'nin menfaatlerini korumaya, güvenliğini sağlamaya çaba sarf ettiğini'' belirterek, ''Şunu herkes iyi bilmelidir ki bunu yaparken fırsatçı olmadık, emperyalist niyetler taşımadık. Kendi refahımızı, kendi menfaatimizi başka milletlerin kan ve gözyaşında aramadık'' dedi. 
     Cemil Çiçek, ''Bu savaşın haklılığı, hukukiliği ve gerekliği bütün dünyada ciddi tartışma konusu olurken Türkiye'nin bu dostane yaklaşımı ve çabası da iyi anlaşılmalı, iyi değerlendirilmelidir'' diye konuştu. 
     Çiçek, Bakanlar kurulu toplantısının ardından gazetecilere açıklamalarda bulundu. 
     Toplantıda, Irak konusunu bir kez daha görüştüklerini ifade eden Çiçek, Dışişleri Bakanı ve Başbakan Yardımcısı Abdullah Gül ile Milli Savunma Bakanı Vecdi Gönül'ün konuyla ilgili olarak Bakanlar Kurulu'na bilgi verdiklerini söyledi. Çiçek, şöyle devam etti 
     ''Bugün, Irak savaşında 12'nci güne girilmiştir. Bu 12 gün içerisinde Irak'ta ve bölgede yaşananlar, savaş görüntüleri, hepimiz için ıstırap vericidir. Bu işin daha ne kadar süreceği de belli değildir. Keşke bu savaş hiç olmasaydı, keşke bu yürek dağlayan manzaraları hiç görmeseydik, hiç yaşamasaydık. 
     Türkiye olarak ve AK Parti hükümeti olarak, Irak krizinin tırmanmaya başladığı günden beri, iki şey için çok çaba sarf ettik, çok da sıkıntı çektik, çok da haksız hücumlara maruz kaldık. İçeride kaldık, dışarıda kaldık. Bu haksızlıklar hala da sona ermiş değil. 
     O krizin başlangıcından bugüne hedeflediğimiz iki şey vardı Bir, barışı sağlamak ki bu bizim, Türkiye Cumhuriyeti Devleti'nin geleneksel politikasıdır. Yurtta sulh, cihanda sulh, değişmez dış politika ilkemizdir. İkincisi, bu temin edilemez ise orada meydana gelecek olaylar sebebiyle ülkemizin güvenliğini sağlamak ve milletimizin menfaatlerini korumaktır. Dolayısıyla krizin başlangıcından beri hedeflediğimiz iki husus budur. 
     Maalesef barışı sağlamak mümkün olmadı. Barışı sağlamakla görevli BM dahil, uluslararası kuruluşlar etkisiz ve başarısız kaldı. Barış alternatifi ortadan kalkınca biz tabii olarak ikinci hedefi sağlamaya, ülkemizin menfaatlerini korumaya, güvenliğini sağlamaya çaba sarf ettik ve hala da ediyoruz. Şunu herkes iyi bilmelidir ki bunu yaparken fırsatçı olmadık, emperyalist niyetler taşımadık. Kendi refahımızı, kendi menfaatimizi başka milletlerin kan ve gözyaşında aramadık. Buna millet olarak ne tarihimiz ne inancımız ne de bugüne kadar ortaya koyduğumuz politikamız müsaittir. Bu yönde sicili en temiz devletlerden birisi biziz. Ama bu söylediğimizin arkasında milletimizin geçmişi vardır. Türkiye'ye bir şey diyecek olanlar varsa bu gerçeği iyi kavramalıdır.'' 
     
     BARIŞ, HUZUR, İSTİKRAR 
     Türkiye'nin Irak'la ilgili politikasının, beklentisinin, defaatle ifade edildiği gibi, bu bölgede barış, huzur ve istikrar olduğunu anlatan Çiçek, şunları söyledi 
     ''Orada hiç bir şekilde fırsatçılık yapılarak kan dökülmesin istiyoruz. Çünkü, orada yaşayan insanların hepsi bizim kardeşlerimizdir. Kaderin bizden ayırdığı, her yönüyle bizden olan insanlardır. Irak'ın zenginliği, tüm Iraklılar'ın olsun istiyoruz. Terör azmasın, dağıtmasın, boşluk bulmasın, fırsat kollamasın istiyoruz. Yani ne istiyorsak insani mülahazalar için istiyorsak istiyoruz. Ne yapacaksak da güvenliğimiz için yapıyoruz ve insani değerler adına yapıyoruz, bundan sonra da böyle yapılacaktır. Türkiye'nin bu ikinci hedef için kararlılığı da tamdır, hazırlığı da tamdır. 
     Bunu yaparken de müttefikimiz olan, 50 yıllık dostluğuna önem verdiğimiz ABD ile işbirliği içinde ve karşılıklı istişarelerle yapıyoruz ve yapacağız. Bu konudaki görüşmeler zaten sürdürülmektedir. Bu savaşın haklılığı, hukukiliği ve gerekliği bütün dünyada ciddi tartışma konusu olurken Türkiye'nin bu dostane yaklaşımı ve çabası da iyi anlaşılmalı, iyi değerlendirilmelidir. Nitekim, iç basında bu yönde hiç olumlu değerlendirmeye rastlamamış olmakla beraber dış basında, özellikle ABD basınında, Türkiye'ye haksızlık yapıldığı yolunda ciddi yazılar da çıkmaya başlamıştır. Hükümet olarak da Türkiye'nin bu süreçte yaptığı olumlu katkıları dostlarımıza, muhataplarımıza, komşularımıza daha iyi anlatmak için çok yönlü bir çalışma başlatılmıştır. Bu konu, Dışişleri Bakanlığımızın koordinasyonunda sürdürülmektedir.'' 
     





</TEXT>
</DOC>
