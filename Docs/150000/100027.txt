<DOC>
<DOCNO> 100027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/siyaset/siy02.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AB adımı ses getirdi 
</HEADLINE>
<TEXT>

İngiliz Observer gazetesi, reform paketinin onaylanmasını Türkiye tarihinin en olumlu değişimi diye verirken, New York Times ve Washington Post "daha zaman var" dedi 
     DIŞ HABERLER SERVİSİ 

     İngiltere’de yayımlanan The Observer gazetesi, TBMM’deki Avrupa yanlısı politikacıların reform paketini onaylamasıyla, Türkiye’nin liberalleşme yolunda önemli bir adım attığını ve AB’ye daha da yaklaştığını bildirdi. 
     TBMM’nin idam cezasını kaldırmayı, ana dilde yayın ve eğitimle ilgili konuları yeniden düzenlemeyi başardığını belirten Observer, bazı siyaset yorumcularının "Bu, Türkiye Cumhuriyeti’nin tarihi boyunca yapılmış en olumlu değişimlerdir" şeklindeki yorumlarına da yer verdi. 
     Gazete, reformlara karşı kampanya yürüten MHP’nin itiraz noktasını da, idamın kaldırılmasıyla terör örgütü lideri Abdullah Öcalan’ın cezasının da infaz edilememesinin oluşturduğunu hatırlattı. Observer, MHP sözcülerinin, parlamentodaki parti temsilcilerini, yaklaşan seçimde oy alamayacakları şeklinde tehdit ettiklerini iddia etti. 
     Yakın zamana kadar Türkiye’deki insan hakları uygulamaları konusunda bazı eleştiriler bulunduğunu öne süren gazete şunları yazdı "Ancak ülkede büyük bir değişim yaşanıyor. Olağanüstü hal uygulaması sadece 2 ilde geçerli. Hükümette işkenceye karışan devlet görevlilerini cezalandırmak konusunda bir kararlılık var." 
     
     New York Times Çok yakın değil 
     ABD’nin New York Times gazetesiyse, anadilde yayın hakkı ve idam cezası gibi konularda sağlanan ilerlemelere rağmen Türkiye için AB üyeliğinin çok da yakın olmadığını yazdı. Daniel Simpson imzalı yazıda, halkın üçte ikisinin reformları desteklemesine rağmen, çıkartılan yasaların uygulanmasına yönelik çok az olumlu işaret olduğuna dikkat çekildi. 
     
     Washington Post En erken 6 yıl 
     Yapılan yasal değişimlerin Türkiye’nin AB üyeliğini canlı tuttuğunu belirten Washington Post gazetesi ise, yine de olası bir üyeliğin en erken 6, belki 8 yıl sonra olabileceğini yazdı. Yazıda, Türkler’in AB’ye ilgisinin ağırlıkla ekonomik nedenlerden kaynaklandığı hatırlatılarak, bazı yazarların, "Halkın Apo’nun idamı veya Kürtçe gibi sorunlardan çok AB’ye katılarak zenginleşmeyi düşündüğü" şeklindeki sözlerine yer verildi. 
     
     Reuters Yeterli olmayabilir 
     Önde gelen haber ajanslarından Reuters ise dünyaya "Reformların AB ile tam üyelik müzakerelerinin başlaması için bir tarih alınmasına yeterli olmayacağı" görüşünü içeren bir analiz geçti. Analizde, Ankara’nın Kıbrıs görüşmelerine desteğinin ve NATO’nun askeri imkanlarına AB’nin erişim sağlamasına izin vermesinin de, tam üyelik görüşmeleri için yeterli olmayabileceği belirtildi. 
     
     Dönem Başkanı Danimarka memnun 
     Reform yasaları, AB dönem başkanlığını elinde bulunduran Danimarka’da da büyük memnuniyetle karşılandı. Politiken gazetesi, kapaktan verdiği haberinde "Türkiye’nin hızla AB’ye yaklaştığını vurgulayıp "Türkiye AB’den hızlı davrandı" yazdı. 
     



 SİYASET 














</TEXT>
</DOC>
