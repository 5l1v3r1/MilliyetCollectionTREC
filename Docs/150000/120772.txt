<DOC>
<DOCNO> 120772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sondun21.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
NY Times Türkiye'de Hükümet'in başarısı İslam dünyasını etkiler 
</HEADLINE>
<TEXT>

     ABD'nin önde gelen gazetelerinden New York Times, Türkiye'deki yeni hükümetin başarılı olup olmamasının İslam dünyasında ''büyük yankı'' yapacağını belirtti. 
     Makalesinde, ''İslamcılar demokratik olabilir mi '' sorusunu, birçok İslam ülkesindeki rejimlerden örnekler vererek irdeleyen gazete, ''Bu gürültü patırtı içinde, Türkiye'nin yeni İslamcı liderlerinin başarı kazanmaları ya da başarısızlığa uğramaları, geniş İslam dünyasında büyük yankı yapacak'' diye yazdı. 
     Necmettin Erbakan başkanlığında kurulan hükümete atıfta bulunan gazete, ''1997 deneyini yaşayan şimdiki liderler, Türkiye Cumhuriyeti'ni kökten değiştirmeye çalışmanın intihar olacağını öğrendiler'' ifadesini kullandı. 
     Gazete, ''İslami'' olarak nitelediği bu hükümet modelinin başarısızlığı ve hapis yaşamının, AK Parti Genel Başkanı Recep Tayyip Erdoğan'ı ''değiştirdiğini'' belirtti. 
     New York Times'a açıklama yapan AK Parti Genel Başkan Yardımcısı Murat Mercan, ''Çok dikkatli olmayı öğrendik. Bu ülkede tek bir güç, tek bir iktidar yok. O nedenle ülkedeki tüm güçleri dengelemek zorunda olduğumuzu biliyoruz'' diye konuştu. 
     ''Türkiye'de, İslami kökleri olan bir partinin zafer kazanmasının, 79 yıl önce laiklik esasına göre kurulan Türkiye Cumhuriyeti açısından bir dönüm noktası olarak nitelendirildiğini'' savunan gazete, ''Türkiye'ye şimdiye kadar demokrasinin kök saldığı bir yer gözüyle bakıldığına'' işaret etti. Haberde, Başbakan Abdullah Gül'ün yaptığı ilk şeyin, Türkiye'de laik devlet geleneğini sürdüreceklerini açıklamak olduğu kaydedildi. 
     AK Parti'nin ekonomik programının beğenilmesi nedeniyle iktidara geldiğini belirten gazete, ''halkın eski siyasilerden memnun olmadığı için daha dindar olan yeni yöneticilere, dürüst davranacakları umuduyla şans tanıdığı'' yorumunda bulundu. 
     





</TEXT>
</DOC>
