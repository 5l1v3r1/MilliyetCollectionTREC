<DOC>
<DOCNO> 138051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sontur27.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı "Tezkere getirilmesi gerekirse getireceğiz" 
</HEADLINE>
<TEXT>

     Dışişleri Bakanı Yaşar Yakış, asker gönderme ve asker bulundurma tezkeresini TBMM'ye sunma aşamasına gelmediklerini bildirdi. Yakış, ''Tezkereyi getireceğiz, eğer getirilmesi gerekirse... Daha oraya gelmedik, tezkere ancak ABD ile aramızdaki istişareler sona erer de bir metne raptedebilirsek o zaman böyle bir tezkere getirilmesi gerekir mi gerekmez mi diye tartışılır, eğer gerekirse getirilir'' dedi. 
     Bakan Yakış, CHP İstanbul Milletvekili Ali Topuz'un TBMM Genel Kurulu'nda yaptığı gündemdışı konuşmayı yanıtlarken, ''Irak krizinin barışçı yollarla çözümünü sağlamak için'' Hükümet tarafından yürütülen çalışmalar hakkında bilgi verdi. 
     CHP'li Topuz'un uluslararası meşruiyet zorunluluğu yolundaki değerlendirmelerini yanıtlayan Yakış, Anayasa'nın 92. maddesinin uluslararası hukuka uygun olması koşuluyla Türkiye'den asker gönderilmesi ya da yabancı asker kabul edilmesine Meclis'in karar verebileceğini hükme bağladığını anımsattı. 
     Meşruiyeti Hükümet'in ya da TBMM Başkanı'nın belirlemeyeceğini, bunun Meclis tarafından belirleneceğini bildiren Yakış, sözlerini şöyle sürdürdü 
     ''Ne Hükümet, ne Meclis Başkanlığı konuyu bu açıdan incelemek durumunda değildir. Biz tezkere getiririz, bu tezkere müzakere edilirken Meclis, meşruiyet zemininin oluşup oluşmadığına karar verir. Meşruiyet zemininin oluşup oluşmadığına karar verme yetkisi Yüce Meclisindir. Biz hükümet olarak bir tezkere getiriyoruz size, bu tezkereyi getireceğiz, eğer getirilmesi gerekirse... Daha oraya gelmedik. Tezkere ancak ABD ile aramızdaki istişareler sona erer de bir metne raptedebilirsek o zaman böyle bir tezkere getirilmesi gerekir mi gerekmez mi diye tartışılır, eğer gerekirse tezkere getirilir. Ama uluslararası meşruiyet oluşup oluşmadığı hususunu bir avukata danışarak, bir hukukçu konumunda değerlendirmek yanlıştır. Bu bir siyasi konudur, Meclisimiz buna karar verecektir. Uluslararası meşruiyet konusundaki bizim görüşümüz budur.'' 
     
     ''PARA PAZARLIĞI DEĞİL'' 
     Irak sorunu ile ilgili olarak yürütülen görüşmelerin ''Para pazarlığı'' gibi sunulduğundan yakınan Bakan Yakış, mali konuların görüşülen konulardan sadece biri olduğunu söyledi. Yakış, Türkiye'nin mali konuları ön plana alarak bir müzakere yürütmediğini ifade ederek, şunları söyledi 
     ''Türkiye bir savaşa gidiyor değildir. Türkiye, Irak'a savaş ilan ediyor değildir. Fakat eğer barışçı yollardan soruna çözüm bulunması çabaları bir sonuç vermez de Türkiye'nin iradesi dışında Irak'a, ABD veya ülkeler koalisyonu tarafından askeri harekat başlatılırsa o zaman Türkiye'nin çıkarlarının nasıl korunacağının hazırlıklarını yapıyoruz. Yoksa yaptığımız bir savaş hazırlığı, Irak'a saldırma, Irak'la savaşma hazırlığı değildir. Bizim hazırlığımız eğer Irak'ta Türkiye'nin arzusu hilafına bir savaş durumu olursa o zaman Türkiye'nin siyasi, ekonomik çıkarlarını nasıl koruruz, bunun için alınması gereken askeri önlemler nedir Araştırdığımız, çaba sarfettiğimiz, planlamalarını yaptığımız hususlar budur, yoksa bir savaş hazırlığı değildir.'' 
     
     ''TAVRIMIZ ÇELİŞKİLİ DEĞİL'' 
     Yakış, Hükümet'in Irak'ın kitle imha silahlarından barışçı yollarından arındırılması çabalarını sürdürürken, diğer yandan da ulusal çıkarları doğrultusunda gerekli önlemleri almaya çalıştığını anlattı. Bu arada ''Bir taraftan Amerikalılarla pazarlık yapıyorsunuz, askeri makamlar harıl harıl hazırlık yapıyor, öte taraftan da Irak'a bakan gönderiyorsunuz, bu çelişki değil mi '' sorusunun yöneltildiğini kaydeden Yakış, bunda bir çelişki olmadığını söyledi. 
     Irak'ın silahsızlanma için ABD tarafından silahla zorlanabileceğini bilmesinin barışçı yolların denenmesini kolaylaştıracağını bildiren Yakış, ''Siz evinizde oturup da Irak'a Lütfen ülkeni kitle imha silahlarından arındır dediğinizde askeri yolla buna azimli olduğunu uluslararası camia ortaya koyarsa Irak makamlarının bunu barışçı yollarla çözmesi ihmali daha da artar'' dedi. Bakan Yakış, bu yöndeki çabalarını ''Her iki pistte ve her iki rayda sürdürmeye devam edeceklerini'' ifade ederek sözlerini tamamladı. 
     
     YÜCE DİVAN UYARISI 
     CHP İstanbul Milletvekili Ali Topuz, gündemdışı konuşmasında, Hükümet'in asker bulundurma ve asker gönderme yönünde bir tezkereyi TBMM'ye sunmasının Anayasa'ya uygun olmadığını söyledi. Topuz, uluslararası hukuka uygun olmayan bir tezkerenin TBMM önüne getirilmesi ve bunun Meclis Başkanı tarafından gündeme alınması ile görüşülmesine olumlu oy verenlerin Anayasa suçu işleyeceklerini savundu. BM'nin müdahale yönünde karar almasıyla oluşacak uluslararası hukuka uygunluk durumunda da Türkiye'nin asker gönderme ve asker bulundurma kararını 92. maddedeki durumlardan birine oturtması gerektiğini ifade eden Topuz, ''ABD bizden asker bulundurma hakkı istemiyor. Topraklarımızdan geçerek savaşmak istiyor. Anayasa'nın 92. maddesinde bunun da dayanağı yok'' dedi. 
     CHP'li Topuz, Anayasa'ya aykırı davrananların TBMM'deki sayısının ilk seçimden sonra azalacağını ve Yüce Divan'da yargılanacaklarını da öne sürdü. 
     Topuz, bu sorunun uluslararası anlaşma yoluyla çözülmesinin doğru olacağını bildirdi. 
     





</TEXT>
</DOC>
