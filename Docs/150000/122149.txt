<DOC>
<DOCNO> 122149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sonspo13.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da gözler Türkiye Kupası'na çevrildi... 
</HEADLINE>
<TEXT>

     Ligde Ankaragücü'nü yenerek moral bulan Galatasaray, Türkiye Kupası 2. kademesinde hafta içinde Yimpaş Yozgatspor ile yapacağı maçın hazırlıklarına ara vermeden başladı. 
     Teknik direktör Fatih Terim yönetiminde Florya Metin Oktay Tesisleri'nde, Yimpaş Yozgatspor maçının gündüz olması nedeniyle öğle saatlerinde gerçekleştirilen antrenmana, sarı-kırmızılı takımın eski futbolcularından Popescu da katıldı. 
     Daha önce boşta olduğu için Florya Metin Oktay Tesisleri'nde idman yaptığı açıklanan Popescu'nun takımla birlikte çalışması, bu futbolcunun ocak ayındaki transfer döneminde takıma katılacağı yorumlarına yol açtı. 
     İdmanda dünkü maçta 90 dakika oynayan futbolcular koşunun ardından çalışmayı bitirirken, diğer oyuncular çift kale maç yaptı. 
     
     HAKAN SEVİNCİ 
     Galatasaray'da, sakatlanan Hakan Ünsal'ın takımla birlikte çalışması teknik heyeti memnun etti. 
     Hakan, sakatlığının ardından uzun bir süre sonra antrenmanda yapılan çift kale maçta yer alırken, attığı güzel bir golle dikkati çekti. 
     Bu arada sakat oyunculardan Batista, ilk kez antrenmana çıkıp kulüp doktoru Bülent Bayraktar yönetiminde yürüyüş yaparken de Ergün koşu yapmakla yetindi. 
     Antrenmana, Ankaragücü maçında sakatlanan Suat ile Hasan'ın yanısıra, sakatlıkları süren Baliç, Christian ve Ayhan idmanda yer almadı. 
     Hasan'ın maçta aldığı darbelere bağlı olarak belinde ve ayak bileğinde ağrı bulunduğunu belirten kulüp doktoru Serhan Kurtulmuş, bu oyuncunun durumunun ciddi olmadığını söyledi. 
     Kurtulmuş, Suat'ın çekilen MR'ında sağ bacak arka adalesinde gerilme meydana belirlediklerini kaydederken, bu oyuncunun tedavisine başladıklarını ve durumunun ilerleyen günlerde belli olacağını bildirdi. 
     Beşiktaş maçında yalnızca Batista ve Ayhan'ın oynayamayacağının kesin olduğunu açıklayan Dr.Kurtulmuş, Ergün, Hakan, Christian ve bugün dizindeki ağrıları nedeniyle MR'ı çekilen Baliç'in durumlarını izlediklerini vurguladı. 
     Bu arada teknik direktör Fatih Terim, antrenman sırasında Ergün ile görüşerek sakatlığının durumu hakkında bilgi aldı. 
     





</TEXT>
</DOC>
