<DOC>
<DOCNO> 146466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/spor/spo01.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
PANCU KAOSU 
</HEADLINE>
<TEXT>

Menisküsünden şikayetçi olan Rumen oyuncu, ameliyat olmak istediğini belirtti. Beşiktaş Teknik Direktörü Lucescu ise yıldız futbolcuyu lig sonuna kadar devam etmesi için ikna edeceğini söyledi 
     BÜNYAMİN OSMAN 

     "İtalya’ya gideceğim" 
     PANCU’NUN sakatlığı Beşiktaş’ta kaosa neden oldu. Kartal’ın en iyisi olarak dikkat çeken futbolcunun önceki gün Romanya Milli Takımı ile Danimarka karşısına çıkıp, 68. dakikada ağrıları nedeniyle yerini Bratu’ya bırakması yeni bir tartışma başlattı. Yüksek tempodan menisküsünün iflas ettiğini belirten Rumen oyuncu, İstanbul’a gelir gelmez kulüp doktoruyla görüşeceğini ve ameliyat için İtalya’ya gideceğini belirtti. 
     
     Luce’nin izni yok 
     SİYAH - Beyazlı futbolcu, "Beşiktaş benden yararlanamayacak. Belki de sezonu kapatmış olabilirim. Çok üzgünüm" ifadesini kullandı. Ancak Lucescu, Pancu ile görüşeceğini belirterek, "O sezon başında da böyle diyordu. Fazla büyütecek bir olay yok. Üstelik lig bitiminde onu yeni bir imza bekliyor. Oynamaması, hem kendisi, hem de takımı açısından kayıp olur" yorumunu yaptı. Rumen teknik adamın İstanbul’a geldiğinde Pancu’yu ikna edeceği öğrenildi. 
     
     "İlhan da oynadı" 
     KULÜP doktoru Yalçın Yavuzer ise Pancu’nun sağ menisküsünde yırtık bulunduğunu, fakat bu şekilde oynayabileceğini belirtti. Yavuzer, "İlhan Mansız da bir sene böyle oynadı. Pancu çok güçlü fiziğe sahip. İkinci yarıyla birlikte ağrıları arttı. Özellikle uçak seyehatlerinde basınç yüzünden ağrıları çoğaldı" yorumunu yaptı. Antep maçında da ağrıları bulunan futbolcu hakkındaki son karar, İstanbul’a dönüşünde verilecek. 
     
Pancu’nun karnesi KATEGORİ MAÇ DK. GOL UEFA Kupası 9 790 4 Lig 24 1805 7 Türkiye Kupası 2 180 -      
     
Aurelio'ya çifte kıskaçBeşiktaş’ın iki Brezilyalısı Ronaldo ve Zago, önceki gece Trabzonsporlu futbolcuyla biraraya geldi, yemek yedi 
     ORHAN YILDIRIM 

     GALATASARAY ile oynanan karşılaşma için İstanbul’a gelen Trabzonspor’un başarılı futbolcusu Marco Aurelio, Beşiktaş’ın iki Brezilyalı futbolcusu Zago ve Ronaldo tarafından ikili kıskaca alındı. Maçın ardından Aurelio’yu yemeğe götüren iki Siyah - Beyazlı’nın burada transfer konusunu da görüştükleri öğrenildi. Daha önce Bordo - Mavili futbolcu ile Beşiktaş arasında arabulucuk görevini üstlenen Zago’nun, görüşmeyi Lucescu’nun da bilgisi dahilinde yaptığı vurgulandı. 
     
Toraman’a ilk teklifGaziantepspor Başkanı Celal Doğan, İbrahim için Beşiktaş’tan öneri geldiğini belirterek, "Bilgili 3 gün önce beni aradı, futbolcumuzu resmen istedi" dedi 
     M. ALİ SABUNCU 

     Çabuk davrandılar 
     GAZİANTEPSPOR Başkanı Celal Doğan, son haftalarda başarılı futboluyla dikkat çeken Ümit Milli futbolcusu İbrahim Toraman’a ilk resmi teklifin Beşiktaş’tan geldiğini açıkladı. Doğan, "Serdar Bilgili ile üç gün önce telefonda görüştüm. Kendisi İbrahim’i istedi" ifadesini kullandı. 
     
     Yeni yönetime bıraktı 
     DOĞAN, "Ben de kulübün menfaatlerinin önemli olduğunu, ancak mayıs ayındaki yeni kongreden sonra bu isteği cevaplandıracağımızı söyledim" dedi. Kırmızı - Siyahlılar’ın Başkanı, yazılıp söylendiği gibi İbrahim için Fenerbahçe ve Galatasaray’ın devrede olmadığını vurguladı. 
     
     Beşiktaş günlüğü 
     Sergen yetişecek 
     SAĞ üst adelesindeki ağrıları yeniden nükseden Sergen Yalçın, Denizlispor maçına yetiştirilmeye çalışılıyor. Sağlık ekibinin belirlediği özel egzersizi yapan yıldız oyuncunun hafta sonuna kadar hazır hale geleceği belirtildi. Şanssızlıktan yakınan Sergen, "Beni rakipler değil, uzun süredir yaşadığım sakatlık durduruyor" yorumunu yaptı. 
     
     Yedekler sınıfı geçti 
     KOCAELİSPOR karşısında yedek oyuncularını deneyen Beşiktaş’ta teknik heyet, futbolcuların performansından memnun kaldı. Maç sırasında oyuna sık sık müdahale edip, Siyah - Beyazlılar’ı uyaran Teknik Direktör Mircea Lucescu’nun, "Niyetiniz, isteğiniz ve özveriniz beni mutlu etti" diyerek oyuncularını onore ettiği öğrenildi. 
     
     Pascal Nouma dün döndü 
     GAZİANTEP maçının ardından takımın izin yaptığı üç gün çalışan Nouma, arkadaşlarının idmana başladığı önceki gün ise özel izin alıp Cannes’a ailesinin yanına gitti. Fransa’dan dün dönen golcü yine takımdan ayrı olarak idmanlara başladı. Nouma’nın yarın arkadaşlarına katılacağı belirtildi. 
     
     Bilgili’den yönetime engel 
     SİYAH - Beyazlılar’ın Başkanı Serdar Bilgili’nin yurt dışında bulunması yönetimi de etkiledi. Bilgili’nin yokluğundan dolayı bugünkü yönetim kurulu toplantısının yapılmaması gündeme geldi. Ancak İcra Kurulu’nun toplanarak, bir haftalık faaliyetler hakkında çeşitli kararlar alacağı ifade edildi. 
     
     Kartal’ın isteği olmadı 
     BEŞİKTAŞ, Futbol Federasyonu’nun 12 Nisan’da oynayacağı Malatya maçını 13 Nisan’da oynamak için müracaat etti. 16 Nisan’da Diyarbakırspor ile erteleme maçı oynayacak olan Siyah - Beyazlılar, aradaki üç günlük süre içinde bölgede kamp yapmak istediğini belirtti. Ancak Federasyon, maçın 12 Nisan’da oynanacağını karara bağladı ve Beşiktaş’ın dileği gerçekleşmedi. 
     
     Beşiktaş’a 100. Yıl Ormanı 
     ÜMRANİYE şimdi de Beşiktaş 100. yıl Ormanı’na kavuşuyor. 100. kuruluş yıldönümü nedeniyle, tesislerin karşısında yapılan ağaç dikme törenine yöneticiler, kongre üyeleri, Nevzat Demir, Beşiktaş derneklerinin çok sayıda üyeleriyle, eş ve çocukları katıldı. Şenlik şeklinde geçen törende büyük bir alan çam ağacı fideleriyle donatıldı. 
     


SPOR 





























</TEXT>
</DOC>
