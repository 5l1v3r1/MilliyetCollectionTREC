<DOC>
<DOCNO> 146213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/soneko21.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Konukoğlu'ndan TÜSİAD'a tepki... 
</HEADLINE>
<TEXT>

     SANKO Holding Yönetim Kurulu ve Gaziantep Sanayi Odası Meclis Başkanı Abdulkadir Konukoğlu, Türk Sanayicileri ve İşadamları Derneği'ni TÜSİAD gereksiz açıklamalar yaparak sanayicilerin ve halkın moralini bozmakla suçlayarak, ''bu memleketi beğenmiyorlarsa, sevmiyorlarsa çeker giderler'' dedi. 
     Konukoğlu, bir gazetecinin ''TÜSİAD'ın çıkışlarını nasıl buluyorsunuz'' biçimindeki sorusuna verdiği yanıtta, Gaziantepli sanayiciler olarak TÜSİAD'ın çıkışlarını iyimser karşılamadıklarını söyledi. 
     ''Çok kritik bir dönemden geçiyoruz, bu tür çıkışlar doğru değil'' diyen Konukoğlu, açıklamasını şöyle sürdürdü 
     ''Şimdi birbirimize sarılmamızın zamanı. Bu tür açıklamalar sanayimizi zedeler, sanayicimizin, halkımızın moralini bozar. Piyasalarda savaş nedeniyle bir durgunluk yaşandığını herkes biliyor. Bu bir gerçek ama ikide bir de üzerine tuz, biber ekip gerçeği alevlendirmenin anlamı yok. 
     Böyle çatlak sesler halkın da moralini bozar, halkın moralini bozmaya da kimsenin hakkı yok. Bu memleketi beğenmiyorlarsa, sevmiyorlarsa bu memleketten çeker giderler, bu kadar basit. Memleketini seven verdiği ekonomik savaşı sürdürür. Biz Güneydoğu sanayicileri olarak ülkemizin verdiği ekonomik savaşın içindeyiz.'' 
     





</TEXT>
</DOC>
