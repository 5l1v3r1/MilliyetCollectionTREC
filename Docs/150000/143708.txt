<DOC>
<DOCNO> 143708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sontur02.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İskenderun Limanı'nda sevkıyat sürüyor, İncirlik sakin... 
</HEADLINE>
<TEXT>

     TBMM'nin verdiği izin çerçevesinde, askeri üs ve limanlarda gerekli yenileştirme, geliştirme, inşaat ve tevsi ile yerinde hazırlık faaliyetleri kapsamında İskenderun Limanı'ndan askeri araç ve malzeme sevkıyatı, Taşucu yönüne ağırlıklı olarak sürüyor. 
     İskenderun Limanı'ndan sabah saatlerinde iş makinaları yüklü TIR'lar ile cip ve çekicilerden oluşan bir konvoy D kapısından çıkış yaptı. Konvoyun, Mersin'in Silifke İlçesi, Taşucu Beldesi'ndeki SEKA Limanı'na gideceği ifade edildi. 
     Limana geçtiğimiz Cumartesi günü giriş yapan 42 bin grostonluk İtalyan Bandıralı ''Pepubblica Di Roma'' gemisi ise kapağı açık şekilde iskelede bekleyişini sürdürüyor. 
     Bu arada, ABD'li personelin çıkışlarının yasaklandığı ve dün en üst seviye ''Delta''nın bir alt konumundaki ''Charlie'' alarmı verilen İncirlik üssü ise geceyi ''sessiz'' geçirdi. 
     Adana'nın Merkez Yüreğir İlçesi'ne bağlı İncirlik Beldesi'ndeki Üs'te, gece boyunca uçuş gerçekleşmedi. Hangar kapaklarının kapalı tutulduğu üste yer hizmetlerinde ise rutin araç trafiğinin yaşandığı görüldü. 
     





</TEXT>
</DOC>
