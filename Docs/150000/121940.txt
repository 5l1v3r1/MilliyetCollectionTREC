<DOC>
<DOCNO> 121940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/yasam/yas03.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşu kavgası katliamla bitti 
</HEADLINE>
<TEXT>
Yumruğa mermiyle karşılık verdi 
Komşuların tartakladığı eşini kurtarmak için silahına davranan bekçi, bir genç kızı öldürdü, üç kişiyi yaraladı 
     ABDURRAHMAN CENGİZ, GURBET GÖKÇE Edirne DHA 

     Edirne’de, Sıkça Murat Mahallesi Güllübahçe Sokak’ta oturan Trakya Un Fabrikası güvenlik görevlisi Musa Selvi 51 , önceki akşam dehşet saçtı. 
     İş çıkışı evine geldiği sırada eşi Yeter Selvi’nin komşularınca tartaklandığını gören Selvi, önce kavgayı ayırmaya çalıştı. Selvi, başarılı olamayınca evine koşarak silahını aldı ve etrafa rasgele ateş etmeye başladı. 
     Selvi’nin ruhsatsız 7.65 çapındaki Beretta marka silahından çıkan kurşunlar Seval Şimşek 22 , ağabeyi Gökhan, mahalle bakkalı Mustafa Polat ile Özgür Kırmız’a isabet etti. 
     Ambulansla Trakya Üniversitesi Tıp Fakültesi’ne kaldırılılan yaralılardan Seval Şimşek, müdahalelere rağmen yaşamını yitirdi. 
     Polis olaya tepki gösteren mahalle sakinlerini güçlükle yatıştırırken, kızının öldüğünü öğrenen baba Hüseyin Şimşek, hastane önünde kendisini yerlere atıp gözyaşları döktü. 
     
     Silahıyla yakalandı 
     Olayın ardından kaçan beş çocuk babası Musa Selvi ise, dün olayda kullandığı tabancayla yakalandı. Selvi ilk ifadesinde, "Komşularımızla aramızda geçimsizlik vardı. Akşam da eşimi dövüyorlardı, onları durdurmak istedim. Başaramayınca silahı alıp ateş ettim" dedi. 
     



 YAŞAM 














</TEXT>
</DOC>
