<DOC>
<DOCNO> 145493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sondun49.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell, El Cezire'yi tarafsız olmamakla suçladı 
</HEADLINE>
<TEXT>

     ABD Dışişleri Bakanı Colin Powell, Katar'ın El Cezire televizyonunu, Irak'taki savaş konusunda tarafsız olmamakla suçladı. 
     ABD devlet radyosuna konuşan Powell, El Cezire'nin Irak savaşını taraflı bir bakış açısıyla izleyicilerine aktardığını ve Irak'ın askeri başarılarının abarttığını savundu. 
     Powell, El Cezire'nin, Arap topluluğunun ilgisini çeken haberleri yayımlayan bir tarzı bulunduğunu ve Arapların El Cezire'yi seyrederek, Irak yönetiminin küçük başarılarının büyütüldüğünü gördüklerini ifade etti. Powell, ''El Cezire, Irak yönetimini yenilgiye uğrattıktan sonra, ABD, BM ve diğerlerinin insani ve tıbbi malzeme yardımı sağlamak, yeniden yapılanma için uğraşmak ve Irak halkına en iyi hayatı getirmek için harcayacağı çabaları nasıl sunacak, göreceğiz'' dedi. 
     El Cezire'nin o zaman bu çabaları görerek, Arap dünyasına ileteceğini belirten Powell, ''O zaman Arap dünyasının, barış için, işgalci olarak değil, kurtarıcı olarak geldiğimizi anlayacağını sanıyorum'' diye konuştu. 
     Powell, Irak konusundaki görüş ayrılıkları nedeniyle görevinden ayrılmayı düşünmediğini de söyledi. 
     El Cezire'nin 3 gün önce çatışmalarda öldürülen Amerikan askerlerini görüntülerini yayımlaması Amerikalı yetkililerin tepkisini çekmişti. El Cezire yetkilileri, savaşın başlamasının ardından, kanalın izlenme oranının yüzde 10 arttığını açıkladılar. 
     
     ''SAVAŞ EN KISA SÜREDE SONA ERSİN İSTİYORUZ'' 
     Devlet radyosuna yaptığı açıklamada, El Cezire'yi tarafsız olmamakla suçlanan Powell, bu açıklamasından önce El Cezire'ye verdiği demeçte, ABD'nin tüm Iraklıları temsil eden bir yönetim kurabilmesi için savaşın en kısa sürede sona ermesini istediklerini söyledi. 
     Powell, ''Tüm Iraklıları temsil eden ve Irak'taki kaynakların halkın yararına kullanılmasına izin veren bir iktidar oluşturmaya başlamak için, savaşa en kısa sürede son vermeye kararlıyız'' dedi. 
     Colin Powell, ABD'nin Irak'ta ateşkesi kabul edip etmeyeceği yönündeki bir soruya, ''Ateşkes işe yaramaz, sadece Saddam Hüseyin'e zaman kazandırır'' yanıtını verdi. 
     




</TEXT>
</DOC>
