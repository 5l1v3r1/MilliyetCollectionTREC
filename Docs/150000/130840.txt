<DOC>
<DOCNO> 130840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sontur29.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisten kaçarken köpeğe yakalandılar 
</HEADLINE>
<TEXT>

     İstanbul'dan çaldıkları özel otomobille İzmit'te kaza yapan 3 hırsızdan 2'si yakalandı, polisten kaçmayı başaran diğer zanlıyı da kovalamaca sırasında peşine düşen köpek ısırdı. 
     İstanbul'da dün Sabahattin Şafak'a ait 34 UN 4975 plakalı otomobili çalıp kaçan hırsızlar, yakalanmamak için daha önce çaldıkları başka bir taşıta ait 34 VG 5651 numaralı plakayı takarak İzmit'e geldiler. 
     Yahya Kaptan Semti'nde gezerken dikkatsiz davranan hırsızlar, kavşaktaki kırmızı ışıkta bekleyen Şener Bilgin'in kullandığı Üstün Erçelik firmasına ait 67 TF 399 plakalı yolcu otobüsüne arkadan çarptılar. Olay üzerine otobüsten inen sürücü Şener Bilgin, otomobilin hızla uzaklaşması üzerine durumu polise bildirdi. 
     Polisin D-100 Karayolu'nda önlem alacağını anlayan hırsızlar şehir merkezine girerek izlerini kaybettirmeye çalıştı. Hırsızlar, Karabaş Mahallesi'nde trafik ekipleri tarafından farkedilince otomobilden inip yaya olarak kaçmaya başladılar. Zanlılardan V.K. ile M.T. kısa süren kovalamacadan sonra polis tarafından yakalandı. 
     Kaçmayı başaran ve kimliği henüz belirlenemeyen diğer zanlıyı ise kovalamaca sırasında peşine düşen bir köpeğin ısırdığı belirlendi. Polisler, görgü tanıklarının bildirdiği bu ayrıntı üzerine, zanlının mutlaka sağlık kuruluşlarına gideceği düşüncesiyle hastanelerde önlem aldı. 
     Gözaltına alınan V.K. ve M.T.'nin sorgulaması sürüyor. 
     
</TEXT>
</DOC>
