<DOC>
<DOCNO> 135115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/ekonomi/eko02.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sipariş vermekten korkuyorlar 
</HEADLINE>
<TEXT>

CPD Düsseldorf Fuarı’na gelen yabancı büyük alıcılar, Türk hazırgiyim firmalarına, Sizin bölgenizde savaş olasılığı var, sipariş veremeyiz, teslim etmeniz zor’ dediler 
     ŞULE YÜCEBIYIK Düsseldorf 

     Dünyanın en büyük hazırgiyim fuarı CPD Düsseldorf, bu yıl bir Türkiye çıkarmasına sahne oldu. Fuara, İstanbul Tekstil ve Hazırgiyim İhracatçıları Birliği İHKİB bünyesinde 92 firma ve beş binin üzerinde işadamıyla geçmiş yıllara oranla rekor bir katılım gerçekleşti. 
     Bununla birlikte, tekstil ihracatçıları, olası Irak savaşı nedeniyle yeni ihracat bağlantıları yapmakta zorlandılar. İhracatçılar özellikle yeni müşterilerin savaş nedeniyle sipariş verme konusunda tereddüt ettiklerini belirttiler. 
     
     Risk almıyorlar’ 
     İHKİB Başkanı Nuri Artok, olası Irak savaşının Avrupalı firmaların satın alma kararlarını olumsuz etkilediğini söyledi. Avrupa’nın genel bir talep kısma eğilimi içinde olduğunu belirten Artok, "Türkiye’nin sıcak bölgede olması, büyük satın alma gruplarını bir kez daha düşünmeye itiyor. Alıcılar, siparişlerini ya erteliyor ya da azaltıyor. Çünkü, artık stoksuz çalışıyorlar ve verdikleri siparişlerin zamanında gelmemesi onlar için çok büyük bir risk. Sipariş ettikleri malı vitrinlerinde gecikmeden bulmaları lazım. Büyük firmalar, bizim gibi savaş bölgelerine seyahat yasağı bile koyuyor" dedi. 
     Eski müşterilerin böyle bir endişe duymadığını da belirten Artok, "Türkiye’de savaş, deprem, terör yaşandı ama siparişler hiç geciktirilmedi. Bunu bilen müşteriler, tereddüt etmiyorlar. Ama bizi iyi tanımayanlarla sorun yaşıyoruz" diye konuştu. Artok, tekstil ve hazırgiyimde 2003 yılı hedefinin ise 11 milyar dolar olduğunu vurguladı. 
     
Fuarda başkanlık lobisi      Türk reyonlarında başlıca gündem, İHKİB’in 18 Mart’taki başkanlık seçimleriydi. İki aday, Nuri Artok ve Süleyman Orakçıoğlu, ayrı davetler verdiler ve lobi yaptılar. Türk tekstilinin markalaşması konusunda görüş ayrılıkları olan iki adayın en hararetli tartışması ise Türk standlarının dekorasyonu konusunda oldu. Başkan Atok’un hazırlattığı, barkod konseptindeki standard dekorasyona, Orakçıoğlu tepki gösterdi. Artok, "Bu dekoru, ortak bir Türkiye ve kalite imajı yarattığı için seçtik" dedi. Başkan Yardımcısı Süleyman Orakçıoğlu ise, "Bu dekor her firmayı aynı kalıba mahkum kıldı. Göreve geldiğimizde ilk işimiz standart dekorasyon zorunluluğunu kaldırmak olacak" dedi. 
     
Türk modacılardan gövde gösterisi      Türk modacılar, fuarda adeta gövde gösterisi yaptı. Tasarımlarını sergileyen yedi tasarımcıdan dördü Türk’tü. Arzu Kaprol, Özlem Süer ve Hatice Gökçe ile CPD’nin özel davetlisi olan Ümit Ünal fuarın en ses getiren defilelerini gerçekleştirdiler. Modacılar, her defilenin ardından dünya basınıyla röportajlar yaptılar. 
     İHKİB Başkanı Nuri Artok, "Yetkililer, Türk tasarımcıların fuara renk kattığını belirterek bizden özellikle defile organize etmemizi istiyorlar. Bu Türkiye’nin imajına ve markalaşma çabasına büyük bir katkı" dedi. 
     



 EKONOMİ 





















</TEXT>
</DOC>
