<DOC>
<DOCNO> 112000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sondun17.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya. şiddet sonucu ölüm oranında dünyada ilk sırada 
</HEADLINE>
<TEXT>

     Rusya'nın, ''şiddet sonucu ölüm'' oranında, dünyada ilk sıralarda yer aldığı, yüzde 40'ı parasal nedenlerle işlenen cinayetler olmak üzere, ülkede her yıl 100 bin kişinin öldürüldüğü bildirildi. 
     Dünya Sağlık Örgütü'nün WHO , çeşitli ülkelere ait cinayet ve intihar oranlarının yer aldığı 400 sayfalık raporuna göre, Rusya'da 1998 yılında öldürülenlerin oranı 100 bin kişide 21,6 kişi oldu. Bu oran Fransa'nın , Almanya'nın 27 ve ABD'nin 3 katı. The Moscow Times gazetesine göre, Rusya İçişleri Bakanlığı rakamları, cinayete kurban gidenlerin oranının 2001 yılında 100 binde 24,2'ye, yani 34 binin üzerine çıktığını gösteriyor. 
     Duma Güvenlik Komitesi Başkanı Aleksandır Gurov'a göre ise WHO'nun rakamları yalnızca olay yerinde ölenleri içerdiği için aslında gerçeğin de çok altında. Gerçek rakam ise 100 binin üzerinde. Gurov'a göre, WHO'nun raporunda geçen rakam dışında ayrıca yılda 40 bin kişi, saldırı sonucu yaralanmasından bir süre sonra ölüyor. Ayrıca 19 bin kişilik bir grup daha var ve bunlar da ''ölüm nedeni bilinmeyenler.'' Gurov, bu grubun yüzde 70'inin aslında cinayet kurbanları olduğunu belirtti. Gurov'a göre, tüm bunların dışında bir de kaybolanlar var ve bunların büyük bölümü de kaçırılarak öldürülüyor ve cesetleri bulunamıyor. 
     Gurov, bu nedenle Rusya'da cinayete kurban gidenlerin sayısının yılda 100 binin üzerinde olduğunu belirtti. 
     Bu rakamlar da, WHO'nun rakamlarının en az üç katı olduğu için, Rusya'nın aslında adam öldürmede dünya birincisi olduğunu gösteriyor. Gurov'a göre, bu cinayetlerin yüzde 40'ını da parasal nedenlerle işlenenler oluşturuyor. Bu cinayetlerde en çok kullanılan araçlar ise ateşli silah, bıçak ve şişe. 
     WHO'nun rakamlarına göre Rusya, intihar oranında da Litvanya'nın ardından dünya ikincisi. 
     





</TEXT>
</DOC>
