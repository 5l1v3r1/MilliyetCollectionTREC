<DOC>
<DOCNO> 144358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sontur27.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan SP'ye katıldı ve AK Parti'ye veryansın etti... 
</HEADLINE>
<TEXT>

     Kapatılan Refah Partisi'nin genel başkanı, eski başbakanlardan Necmettin Erbakan SP'ye katıldı. 
     Erbakan, Ak Parti hükümetini eleştirerek,''Nasıl yapacağını bilmezsen, o sandalyede niye oturursun orası nasıl yapacağını araştırma yeri değil, İnançla gelip yapma yeri'' dedi. 
     Ankara İl Başkanlığı'nda düzenlenen törenle siyasi yasakları sona eren, kapatılan RP'nin genel başkanı, eski başbakanlardan Necmettin Erbakan ile eski bakanlardan Şevket Kazan ve Ahmet Tekdal SP'ye katıldılar. 
     Kutan, katılım töreninde yaptığı konuşmada Erbakan ve arkadaşlarının partilerine büyük güç katacaklarını söyledi. 
     Refah Partisi'nin kapatılma kararının, hem kamu vicdanını rahatsız ettiğini hem de evrensel hukuk standartlarına aykırı olduğunu savunan Kutan, Erbakan'ın siyaset yasağının Türkiye'nin çevresinde önemli olayların yaşandığı bir dönemde kalktığını ifade etti. Kutan, şunları söyledi 
     ''Bu gelişmeleri muhterem Erbakan, uzun yıllar öncesinden haber vermekte, gerekli tavsiye ve ikazlarda bulunmaktaydı. 
     Maalesef bazı menfaat grupları, bazı kazib şöhretler uydurma şöhretler ve bazı gafiller Sayın Erbakan'ı hayalcilikle itham etmekteydiler. Şimdi herkes hayretle görmektedir ki o söylenenler dünyada ve Türkiye'de bir bir gerçekleşmiştir.'' 
     
     ''SU DEĞİL, SERAPMIŞ'' 
     Necmettin Erbakan da konuşmasında hep söyledikleri gibi Milli Görüş'e gönül bağı ile bağlı olmanın yetmeyeceğini söyledi. Nikahta keramet bulunduğunu belirten Erbakan, ''Ben bu davanın askeriyim diyebilmek'' için partiye üye olunması gerektiğini kaydetti. 
     SP'nin, hakkı, kaba kuvvete üstün tutan bir parti olduğunu savunan Erbakan, ''Saadet istiyorsak, hepimiz bu kapıya sarılmak zorundayız. SP, milletin özünü temsil ediyor. Bu milletin evladı olup da SP'li olmamak mümkün değildir. Bu milletin evlatları iki kısımdır, SP'li olduğunu itiraf edenler, itiraf etmek için sırasını bekleyenler...'' dedi. 
     ''Milli Görüşü bu milletin asli ve kendisi olduğu gibi demokratik yoldan önlemenin mümkün olmadığını'' söyleyen Erbakan, ''Bu nedenle bir takım yan yollara başvurarak dış güçlerin etkisiyle engellenmek istendi. Ancak kudret, kuvvet sahibi Cenabı Allah'tır.'' diye konuştu. 
     Başbakanlığını yaptığı 54. Hükümet döneminde zam yapmadan, vergi koymadan ve dış borç almadan ekonomiyi kısa sürede düze çıkardıklarını anlatan Erbakan, kendilerinden sonra gelen hükümetlerin ülkeyi yangın yerine çevirdiğini öne sürdü. Erbakan, Ak Parti hükümetinin 4 aydır iktidarda olduğunu anımsatarak, ''Millet bu AKP, Biz de Milli görüşçüyüz dediği için, bunlar da 54. Hükümette bakandılar, bu işe çare bulurlar zannettiği için oy verdi. Ama şimdi 4 ay sonra bir baktı ki, gördüğü su değil serapmış, ortalık sadece çölden ibaretmiş'' diye konuştu. 
     
     ''DERSTEN KAÇTILAR'' 
     Türkiye'nin sorunlarının çözülmesi için 100 milyar dolar ilave kaynağa ihtiyacı bulunduğunu anlatan Erbakan, şunları söyledi 
     ''Efendim, Nasıl yapacağız , nasıl yapacağını bilmezsen, o sandalyede niye oturursun . Orası nasıl yapacağını, araştırma yeri değil. İnançla gelip yapma yeri, 54. Hükümet gibi. Siz, 54. Hükümet'te bunlar yapılırken, Biz de bakandık, biz de içindeydik zannediyorsunuz ama, siz, 54. Hükümet döneminin arkasından, öğretmenin dersinden kaçıp, arka bahçede top oynayan çocuklara benzediniz. Onun için bunları layıkıyla öğrenemediniz. Bak 4 ay geçti...16 katrilyon vergiden başka bir şey yok. 
     
     ''KÖKLERİ FİRAVUN'' 
     Dış gelişmelere de değinen Erbakan, Batılı zihniyetin insanlığa saadet getiremediğini belirtti. Erbakan, barış ve adaletin Batılılar'a bırakılamayacağını ifade ederek, ''Kökleri eski Roma'ya, Yunan'a dayanıyor. Onların da kökleri firavunlara dayanıyor. Kuvveti üstün sayıyorlar. Bu zihniyetle adalet, hak tesis edilemez, barış tesis edilemez. Bu görev Türkiye'ye düşmektedir'' dedi. 
     Erbakan bu konuda D-8'i oluşturan ülkeleri Rusya, Brezilya, Çin ve Hindistan ile takviye ederek 5 milyar insanı adil bir dünya için bilinçlendirme fırsatı olduğunu, bunun da ancak SP'nin yapabileceğini söyledi. Erbakan, şöyle devam etti 
     ''AKP'deki arkadaşlarımızın halini görüyorsunuz, ekonomide olduğu gibi dış politika meselesinde de sadece hata yapmakla kalmıyor, ne yapacağını da bilemiyor. Her gün bir şaşkınlık içindeler. AB dediler yüzlerine gözlerine bulaştırdılar, Kıbrıs meselesi, Irak meselesi dediler, mahvettiler. Şimdi ne yapacaklarını bilemeyen, çözüm bulamayan bir noktadalar.'' Şevket Kazan, Ahmet Tekdal ve Süleyman Arif Emre'nin konuşmalarından sonra Necmettin Erbakan ve arkadaşlarının SP'ye üyelik kaydı yapıldı. 
     Genel Başkan Kutan, Erbakan ve arkadaşlarının Çankaya İlçe örgütüne üyelik kayıtlarını imzaladı ve SP rozeti taktı. 
     





</TEXT>
</DOC>
