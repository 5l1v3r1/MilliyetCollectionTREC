<DOC>
<DOCNO> 117659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sontur21.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller suskunluğunu bozmaya hazırlanıyor... 
</HEADLINE>
<TEXT>

     DYP'nin baraj altında kalmasının ardından İstanbul Yeniköy'de bulunan yalısına kapanan DYP Genel Başkanı Tansu Çiller'in yarın seçime ilişkin bir basın toplantısı yapması bekleniyor. 
     Seçim yenilgisini izleyen günlerde DYP Basın Müşavirliği aracılığıyla yaptığı yazılı açıklamalarla "Büyük Kongre'de aday olmayacağım" diyen Çiller, Yüksek Seçim Kurulu'nun resmi seçim sonuçlarını açıklamasının ardından açıklamada bulunacağını duyurmuştu. 
     Çiller'in yarın seçimlere ilişkin bir değerlendirme yapmayı düşündüğü, saati kesinleşmeyen toplantı yerinin ise İstanbul olabileceği DYP'li kaynaklar tarafından dile getirildi. Çiller'le görüşen DYP'li bir GİK üyesi de "Sayın Çiller seçim sonuçlarını deprem olarak nitelendirdi. Böyle bir sonucu beklemiyordu morali çok bozuktu, gördüğüm kadarıyla morali düzelmeye başlamış. Cuma günü basının karşısına çıkacağını söyledi" diye konuştu. 
     En son oy verdiği pazar günü kamuoyunun karşısına çıkan Çiller, böylece 120 saat sonra yalısından dışarı çıkmış olacak. Çiller, 18 Nisan 1999'da yapılan seçim yenilgisinin ardından da uzun süre yalısından dışarı adım atmamıştı. 
     ÇİLLER'SİZ ZİRVE Öte yandan DYP Lideri Çiller, yalısına çağırarak görüştüğü Teşkilat Başkanı Mehmet Ali Yavuz'a Genel İdare Kurulu'nu toplayarak kongre kararını alacağını söylemiş olmasına karşın henüz toplantı tarihi ile ilgili bir gelişme olmadı. 
     Bu arada Çiller'in kurmayları da yarın Çiller'siz yarın biraraya gelerek seçim sonuçlarını masaya yatırması bekleniyor. 
     Toplantıya ilişkin girişimin seçim gecesi ve sonrasında yaptığı açıklamalarla Çiller'e karşı bayrak açan Genel Başkan Yardımcısı İsmet Attila'dan geldiği öne sürüldü. 
     





</TEXT>
</DOC>
