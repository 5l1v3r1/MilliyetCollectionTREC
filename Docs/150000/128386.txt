<DOC>
<DOCNO> 128386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sontur27.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK Başkanı "Siirt'te seçim Nisan yada Mayıs'ta uygun..." 
</HEADLINE>
<TEXT>

     Seçim Kurulu YSK Başkanı Tufan Algan, hava koşulları nedeniyle Siirt'te 9 Şubat'ta yapılacak seçimlerin sağlıklı sonuç vermeyeceğini, katılımın da az olacağını ifade ederek, ''Şubat'ta seçim olmaz, çok zorlanırız. Mart ya da nisan daha uygun'' dedi. 
     Bu doğrultuda, Milletvekili Seçimi Kanunu'nun 39. maddesinin 3. fıkrasında yapılacak bir değişikliğe sıcak bakacaklarını belirten Algan, söz konusu fıkrada 60 günlük sürenin 90 güne çıkarılması yönünde yapılacak bir değişikliğin, Siirt seçim takvimini etkileyeceğini söyledi. 
     YSK Başkanı Algan, makamında, A.A. muhabirinin sorularını yanıtladı. 
     ''Anayasa'nın milletvekili seçilme yeterliliğini düzenleyen 76. maddesinde yapılan değişiklik, Türk Ceza Kanunu'nun 312. maddesinden mahkum olanların milletvekili olmaları önündeki engeli kaldırır mı '' sorusuna Algan, bu değişikliğin ''ideolojik ve anarşik'' eylemlerden mahkum olanların ''kısmi'' olarak önünü açtığını belirtti. 
     Milletvekili Seçimi Kanunu'nun 11. maddesinde yer alan ''taksirli suçlar hariç, toplam bir yıl veya daha fazla hapis veya süresi ne olursa olsun ağır hapis cezasına hüküm giymiş olanlar, affa uğramış olsalar bile milletvekili seçilemezler'' hükmüne dikkati çeken Algan, ''Değişiklik, ideolojik veya anarşik suçlardan 1 yıl veya daha fazla ceza alanların önünü açmaz'' dedi. 
     Algan, kişilerin milletvekili adaylığına esas teşkil edecek ceza miktarının, hakimin takdir yetkisini kullandıktan sonra ceza indirimi veya yükseltimi belirlenen ceza olacağını söyledi. 
     Anayasa'nın 78. maddesinde yapılan değişikliğin ara seçimle ilgili bir düzenleme getirdiğini ifade eden Algan, ''Burada 60 günlük sürenin 90 güne çıkarılması Siirt seçim takvimine uygulanmaz, takvimi etkilemez'' diye konuştu. 
     
     MİLLETVEKİLİ SEÇİMİ KANUNU DEĞİŞİRSE... 
     Tufan Algan, bir soru üzerine, Hakkari Bağımsız Milletvekili Mustafa Zeydan'ın, Milletvekili Seçimi Kanunu'nun 39. maddesinin 3. fıkrasında değişiklik yapılması amacıyla yasa teklifi hazırladığını hatırlatarak, şöyle konuştu 
     ''Maddenin ikinci fıkrası, bir seçim çevresinde yapılan seçimin, seçim işleri sebebiyle iptaline karar verildiği takdirde o seçim çevresinde yeniden seçim yapılacağını ve bu hususun ilan edileceğini hükme bağlıyor. 3. fıkrası da bu ilandan sonra gelen 60. günü takip eden ilk pazar gününün oy verme günü olduğunu belirtiyor. Bu teklif gerçekleşirse, Siirt seçimlerindeki 60 günlük süre 90 güne çıkarılır.'' Zeydan, hazırladığı yasa teklifinde, Siirt seçiminin yapılacağı tarih olan 9 Şubat'ın Doğu ve Güneydoğu Anadolu bölgelerinde en soğuk aya geldiğini belirterek, seçimin sağlıklı yapılabilmesi için 60 günlük sürenin 90 güne çıkarılmasını istemişti. 
     
     ''SEÇİM İÇİN MART YA DA NİSAN DAHA UYGUN'' 
     ''Hava koşulları Siirt'te yapılacak seçimleri nasıl etkiler '' sorusunu yanıtlarken de Algan, Siirt'te hava şartlarıyla mücadele etmenin zor olduğunu söyledi. Hava koşulları nedeniyle şubat ayında yapılacak bir seçimin sağlıklı olamayacağını ifade eden Algan, ''Şubatta seçim olmaz, çok zorlanırız. Ama devletin işleri gerçekleşmek zorunda. Seçim için mart sonu veya nisan daha uygun olur'' dedi. 
     Şubat ayında yapılacak seçime, hava koşulları nedeniyle katılımın az olacağını ifade eden Algan, yasal değişiklik yapılmaz ve seçim 9 Şubat'ta yapılacak olursa, seçimin sağlıklı ve katılımın fazla olması için güvenlik güçlerinin yardımıyla gerekli işlemlerin yerine getirilmesine çalışılacağını söyledi. 
     Algan, bu doğrultuda, Milletvekili Seçimi Kanunu'nun 39. maddesinde yapılacak bir değişikliğe sıcak bakacaklarını belirtti. 
     





</TEXT>
</DOC>
