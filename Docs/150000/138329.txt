<DOC>
<DOCNO> 138329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/guncel/gun01.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Demir At, Akdeniz’de tezkereyi bekliyor... 
</HEADLINE>
<TEXT>

Tezkere çıktı’ haberini alır almaz İskenderun’a ayak basacak olan ABD’nin 4. Piyade Tümeni’ni taşıyan 30 gemi Kıbrıs açıklarında... 
     BARKIN ŞIK Ankara 

     Demir At diye bilinen 4. Piyade Tümeni, Meclis’ten yabancı asker konuşlandırmaya ilişkin izin çıkar çıkmaz Kuzey Irak’a sevkıyatını bir haftada tamamlayacak. Kıbrıs adasının doğusunda bekleyen 4 gemi, piyade tümeninin tanklarını taşıyor. Karpaz açıklarındaki gemiler, yeni nesil M1A Abrams tanklarıyla yüklü. İskenderun Limanı’nın 7 mil açığında ise kapak atmayı bekleyen bir Ro - Ro gemisi bulunuyor. Gemide, üslerin modernizasyonu için kullanılacak malzemeler yer alıyor. 
     
     HELİKOPTER YÜKLÜ 
     3 piyade tugayı, bir hava indirme tugayı ve bir istihkam tugayından oluşan 37 bin kişilik tümeni toplam 30 gemi taşıyor. Süveyş Kanalı ile İskenderun Limanı arasındaki koordinatlara dağılmış olarak bekleyen gemilerde, Apaçi ve Komançi helikopterleri ile zırhlı muharebe araçları da bulunuyor. 
     4. Tümen’in, İskenderun Limanı’na ayak basmasının ardından Nusaybin’e demiryolu aracılığı ile sevkiyatını bir haftada tamamlaması planlanıyor. Limanın çevre emniyetini geçtiğimiz günlerde alarak, hangar ve depolar kiralayan ABD askerleri, gemileri boşaltma işlemlerini kendileri gerçekleştirecek. 
     
     MUSUL’A GİRECEKLER 
     Türkiye üzerinden Kuzey Irak’a geçecek olan 4. Tümen, TSK tarafından açılan koridor üzerinden Musul ve Kerkük’e girerek, operasyon boyunca bölgedeki denetimi sağlayacak. Kuzey Cephesi Komuta Merkezi Diyarbakır ve Ana Komuta Merkezi Katar’dan talimatlar alacak olan tümen, direktifler doğrultusunda Bağdat’a yönelik kıskaç harekatında etkin rol üstlenecek. 
     



 GÜNCEL 


















</TEXT>
</DOC>
