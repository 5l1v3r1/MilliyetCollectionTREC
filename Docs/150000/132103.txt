<DOC>
<DOCNO> 132103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/siyaset/siy04.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirve arapsaçına döndü 
</HEADLINE>
<TEXT>

Arap ülkelerinin liderleri, Irak krizine barışçı çözüm amacıyla İstanbul’da düzenlenmesi planlanan "Ortadoğu Zirvesi"ne gelmekten vazgeçti... 
     UTKU ÇAKIRÖZER Ankara 

     Başbakan Abdullah Gül ve Dışişleri Bakanı Yaşar Yakış’ın Ortadoğu’nun liderlerini Türkiye’ye getirme hayali suya düştü. Ankara’nın davetini olumlu karşılayan Ürdün, Mısır, Suriye, Suudi Arabistan ve İran, zirveye lider düzeyinde katılmaya yanaşmadı. Dün, toplantının liderler yerine dışişleri bakanları seviyesinde yapılması ön plana çıkarken, bu kez Suriye ev sahipliğine soyundu. Yakış ve dışişleri bürokratları, bütün gün 5 ülkenin dışişleri bakanını İstanbul’a getirebilecek programı sağlayabilmek için Arap başkentleriyle telefon trafiği kurdu. İlgili başkentlerdeki Türk büyükeçileri de zamanlarını bulundukları ülkenin dışişleri bakanlıklarında geçirmelerine rağmen, toplantının nerede ve ne seviyede yapılacağı konusunda mutabakat sağlanamadı. 
     
     HERKES LİDERLİK PEŞİNDE 
     Ankara’daki diplomatik gözlemciler, davet edilen ülkelerin her birinin "Ortadoğu’nun ağabeyliği" iddiasının bulunduğuna işaret ederek, "Böyle bir girişimin kredibilitesini Türkiye’ye kaptırmak istemezler. Durum yarın da bugün netleşmezse, dışişleri bakanları toplantısı dahi suya düşebilir" dedi. 
     
     ORTAK METİN KORKUTUYOR 
     Bu arada deklarasyon metnine ilişkin tartışma da endişe yaratıyor. Arapların, metne "ABD’ye bölge politikalarını yeniden gözden geçirme çağrısı yapılması" ve "İsrail’in kınanması" yönündeki taleplerini sokabileceği, bunun da Türkiye’nin bu iki ülkeyle ilişkilerini gerginleştirmesinden korkuluyor. 
     



 SİYASET 















</TEXT>
</DOC>
