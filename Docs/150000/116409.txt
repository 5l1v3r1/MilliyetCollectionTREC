<DOC>
<DOCNO> 116409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sonspo14.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Emre İnterli taraftarların gönlünü fethetti... 
</HEADLINE>
<TEXT>

     FC İnter takımında yıldızı parlayan Emre Belözoğlu, La Gazzetta dello Sport gazetesine verdiği demeçte, İtalyanlara, ''90 dakika oynarsam ne yapıyorum gördünüz değil mi'' diye seslendi. 
     Gazetede bugün yayınlanan demecinde Türk futbolcu, ''Artık durmak istemiyorum. Pazar günü, haftaya çarşamba, bir dahaki pazar, daha sonra Ajax ile... hep oynamak istiyorum. Cuper, kim formdaysa, kim sahada daha iyi mücadele veriyorsa onu seçiyor. 1 yıl sonra benim zamanımın geldiğine inanıyorum'' dedi. 
     Galatasaray seyircisinden sonra aynı sevgiyi İnter'de bulmayı gerçekte beklemediğini ifade eden Emre, Rosenborg maçında İnterli taraftarların kendisini alkışlamasının tüylerini diken diken yaptığını, artık İnterlilerin de ne kadar sıcak kanlı olduklarını keşfettiğini dile getirdi. 
     Çok rahat bir dille soruları yanıtladığı gözlenen 22 yaşındaki Türk futbolcu, Teknik Direktör Cuper ile ilgili soruya, şu yanıtı verdi 
     ''O, nerede isterse orada oynuyorum. Sağ kanat mı, çok iyi. Sol mu, Harika. Orta sahanın ortası mı, hepsinden iyi. Ben futbolu hep kolektif bir oyun olarak algıladım. Ben sanki 40 maça çıkmak zorundaymışım gibi hazırlanıyorum, ama eğer dışarıda kalırsam asla problem değil. İnter gibi büyük bir kulüpteyseniz diğer şampiyonlarla birlikte yarışa girmek çok zor. Benim İtalya'da tanıdığım felsefe bu.'' Emre, geçen sezon İnter'de 90 dakika forma giymediği, ancak bu sezon 90 dakika sahada kaldığını anımsatarak, ''Eğer oyunun bir bölümünde oynarsanız tüm kalitenizi ortaya koymayı başarmak çok zor. Teknik direktörün beni oyunda tutması benim için büyük motivasyon oldu. Şu anda kendimi çok formda hissediyorum. Zihinsel olarak da kendimi çok iyi doldurdum'' açıklamasında bulundu. 
     Öte yandan Emre ile röportajı yapan İtalyan gazeteci, yazısında Türk futbolcuya övgüler yağdırdı. ''Yay gibi bükülmüş bacakları, güzel kafası, yara izli burnu ile ufacık. Her zaman onu daha fazla sevmeye başlıyorum'' şeklinde ifadeler kullanan gazeteci, ''sürati, ince pasları, akıllığı ile Emre'nin San Siro'daki İnterli taraftarların gönlünü fethettiğini'' yazdı. 
     





</TEXT>
</DOC>
