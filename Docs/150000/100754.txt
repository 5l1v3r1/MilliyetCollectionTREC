<DOC>
<DOCNO> 100754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/soneko16.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomi bürokrasisinden seçime rağbet yok 
</HEADLINE>
<TEXT>

     Erken genel seçimlerde aday olacak kamu personelinin görevlerinden ayrılmaları için süre bu akşam saat 17 00'de doluyor. Şu ana kadar ekonomi bürokrasisinin politikaya ilgisi düşük görünüyor. 
     Reurters'ın yetkililerden edindiği bilgilere göre halen Hazine tepe yönetiminden, seçim için bir istifa beklenmiyor. Ancak yetkililer, yine de son birkaç saatteki bazı temaslarla bu durumun çok düşük bir olasılık da olsa değişebileceğini belirtiyorlar. 
     Merkez Bankası'nda da herhangi bir istifa beklenmiyor. Banka kaynakları bir-iki orta düzey yöneticinin seçimlere katılabileceğini, ancak bu sınırlı ilginin ötesinde bir ilgi beklenmediklerini söylüyorlar. 
     Maliye Bakanlığı'nda ise bugün birkaç istifanın gelebileceği öğrenildi. 
     Öte yandan Gümrük Müsteşarı Nevzat Saygılıoğlu'nun adı da istifa edebilecekler arasında geçiyor, ancak henüz bu yönde bir açıklama yapılmış değil. Saygılıoğlu, bir önceki seçimlerde görevinden ayrılıp ANAP Erzurum Milletvekili Adayı olmuş, ancak seçilememişti. 
     BDDK'da ise Kurul üyesi Kemal Çevik, MHP'den aday olabilmek için dün istifasını açıklamıştı. Çevik, daha önce de DYP'den Belediye Başkan Adayı olarak seçimlere girmiş, ancak kaybetmişti. BDDK üst yönetiminden de istifa beklenmiyor. 
     Özelleştirme İdaresi'nde de durum diğer kurumlardan farklı değil. Kaynaklar, istifaların bir kaç orta düzey yönetici ile sınırlı kalacağı görüşünde birleşiyorlar. 
     Enerji Bakanlığı'nda da Müsteşar Yardımcıları Temel Eryılmaz ve Talat Ertürk'ün siyasete girmek için görevlerinden ayrılabilecekleri konuşuluyor. 
     Sonuç olarak, 1995 seçimlerinin tam aksine, ekonomi bürokrasisinin tepe yöneticilerinin görevlerinden ayrılmaları beklenmiyor. 1995 seçimlerinde, Merkez Bankası, Hazine ve Özelleştirme İdaresi gibi önemli kuruluşların tepe yöneticileri görevlerinden istifa ederek, DYP'den aday olmuşlardı. 
     





</TEXT>
</DOC>
