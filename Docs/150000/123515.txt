<DOC>
<DOCNO> 123515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sondun17.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "Bush, üsler için Erdoğan ile görüşecek" 
</HEADLINE>
<TEXT>

     New York Times gazetesi, ABD Başkanı George Bush'un Beyaz Saray'a davet ettiği AK Parti lideri Recep Tayyip Erdoğan ile üsler konusunu konuşacağını yazdı. 
     Haberi, ''Başkan Bush Türk Lideriyle Üslerin Kullanılması Konusunda Bir Araya Geliyor'' başlığıyla veren New York Times, ''Erdoğan'ın ileri düşünceli, ılımlı ve ülkesini AB'ye sokmak isteyen bir lider olduğunu'' belirtti. 
     Haberde, şu görüşlere yer verildi 
     ''Asıl sorun, Washington'da yapılacak toplantıda tarafların Amerikan askeri harekatı konusunda görüş birliğine varıp varamayacakları. Olası bir operasyon sırasında Pentagon, Türkiye'deki hava üslerini kullanmayı umuyor. Fakat buna ek olarak kuzey Irak'a yönelik saldırılar için Türk topraklarını kullanabilmeyi istiyor. 
     ABD'nin kaygısı, kuzey Irak'ta yaşayan Kürtlerin, harekat başlayınca Saddam kuvvetlerinin saldırısından korunması doğrultusunda. ABD bunun sadece hava kuvvetiyle mümkün olamayacağını düşünüyor.'' Gazete, ''Bush yönetiminin, Türkiye'nin AB üyeliğini desteklemenin yanı sıra 5 milyar dolarlık bir yardım paketi önermeyi düşündüğünü ve bunun Irak operasyonuna Türkiye'nin destek vermesini sağlayacağı görüşünde olduğunu'' kaydetti. 
     New York Times, ''Türkiye'nin topraklarını ABD kara kuvvetlerine açmak istememesinin gerisinde, gerektiğinde kuzey Irak'a kendi birliklerini göndermeyi planlayan Türk Silahlı Kuvvetleri'nin bulunduğu'' iddiasını da ortaya attı. 
     Gazeteye açıklamada bulunan Brookings Enstitüsü üyesi ve eski CIA askeri analizcisi Kenneth Pollack, ''Türkler, Amerikalılar karışmadan kuzey Irak'a müdahale etme imkanını ellerinde tutmak istiyor. Bu yüzden ABD kuvvetleri kuzey Irak'a girmeli, çünkü orada bir barış gücü rolü oynayabilir'' dedi. 
     Haberde, ''Başkan Bush'un henüz milletvekili bile olmayan Erdoğan'ı Beyaz Saray'a davet ederek, onun başbakan olma arzusuna destek verdiği ve Türkiye'deki pozisyonunu güçlendirdiği'' ifade edildi. 
     Bush yönetimi yetkilileri, gazeteye yaptıkları açıklamalarda, ''Erdoğan'ın ciddi bir değişim geçirdiğini ve bugün ılımlı bir politikacı haline dönüştüğünü'' söylediler. Yetkililer, ''Erdoğan, Libya, Irak ya da Suriye'nin izinde mi Hayır. İlk ziyaretlerini hep Avrupa başkentlerine yaptı. Ayrıca stratejik tercihini yapmış görünüyor. Geçmişi kazımaktansa ileriye bakıyor'' dediler. 
     Yetkililer, Erdoğan'ın Washington gündeminde, Kıbrıs ve AB üyeliğinin yanı sıra Irak'ın bulunduğunu belirttiler ve ''Pentagon'un, bu ziyaret sonrasında ABD kuvvetlerinin Türkiye'de konuşlandırılmasının kolaylaşacağına inandığını'' ifade ettiler. 
     





</TEXT>
</DOC>
