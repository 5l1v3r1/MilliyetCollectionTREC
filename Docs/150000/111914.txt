<DOC>
<DOCNO> 111914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/ekonomi/eko04.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB’dan seçmen kılavuzu 
</HEADLINE>
<TEXT>

Siyasi partilerin aşırı vaatlerde bulunduğunu belirten Hisarcıklıoğlu, Kılavuz hazırlayıp seçmeni uyaracağız’ dedi 
     RECAİ AKSU Köln 

     Euro Chamber Genel Kurulu için Brüksel’e geçmeden önce geldiği Köln’de bir basın toplantısı düzenleyen Türkiye Odalar ve Borsalar Birliği TOBB Başkanı Rifat Hisarcıklıoğlu, "Partiler kaynak göstermeden aşırı vaatlerde bulunuyorlar. Bu sınırsız vaatlere karşı halkı uyaracak bir çalışma içindeyiz" dedi. 
     Ayakları yere basmayan vaatleri tek tek saptayarak bir seçmen kılavuzu hazırlayacaklarını belirten Hisarcıklıoğlu, "Hangi partinin gerçekçi ve çözüm üreten olduğu görülecek" dedi. 
     Hisarcıklıoğlu, ayrıca önceki gün İstanbul’da ikincisi düzenlenen ve 200’ü aşkın sivil toplum kuruluşunun katıldığını AB zirvesini kasımda Brüksel’de yapacaklarını söyledi. Hisarcıklıoğlu, "Bu kez iş konseyleri de katılacak. Daha geniş bir toplantı olacak" diye konuştu. 
     Almanya’da bir Türk ticaret ve sanayi odası kuracaklarını da kaydeden Hisarcıklıoğlu, burada 50 bin Türk girişimci bulunduğunu hatırlattı. Hisarcıklıoğlu, aralıkta kurulacak odaya Almanlar’ın da üye olacağını söyledi. 
     



 EKONOMİ 

















</TEXT>
</DOC>
