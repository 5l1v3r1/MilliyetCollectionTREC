<DOC>
<DOCNO> 127089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sontur09.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Hazine Müsteşarı, pazarlık için geliyor... 
</HEADLINE>
<TEXT>

     ABD Hazine Bakanlığı Müsteşarı John Taylor ve ABD Dışişleri Bakan Yardımcısı Marc Grossman, Ankara'nın daveti üzerine bu gece Türkiye'ye gelecek. 
     Türkiye'nin karar vermek için zamanı daralıyor. Türkiye savaşın içinde ne kadar yeralacak bugünlerde belli olacak. ABD son olarak 20 milyar dolarlık bir yardım paketini masaya koyacak. 
     Washington Türkiye'den 1 Ocak'a kadar karar vermesini istiyor. Bu tarihe kadar karar verilmezse Türkiye'siz modeller üzerinde çalışılacak. 
     Amerika ise masaya 20 milyar dolar koyuyor. bu paranın bir bölümü hibe bir bölümü de kredi olarak Türkiye'ye aktarılacak. 
     İlk etapta 1 ila 3 milyar dolarlık parayı kredi olarak verecek, geriye kalan para ise uzun vadede Türkiye'ye verilecek. 
     Türkiye ise savaş masrafları hariç ekonomideki kayıpların 28 milyar dolara ulaşacağını öne sürüyor. Türkiye, ekonomide en önemli sorunun güven olduğunu belirtiyor ve yabancı yatırımcının kaçmasından duyduğu endişeyi dile getiriyor. Bu nedenle ABD yardım paketine "güven arttırıcı önlemler" adını veriyor. 
     A.A muhabirine açıklama yapan Amerikalı bir yetkili, ziyaretin daha önceden planlanmadığını, bugün ortaya çıktığını belirterek, Taylor ve Grossman'ın bu gece geleceklerini kaydetti. 
     Yetkili, ekonomiden sorumlu Devlet Bakanı Ali Babacan'ın ABD ziyareti sırasında Taylor ile görüştüğünü ifade ederek, Taylor ve Grossman'ın olası Irak operasyonun ekonomik maliyeti konusunun yanı sıra bu konudaki siyasi konuları da ele alacaklarını söyledi. 
     Yetkili, ziyaretin son anda ortaya çıkması nedeniyle programın belli olmadığını, Türk yetkililerle program üzerinde çalıştıklarını kaydetti. 
     





</TEXT>
</DOC>
