<DOC>
<DOCNO> 141337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sontur09.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullardaki müdür odaları, derslik oluyor... 
</HEADLINE>
<TEXT>

     Ankara İl Milli Eğitim Müdürlüğü, derslik olarak kullanılması gerekirken okul müdürlerine tahsis edilen odaları, ''sınıfa'' dönüştürecek. 
     Ankara Valiliği'nce ilçe milli eğitim müdürlüklerine birer yazı gönderilerek, ''tekli öğretime geçilmesi, sınıf mevcutlarının 30'a indirilmesi hedefleri ile 8 yıllık zorunlu eğitim uygulamasının'' Ankara'daki derslik açığını artırdığı bildirildi. 
     İl Milli Eğitim Müdürlüğü'nce yapılan denetimler sonucunda, bazı okul binalarında yerleşim planına uyulmadığı ve dersliklerin idare odası, depo ve benzeri birimlere dönüştürüldüğünün tespit edildiği belirtildi. 
     Okul projesinde derslik olarak gösterilen odaların amacına uygun biçimde düzenlenmesi istenen yazıda, okul müdürlerine işlemlerin tamamlanması için bu ay sonuna kadar süre tanındı. 
     Uygulamanın derslik kazanımının yanı sıra norm fazlası öğretmenlerin norm içine alınarak görevlendirilmesini de sağlayacağına dikkat çekildi. 
     Yetkililer, müdürlerin bundan sonra daha küçük odalarda çalışma yürüteceklerini belirterek, bu yolla yaklaşık 100 derslik elde edileceğini ifade ettiler. 
     





</TEXT>
</DOC>
