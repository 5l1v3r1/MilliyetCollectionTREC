<DOC>
<DOCNO> 123341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/soneko14.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kışın kaçak elektrik kullanımı artıyor... 
</HEADLINE>
<TEXT>

     Trakya Elektrik Dağıtım A.Ş TREDAŞ İşletme Müdürü Mustafa Serbes, bu yıl başından Kasım ayına kadar kaçak elektrik kullanan 552 aboneye, 267 milyar lira para cezası uygulandığını bildirdi. 
     Serbes, yaptığı açıklamada, TREDAŞ Genel Müdürlüğü tarafından 2002 yılının kayıp-kaçakla mücadele kapsamında başlatılan denetim çalışmalarının, bayram tatilinde de ilçe merkezlerinde, beldelerde ve köylerde sürdürüleceğini belirtti. 
     Kış mevsimiyle birlikte havanın soğuması nedeniyle elektrik sobalarını kaçak yoldan kullanmak isteyenlerin olduğunu belirten Serbes, kışın hem elektrik tüketimi hem de kaçak kullanımda artış olduğunu söyledi. Ekiplerle birlikte yaptıkları kaçakları en aza indirmenin çabasını verdiklerini ifade eden Serbes, şunları kaydetti 
     ''Kaçak elektrik kullandığı tespit edilen abonelere konutlarda 800 milyon lira, işyerlerinde 2 milyar lira, köy aboneliklerine 1,5 milyar lira civarında para cezası tahakkuk ettiriliyor. Kasım 2002 sonu itibariyle 552 adet kaçak elektrik kullanan aboneye, 267 milyar lira kaçak elektrik bedeli tahakkuk ettirildi. Ayrıca bu aboneler hakkında Cumhuriyet Savcılıkları'na suç duyurusunda bulunuldu.'' Bu çalışmaların yanında borçlu abonelerde elektrik kesimine başlandığını bildiren Serbes, abonelerin elektrik kesintisinden mağdur olmaması için işletmeye başvurarak borçlarını ödemelerini istedi. Geçmiş dönemde sayaç okunmasıyla ilgili sorunlar yaşandığını belirten Serbes, elektrik faturalarının konut ve işyerlerine 2 ayda, köylerde ise 3 ayda bir gönderilmeye başlandığını kaydetti. 
     2002 yılı yatırım programında bulunan projelerden Edirne yeni yerleşim bölgesinde tesis çalışmalarına başlandığını anlatan Serbes, Edirne eski yerleşim alanlarında da elektrik şebekesinin yeni proje çalışmasının başlatıldığını ve yıl sonunda bitirileceğini bildirdi. 
     





</TEXT>
</DOC>
