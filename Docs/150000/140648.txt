<DOC>
<DOCNO> 140648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/dunya/dun03.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
BM’de 13 Mart operasyonu 
</HEADLINE>
<TEXT>

ABD, Irak’a karşı güç kullanımını öngören karar tasarısının BM Güvenlik Konseyi’nde 13 Mart’ta oylanması için bastırıyor 
     SEMA EMİROĞLU New York 

     Irak’a yönelik askeri operasyonu başlatmak için zamanla yarışan ABD ve İngiltere, Birleşmiş Milletler Güvenlik Konseyi’ne sundukları ikinci karar tasarısı üzerindeki görüşmelere daha fazla devam etmeyerek, pek çok Konsey üyesinin çekimser olmasına rağmen, tasarıyı gelecek hafta oylamaya sunmaya hazırlanıyor. 
     Oylamanın, cuma günü silah denetçilerinin şefi Hans Blix’in sunacağı Irak raporunun ardından gerçekleşeceği ve büyük bir olasılıkla, ABD Başkanı George Bush’un Irak konusunu BM’ye taşıdığı 12 Eylül tarihinden altı ay sonrasına denk gelen 13 Mart’ta yapılacağı belirtiliyor. 
     ABD ve İngiltere’nin yanı sıra İspanya tarafından ortaklaşa kaleme alınan ve şimdiye kadar sadece Bulgaristan’ın desteğini alan tasarı, Irak’ın yasaklanmış silahlarından arınma yükümlülüğünü yerine getirmediğine dikkat çekerek, üstü kapalı olarak ABD’ye güç kullanımı yetkisi verilmesini hedefliyor. 
     ABD’nin BM Daimi Temsilcisi John Negroponte, Blix’in 7 Mart’ta Konsey’e vereceği brifingin ardından tasarının "çok çabuk" biçimde oylanacağını umduğunu bildirdi. 
     Washington, kararın kabul edilmesinde kilit rol oynayacak altı kararsız ülke olan Angola, Kamerun, Gine, Şili, Meksika ve Pakistan’a yoğun baskı yapıyor. 
     



 DÜNYA 













</TEXT>
</DOC>
