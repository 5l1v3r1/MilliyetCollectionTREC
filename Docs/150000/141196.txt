<DOC>
<DOCNO> 141196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sondun01.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Amerikan basınındaki karikatürler için ABD'yi uyardı 
</HEADLINE>
<TEXT>

     Türkiye'nin, Amerikan basınında çıkan, askerlerinin Türkiye'den geçiş izni ve Türkiye'ye destek paketi tartışmalarıyla ilgili karikatürler için Washington yönetimini uyardığı öğrenildi. 
     Edinilen bilgiye göre, Türkiye, Amerikalı yetkililere, ''basınınıza dikkat edin. Doğru mesajlar verilmesi önemli'' uyarısında bulundu. 
     Amerikan yönetiminin, TBMM'de Amerikan askerlerine geçiş izninin çıkması için baskı unsuru olarak verdiği mesajlardan yakınan Ankara, bu durumun ''Türkiye'deki hissiyatı'' artırdığına işaret etti. 
     Olası Irak savaşının getireceği kayıpların karşılanmasına ilişkin ekonomik yardım paketi müzakereleri sürerken, basında çıkan karikatür ve haberlerde, Türkiye'nin desteğinin parayla sağlanabileceği yönünde yorumlar sergilenmişti. 
     Washington'daki diplomatik çevreler, ABD'ye, başından beri, Irak'ın Türkiye için çok aşamalı, zor bir konu olduğunu, Türkiye'nin gündeminin farklı olduğunu anlatmaya çalıştıklarını, ancak ABD'nin, Türkiye'nin üzerinden zaman baskısını eksiltmediğini belirtiyorlar. 
     Öte yandan Washington'daki gözlemciler, Türkiye'den kuzey cephesine onay çıkmazsa bu durumun Türk-Amerikan ilişkilerine getirebileceği sıkıntılara işaret ediyor. 
     Türkiye'nin, en çok, ABD kongresinden bazı kararların geçirilmesi konusunda sıkıntı duyacağı sanılıyor. Washington yönetiminin de, ''pusuda bekleyen'' Ermeni ve Rum lobilerini durdurmak için istekli davranmayabileceği yorumları yapılıyor. 
     
</TEXT>
</DOC>
