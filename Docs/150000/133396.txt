<DOC>
<DOCNO> 133396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sondun09.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Irak'ta silah denetçilerinin merakla beklenen raporu.. 
</HEADLINE>
<TEXT>

     BM silah denetçileri komisyonu UNMOVIC başkanı Hans Blix ile Uluslararası Atom Enerjisi Ajansı IAEA Başkanı Muhammed El Baradei'nin bugün Güvenlik Konseyi'ne sunacakları raporun ana hatları basına sızdı. 
     Çeşitli internet sitelerinde yayımlanan haberlere göre, Blix ve Baradei, raporlarında şu 4 nokta üzerinde duracak 
     ''1- Irak'ın silah raporu eksik Iraklılar, kayıp kitle imha silahlarının ne olduğunu ikna edici biçimde kanıtlayamadılar. 
     2- Iraklı bilim adamları ve uzmanlar, denetçilerle mülakat konusunda işbirliği yapmıyorlar Iraklı uzmanlar, BM denetçilerine, kapalı kapılar ardında yapılacak özel mülakatlarda bilgi vermeyi reddediyorlar. ABD Savunma Bakan Yardımcısı Paul Wolfowitz, Irak lideri Saddam Hüseyin'in, işbirliğinde bulunacak uzmanların aileleriyle birlikte öldürüleceği tehdidinde bulunduğunu New York'ta açıkladı. 
     3- Irak, kitle imha silahlarının ortaya çıkarılması konusunda yararlı olabilecek U-2 casus uçaklarının uçuşunu engelliyor. 
     4- Denetçiler, ABD Başkanı George Bush yönetiminin öne sürdüğü gibi Irak'ın yeniden silahlandığı yolundaki iddiaları doğrulayacak kanıtlara da ulaşamadılar.'' 
     Blix, bugün yerel saatle 10.30'da TSİ 17.30 başlayacak toplantıya sunulmak üzere 16 sayfalık raporunu dün tamamladı. El Baradei'nin ise konseyden denetlemelerin devamı için daha fazla zaman isteyeceği belirtiliyor. Blix ve Baradei'nin raporlarını okumalarının ardından, Güvenlik Konseyi'nin kapalı bir oturum yapması bekleniyor. 
     
     ABD'YE GÖRE, IRAK KARARLARA UYMUYOR 

     Bu toplantıda ABD'nin görüşlerini, BM Daimi Temsilcisi Büyükelçi John Negroponte dile getirecek. Amerikan kaynakları, ''Konseye sunulacak raporun, üyeleri, Irak'ın BM kararlarına uymadığı konusunda ikna bakımından yeterli olduğuna inandıklarını'' ifade ettiler. Buna karşılık, konsey üyelerinin çoğunluğu, denetçilere biraz daha zaman verilmesinden yana olduklarını belirtiyor. 
     BM kaynaklarına göre, Güvenlik Konseyi üyeleri bu aşamada Irak'a yönelik askeri bir harekata destek vermeye hazır değil. Üyeler, denetçilere araştırma yapmak üzere en az birkaç hafta daha süre verilmesinden yana. Bazı üyeler ise bu sürenin birkaç ay olmasını tercih ediyor. 
     Konseyden yeni bir karar geçirebilmek için en az 9 lehte oya ihtiyaç var. Ayrıca konseyin 5 daimi üyesinden hiçbirinin sunulacak tasarıyı veto etmemesi gerekiyor. 
     Konseyin veto yetkisine sahip üyeleri ABD, İngiltere, Fransa, Rusya ve Çin. BM kaynakları, harekatla ilgili bir tasarının bu aşamada 9 oy toplayamayacağını belirtiyorlar. 
     
     ''İKİNCİ BİR KARAR GEREKLİ DEĞİL'' 

     Bu arada bazı diplomatlar, Irak'a yönelik askeri operasyon konusunda konseyden ikinci bir karar tasarısı geçirmenin şart olmadığını savunuyor. Bazı hukukçular ve diplomatlar, konseyin 8 Kasım'da kabul ettiği 1441 sayılı kararda, BM'nin eski talepleriyle ilgili maddi ihlal durumunda 1991 tarihli ateşkes anlaşmasının geçersiz olacağı hususunun yer aldığı, dolayısıyla savaşın hukuki açıdan yasallık kazanacağı görüşündeler. 
     1441 sayılı kararın ihlallerle ilgili bölümünde, ''Irak'ın sunacağı silah raporunda yanlış beyanlara yer vermesi ya da eksiklikler bulunmasının'' maddi ihlal sayılacağı belirtilmişti. Buna rağmen Amerikalı yetkililer, ABD Başkanı George Bush'un denetçilere birkaç hafta daha süre vererek konsey üyelerini tatmin etme yoluna gideceğini ifade ettiler. Bu bağlamda Bush'un, yarın yapacağı ''Birliğin Durumu'' konuşmasında, Irak'a derhal savaştan söz etmeyeceği belirtiliyor. 
     





</TEXT>
</DOC>
