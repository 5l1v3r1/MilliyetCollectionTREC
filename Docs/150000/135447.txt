<DOC>
<DOCNO> 135447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sondun10.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Körfez'e yığınağını artırıyor... 
</HEADLINE>
<TEXT>

     Amerikan ordusunun Basra Körfez'indeki yığınağı sürerken, gelecek birkaç gün içinde 2 ya da 3 uçak gemisinin daha bölgeye gönderilmesinin planlandığı belirtiliyor. 
     Irak'ı vuruş menzilinde bulunan 3 uçak gemisi ile dün yola çıkan bir diğer uçak gemisinin ardından, Deniz Kuvvetleri'nin Japonya açıklarında demirli USS Kitty Hawk'ı ve San Diego'daki USS Nimitz'i de bölgeye göndermeye hazırlandığı bilidrildi. İhtiyaç duyulması halinde, Norfolk'ta bulunan USS George Washington uçak gemisinin de görevlendirilmesi bekleniyor. 
     Bölgedeki Amerikan askerlerinin sayısı şu anda 113 bin dolayında. Bunların hemen hemen yarısı Kuveyt'te konuşlanmış durumda. Yetkililer, asker sayısının 15 Şubat'a kadar 150 bine çıkarılmasının beklendiğini söylediler. Mart itibarıyla ise asker sayısının 200 bini aşması bekleniyor. 
     Yetkililer, 50 bin kadar askerin bulunduğu Kuveyt'teki asker sayısının da artırılacağını söylediler. 
     Amerikan güçleri Aralık ayından beri Körfez bölgesinde toplanıyor. Bunların arasında bu hafta Kızıl Deniz'e giren, 7 bin askeri barındıran 7 gemiden oluşan bir filo da bulunuyor. 
     Uçak gemilerinden USS Harry S. Truman Akdeniz'de, USS Abraham Lincoln ve USS Constellation Basra Körfezi'nde, USS Theodore Roosvelt ise halen yolda bulunuyor. 
     Irak'ın askeri gücü tam olarak bilinmiyor. Ancak, Stratejitk ve Uluslararası Araştırmalar Merkezi'den Irak uzmanı Anthony Cordesman'ın tahminine göre, Irak'ın 389 bin askeri, 2200-2600 tankı, 3700 zırhlı aracı, 2400 topu ve 300 uçağı bulunuyor. Cordesman, Irak'ın ayrıca 850 adet karadan havaya füze fırlatıcısı ve 3 bin kadar uçaksavar silahına sahip olduğunu sanıyor. 
     





</TEXT>
</DOC>
