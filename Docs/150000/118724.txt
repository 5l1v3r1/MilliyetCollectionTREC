<DOC>
<DOCNO> 118724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sontur31.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Burdur'da iki genci öldürenler seri katil çıktı... 
</HEADLINE>
<TEXT>

     Antalya'nın Korkuteli İlçesi'nde Ümmü Gülsüm Kaya'yı öldürdükleri belirtilen iki kişinin, 5 gün önce Burdur Gölü kıyısında cesetleri bulunan Mesut Ballı 21 ve Burcu Köker'in de 15 katil zanlıları oldukları belirlendi. 
     Antalya kent merkezinde, dün bir kuyumcuda altın bozdururken yakalanan ve Ümmü Gülsüm Kaya'nın 21 katilleri oldukları iddia edilen Mehmet Bıçak 27 ve Aziz Gülkaya'nın 25 sorgulamaları sonucu, 8 Kasım'da, Burdur Gölü kıyısında cesetleri bulunan Mesut Ballı ile lise öğrencisi Burcu Köker'in de katil zanlıları oldukları ortaya çıktı. 
     Korkuteli Cumhuriyet Savcısı Refik Hakan Başverdi, yaptığı açıklamada, Bıçak ve Gülkaya'nın, Ümmü Gülsüm Kaya'yı öldürdükten sonra Burdur'a kaçtıklarını, burada parasız kaldıkları için Mesut Ballı ve Burcu Köker'i, para ve değerli eşyalarını gasp etmek amacıyla öldürdüklerini itiraf ettiklerini açıkladı. 
     Bıçak ve Gülkaya, tatbikat için Burdur'a gönderilirken, olayla ilgili soruşturma derinleştirildi. 
     
     SANIKLAR KUYUMCUDA YAKALANMIŞTI 
     Mehmet Bıçak ve Aziz Gülkaya, Antalya'da bir kuyumcuda altın bozdurmak isterken Emniyet Müdürlüğü Cinayet Bürosu ekipleri tarafından yakalanmıştı. Bıçak, ifadesinde, Ümmü Gülsüm Kaya'yı kız arkadaşı Öznur Toplum ile arasının bozulmasına neden olduğu gerekçesiyle öldürdüğünü, daha sonra cesedi gömdüğünü itiraf etmişti. 
     Burdur'da meydana gelen olayda ise Mesut Ballı ve kız arkadaşı Burcu Köker, Burdur Gölü kıyısında, sazlıklar arasında, av tüfeğiyle öldürülmüş halde bulmuştu. 
     





</TEXT>
</DOC>
