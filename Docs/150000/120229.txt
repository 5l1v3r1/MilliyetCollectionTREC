<DOC>
<DOCNO> 120229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sonspo11.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
MHK, aylık olağan değerlendirmesini Ankara'da yaptı... 
</HEADLINE>
<TEXT>

     Futbol Federasyonu Merkez Hakem Kurulu MHK , aylık olağan değerlendirme toplantısını Ankara'da yaparken, başkan Bülent Yavuz, Birinci Süper Lig'de görev yapan hakemlerin geçen ayki performanslarına tam not verdiğini açıkladı. 
     Birinci Süper Lig hakemlerine iftar yemeği veren MHK, daha sonra aylık değerlendirmesini yaparken, toplantı da adeta bir şova dönüştü. 
     MHK Başkanı Bülent Yavuz, Birinci Süper Lig'de maç yöneten hakemlere yönelik yaptığı konuşmada, ''Geçen ay çok iyi maçlar yönettiniz. Hakemliğin kaybolan onurunu ve güvenini kazandırdınız. Bu çok önemli. Hepinizin bir alkışı hak ettiğine inanıyorum ve hepinizi ayağa kalkıp alkışlamanızı istiyorum'' dedi. 
     MHK Başkanı Yavuz'un konuşması üzerine salonda bulunanlar ayağa kalkıp kararı alkışlarken, Bülent Yavuz, önümüzdeki dönemde hakemlerin daha da dikkat etmeleri gereken noktaları ise şöyle belirledi 
     Saha içi fiili müdahalelere ve kart kullanımına tam not veriyorum. Bundan sonra da bu kararlılığınız devam etsin. 
     Sahaya atılan yabancı madde ve tezahürat tam oturmadı. Bu nedenle farklı yorumlar çıkıyor. Bunun oturabilmesi için bu konuda yöneticiler destek vermeli. 
     Yöneticiler, Avrupa kupası maçlarında seyirciyi uyarıyor ve eğitiyor. Ancak yurtiçi maçlarda bunu yapmıyorlar. 
     Teknik heyetler son haftalarda sorun oluyor. Teknik alan ihlalleri sıkça yaşanıyor. 4. hakemler, bu konuda hakeme yardımcı olsun. Talimatlar neyi gerektiriyorsa uygulayın, gerekiyorsa teknik adamları tribüne göndermekten çekinmeyin. 
     Kayıp zaman konusunda da küçük bir eksiklik var. Bunu da yapacağımız eğitim çalışması ile halledeceğiz. 
     Oyun içinde yıldız oyuncu, problem oyuncu, oyunu kimler bozuyor, hakem buna dikkat etmeli. Bunları çözemeyen hakem oyunun kontrolünü elinden kaçırır. 
     Yardımcı hakemler de geride kalan dönemde mükemmele yakın ve başarıya ortaklar. 
     Artık UEFA ve FİFA bizim hakemlerimizin yönettiği maçlardan çok memnun. 2004 Avrupa ve 2006 Dünya futbol şampiyonalarında bir Türk hakemi göreceğiz. Bu artık kaçınılmaz. 
     





</TEXT>
</DOC>
