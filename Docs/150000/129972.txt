<DOC>
<DOCNO> 129972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sondun14.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Solana "Kanıt olmadan Irak'a savaş zor" 
</HEADLINE>
<TEXT>

     AB Ortak Güvenlik ve Dış Politika Yüksek Temsilcisi Javier Solana, Irak'ın gizli silah programları olduğu kanıtlanmadan, bir askeri harekatın savunulmasının güç olacağını kaydetti. 
     Solana, Fransa'da yayımlanan Le Monde gazetesine verdiği demeçte, ''Kanıt olmadan savaş başlatmak çok zor olacak. Böyle bir savaşın meşruluğuna, BM Güvenlik Konseyi karar verecektir'' dedi. 
     Irak'ta görev yapan BM silah denetçilerinin meşruluğunun Güvenlik Konseyi ile sağlandığına işaret eden Solana, Güvenlik Konseyi'nin yeterli bulacağı bilgi olmadan Irak'a askeri harekat düzenlenmesini anlayamayacağını kaydetti. 
     Irak'taki silah denetimlerinden sorumlu denetim komisyonu UNMOVIC ile Uluslararası Atom Enerjisi Ajansı'nın başkanları Hans Blix ve Muhammed El Baradey, dün BM Güvenlik Konseyi'ne denetimlerle ilgili ön raporlarını sunmuşlardı. Bilx ve Baradey, Irak'ın bir ay önce sunduğu 12 bin sayfalık silah programı bildiriminin ''birçok önemli soruyu yanıtlamakta yetersiz kaldığını'', ancak bugüne kadarki denetimlerde Bağdat'ın kitle imha silahı olduğuna ilişkin bir kanıta rastlamadıklarını kaydetmişlerdi. 
     





</TEXT>
</DOC>
