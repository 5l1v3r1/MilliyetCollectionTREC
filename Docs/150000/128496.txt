<DOC>
<DOCNO> 128496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sondun08.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Klonlanan bebeğin ailesi ve Rael tarikatı lideri ifade verecek 
</HEADLINE>
<TEXT>

     Rael tarikatının klonlandığını iddia ettiği Eve Havva adlı bebeğin ailesi olarak kabul edilen kişiler, Clonaid şirketinin başkanı Brigitte Boisselier ve Rael tarikatının lideri Claude Vorilhon'un, ifade vermek için 22 Ocak'ta mahkemeye çağrıldığı bildirildi. 
     Adli yetkililer, bu kişilerin, bebeğin vesayet altına alınması konusundaki davayı karara bağlamak amacıyla Miami'deki Fort Lauderdale çocuk mahkemesine çağrıldığını belirtti. 
     Davayı açan Miami'den Bernard Siegel adlı avukat, medyatik ve ticari sömürü aracı yapılan bebeğin önemli sağlık sorunlarıyla karşılaşabileceğini öne sürerek, bebeğin bu kişilerden alınarak adli yetkililerin belirleyeceği kişilerin vesayeti altına alınması talebiyle dava açmıştı. 
     Bireysel olarak harekete geçtiğini belirten avukat, geçen Salı günü sunduğu dava dilekçesinde, adli makamlardan, bebeğin sağlığı konusunda doktorlardan oluşan bir bilirkişi heyeti oluşturulmasını istemiş ve ''kobay'' olarak nitelendirdiği bu bebeğin ''tehlikeli tıbbi deneyler'' amacıyla kullanılabileceğine dikkat çekmişti. 
     Öte yandan Amerikan Federal Gıda ve İlaç İdaresi FDA yetkililerinin, Clonaid şirketinin Las Vegas'taki bürolarını denetlediği bildirildi. 
     





</TEXT>
</DOC>
