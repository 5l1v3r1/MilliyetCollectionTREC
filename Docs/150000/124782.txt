<DOC>
<DOCNO> 124782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sondun22.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman gazetesinden 20 kişiye bedava Türkiye tatili... 
</HEADLINE>
<TEXT>

     Almanya'da yayımlanan Bild am Sonntag gazetesi, 20 kişiye bedava Türkiye tatili veriyor. 
     Gazetenin seyahat bulmacası sayfasında, Türkçe olarak ''Hoş Geldiniz'' başlığıyla verilen haberde, Türkiye ile ilgili 5 soruya doğru cevap veren okuyucaların katılacağı kura sonucu 20 kişiye Türkiye'de bedava tatil yapma imkanı verileceği bildirildi. 
     Bulmacayı doğru olarak çözenlerin arasından 10 çiftin, Belek'teki 4 yıldızlı Antbel otelinde 2 hafta süreyle yarım pansiyonlu tatil yapacağı kaydedilen haberde, Belek yöresinde yazın ortalama sıcaklığın 30 derece, kışın ise 10 ila 15 derece olduğu belirtildi. 
     Tatil hakkının bir yıl içinde kullanılabileceğine işaret edilen haberde, Belek'in Antalya'ya sadece 35 kilometre uzaklıkta olduğu kaydedildi. Haberde, Antalya hakkında da bilgi verildi. 
     Turizm Bakanı Güldal Akşit, gazeteye yaptığı açıklamada, ''Türkiye bir tatil ülkesi olarak gittikçe daha fazla beğeni kazanıyor'' dedi. 
     Tüm dünyadan 14 milyon turistin Türkiye'yi ziyaret ettiğini belirten Akşit, ''Turistlerin çoğu Almanya'dan geldi, yaklaşık 3 milyon 400 bin. Bu da geçen yıla göre 500 binlik, yani yaklaşık yüzde 12'lik bir artış anlamına geliyor'' dedi. 
     





</TEXT>
</DOC>
