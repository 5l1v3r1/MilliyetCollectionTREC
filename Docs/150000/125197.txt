<DOC>
<DOCNO> 125197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/soneko31.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango'nun talihlisi Kars'tan çıkmayacak... 
</HEADLINE>
<TEXT>

     Milli Piyango'nun yılbaşı özel çekilişindeki 8 trilyon liralık büyük ikramiye, milyonlarca kişinin rüyalarını süslerken, Kars'ın bilet talebinde bulunmadığı, Tunceli'nin ise son anda bilet istediği anlaşıldı. 
     Milli Piyango İdaresi MPİ tarafından 9 Aralık'ta satışa sunulan yılbaşı biletleri halen Tunceli'de satılmaya başlanmadı. Tunceli'de milli piyango bileti satmakla yetkili iki bayi, paralarını yatırmalarına rağmen yılbaşı biletlerini henüz alamadılar. 
     Yetkili bayi Yusuf Cengiz, diğer yetkili bayi ile birlikte yılbaşı bileti alabilmek için Milli Piyango İdaresi'nin hesabına 20 milyar lira yatırdıklarını belirterek, ''parasını ödememize rağmen halen yılbaşı biletler elimize ulaşmadı'' diye konuştu. 
     
     GENEL MÜDÜR NE DİYOR 

     Milli Piyango İdaresi Genel Müdürü İlham Küsmenoğlu ise, sorunun Ziraat Bankası'ndan kaynaklandığını bildirdi. 
     Milli Piyango'nun şubesi olmayan yerlere Ziraat Bankası şubeleri kanalıyla bilet gönderildiğini belirten Küsmenoğlu, Ziraat Bankası'nın bilet talebinde bulunmaması halinde o yöreye bilet gitmediğini söyledi. 
     Yılbaşı özel çekilişi için Kars'tan idareye hiçbir talep gelmediğini, bu çerçevede bu ile bilet gönderilmediğini anlatan Küsmenoğlu, şöyle devam etti 
     ''Tunceli'de de benzer bir sorun yaşandı. Bu ilden de bilet talebi olmadı. Bunun üzerine arkadaşlarımız Tunceli'yi, Ziraat Bankası'nı arıyor. Onlar da bilet istenmediğini belirtiyor. Biz de, talebe göre bilet sevkiyatını yaptık. Ancak ardından Tunceli Ziraat Bankası kurumu arayarak, 2 bayinin bilet istediğini bildirdi. Bunun üzerine bu ilimize de bilet gönderdik. Sanırım, ellerine ulaşmak üzeredir. 
     Ancak, bu tür sorunlar bizden kaynaklanan bir durum değil. Şubemiz olmayan yerlerde Ziraat Bankası bizden talepte bulunmalı. Ziraat Bankası şubelerinin bilet taleplerini olanaklar ölçüsünde karşıladık.'' 

     
</TEXT>
</DOC>
