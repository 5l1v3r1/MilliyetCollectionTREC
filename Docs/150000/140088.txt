<DOC>
<DOCNO> 140088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sondun32.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Dışişleri Bakanı Türkiye ile iyi komşuluk, işbirliği istiyoruz 
</HEADLINE>
<TEXT>

     Irak Dışişleri Bakanı Naci Sabri, ''Irak'ın uğrayacağı zararın kesinlikle Türkiye'ye de yansımaları olacağını'' belirtti. 
     Arap Birliği Genel Sekreteri Amr Musa da, TBMM'nin yurtdışına asker gönderme ve yabancı ülke askerlerinin Türkiye'de bulunmasına ilişkin Başbakanlık Tezkeresi'ni reddetmesiyle ilgili olarak, ''komşu, önemli, güçlü ve etkili bir ülkenin parlamentosunun bu kararının önem taşıdığını'' belirtti. 
     Mısır'ın Şarm El Şeyh kentinde yapılan Arap Birliği zirvesine katılan Sabri ve Musa, TBMM'nin kararı hakkında soruları yanıtladı. 
     Türk parlamentosunun, Türkiye'nin çıkarlarına zarar verecek, Irak'a yönelik herhangi bir saldırıyı reddetmesi gerektiğini kaydeden Sabri, ''Zira, Türkiye Irak'ın komşusu bir ülkedir. Irak ile tarihsel ve kültürel bağları, ortak çıkarları bulunmaktadır. Irak'ın uğrayacağı bir zararın kesinlikle Türkiye'ye de yansımaları olacaktır'' dedi. 
     Türkiye'nin birinci Körfez Savaşı'nda uğradığı zarara dikkat çeken Iraklı Bakan, şunları söyledi 
     ''Ben varsayımlarla konuşmuyorum. Zira, Türkiye'nin ne kadar zarara uğradığına bir bakın. Güvenlik ve ekonomi alanlarında korkunç zarara uğradı. Türkiye, Irak'a yönelik saldırılara katılımı, işbirliği ya da sağladığı kolaylıklar nedeniyle 180 milyar dolar zarara uğradı. Türkiye'den Irak'a saldırı ve Kuzey Irak'a yönelik yabancı müdahaleye izin, Türkiye'ye ve Türk halkına büyük zarar verecektir.'' Sabri, ''Irak halkının Türkiye'ye saygı duyduğunu ve Türk halkının iyiliğini istediğini'' belirtti. Iraklı Bakan, ''Bizler Türkiye ile iyi komşuluk, işbirliği ve karşılıklı ortak çıkarlara dayalı ilişkiler istiyoruz'' dedi. 
     Arap Birliği Genel Sekreteri Amr Musa ise ''Dünyada hiç kimsenin savaşı onaylamadığını göstermesi bakımından Türkiye parlamentosunun tutumunun son derece önemli olduğunu'' kaydetti. Musa, ''Ayrıca komşu, önemli, güçlü ve etkili bir ülkenin parlamentosunun bu kararı önem taşımaktadır'' diye konuştu. 
     





</TEXT>
</DOC>
