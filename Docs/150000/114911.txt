<DOC>
<DOCNO> 114911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sontur07.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye bilimde 25. sıraya demir attı 
</HEADLINE>
<TEXT>

     Türkiye, uluslararası alanda yayınladığı bilimsel makale sayısında son yıllarda yakaladığı yükselişle 25. sıraya demir attı. 1999 yılında 80 ülke arasında 25. sırada yerleşen Türkiye, geçen yıl da yerini korudu. 
     Ülkelerin bilimsel ve teknolojik gelişmişliğini ölçmek için kullanılan göstergeler olan Uluslararası Atıf Endekslerinde Science Citation Index, Social Science Citaion Index, Arts and Humanities Citation Index her yıl, ülkelerin, uluslararası düzeyde kabul gören hakemli bilimsel dergilerde yer alan makale sayısı yayınlanıyor. 
     Buna göre, Fen Bilimleri Atıf Endeksi'nde Science Citation Index-SCI 1998 yılında Türkiye kaynaklı 5 bin 152 makale yer aldı. Bu sayı ile 26. sırada bulunan Türkiye, 1999'da 6096 bilimsel yayın ile Yunanistan'ı geride bırakarak 25. sıraya yükseldi. Türkiye, 2000 yılında 6 bin 74 yayınla Avusturya'nın ardında yine 25. sırada yer alırken, geçen yıl makale sayısını artırarak 7 bin 381'e çıkardı ve böylece 25. sıraya demir attı. Geçen yıl, ABD'de 327 bin 671 yayınla ilk sırada, Finlandiya 8 bin 330 yayınla 24. sırada, Yunanistan 6 bin 440 yayınla 26. sırada yer aldı. 
     Fen Bilimleri Atıf Endeksi'nde 2001 yılındaki Türkiye kaynaklı makalelerin üniversiteler bazındaki dağılımında 913 makale ile Hacettepe Üniversitesi ilk sırada bulunuyor. Ankara Üniversitesi 608, İstanbul Üniversitesi 576, Orta Doğu Teknik Üniversitesi 471, İstanbul Teknik Üniversitesi 462, Gazi Üniversitesi 331, Ege Üniversitesi 324 yayınla sıralanıyor. 
     
     "DAHA YÜKSELEBİLİRİZ" 
     TÜBİTAK Başkan Yardımcısı Prof. Dr. Tuğrul Tankut, yayın sıralamasında Türkiye'nin 1990 başından itibaren sıçrama yaptığını, bu sıçramada Yükseköğretim Kurumu ve TÜBİTAK'ın yayın teşvik uygulamalarının etkili olduğunu belirtti. 
     Türkiye'nin yayın sayısındaki hızlı artışla 1999'da 25. sıraya yükseldiğini anımsatan Tankut, sayısal artışın diğer ülkelerden daha hızlı olması nedeniyle Türkiye'nin 3 yıldır yerini koruduğunu belirterek "Bu hızda giderse üsttekilerden 1-2'sini daha geçip 24, hatta birkaç yıl içinde 23. sıraya çıkmamız mümkün olabilir" dedi. 
     





</TEXT>
</DOC>
