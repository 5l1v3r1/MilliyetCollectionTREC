<DOC>
<DOCNO> 105958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/sontur19.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya Belediye Başkanı'na sigara bıraktıran haber... 
</HEADLINE>
<TEXT>

     Antalya Büyükşehir Belediye Başkanı Bekir Kumbul, bir gazetede puro içmesiyle ilgili haberler yayınlanması üzerine sigarayı bıraktığını açıkladı. 
     Kumbul, düzenlediği basın toplantısında, Birleşmiş Milletler Dünya Sürdürülebilir Kalkınma Doruğu dolayısıyla Güney Afrika'nın Johannesburg kentinde bulunduğu sırada, bir gazetede yayınlanan haberde, Almanya'nın Bavyera Eyaleti İçişleri Bakanı Günter Beckstein'in, kendisinin puro içiş tarzı nedeniyle Türkiye'nin AB'ye girmesinin zor olacağı yolunda beyanlarının yer aldığını anımsattı. Bu haberin kendisini derinden yaraladığını bildiren Kumbul, ''Her kötü sonuçtan ders alarak bir iyi çıkarmayı'' kendisine ilke edindiğini belirterek, bu haberden sonra, sigara ve puro içmeme kararı aldığını kaydetti. Kumbul, şöyle konuştu 
     ''Söz konusu habere göre, sayın Beckstein ile aynı masada iken garsondan puro isteyip içmişim ve Beckstein de buradaki tavrımın, Türkiye'nin AB'yi girişini zorlaştıran bir tavır olduğunu söylemiş. Bu haber beni çok üzdü ve yıprattı. Kesinlikle o yemekte böyle bir şey yapmadım. Zaten Beckstein de yazılı açıklama yaparak, bu beyanları kullanmadığını söyledi. Benimle yaptığı şahsi görüşmede de üzüntüsünü dile getirdi. Bu çok yanlış bir davranış. Söz konusu haberde onurum zedelendi. Bu haber hiçbir şekilde gerçeği yansıtmıyor. 'Purolu Başkan' haberindeki tipe sokulmayı şahsıma yapılmış büyük hakaret sayıyorum. Söz konusu gazeteyle ilgil yasal haklarımı saklı tutuyorum.'' Kumbul, tam 40 yıldır sigara ve puro içtiğini, bu haberler üzerine 40 yıllık kötü bir alışkanlıktan kurtularak, kendisine önemli bir kazanç sağladığını sözlerine ekledi. 
     





</TEXT>
</DOC>
