<DOC>
<DOCNO> 115563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/spor/ydilmen.html </URL>
<DATE> 2002/10/28/ </DATE>
<TIME>  </TIME>
<AUTHOR> RIDVAN DİLMEN  </AUTHOR>
<HEADLINE>
Kader maçıydı 
</HEADLINE>
<TEXT>

     Daha ligin 10. haftası oynanırken kader maçına çıkılır mı Eğer Fenerbahçe gibi, rakibiniz olan takımlardan Galatasaray’ın sekiz, Beşiktaş’ın da yedi puan gerisindeyseniz, çıkılır. İki takımla da oynayacağınız maçları kaybettiğiniz taktirde sezonu bile kapatabilirsiniz. Bu yüzden çok önemli bir maça çıktı Fenerbahçe ve çok çok önemli iki puan kaybetti. 
     Fenerbahçeli futbolcuların maça konsantrasyonları ve mücadeleleri iyiydi. Mutlak surette hücum oynayıp, kazanmaları gerekiyordu. 
     Ersun Yanal, çıkardığı on birin yüzde 70’ini ofansif oyunculardan kurdu. Hatta üçlü savunmanın önünde ofansif özelliği daha iyi olan Ahmed Hassan ile Thomas’ı koyup, Okan’ı da forvete çekti. Böylece Okan, Youla, Cafer, M’Bayo ile dörtlü hücum hattı oluşturdu. Belli ki, Fenerbahçe’yi hafife almıştı. Aslında maçın başında da Youla’nın golü ile öne geçerek, adeta 4x100 bayrak takımı gibi süratli olan forvet oyuncularına kontratak imkanı sağlamıştı. 
     Ancak Fenerbahçe savunması oyun disiplininden kopmadı. Her ne kadar Ogün, Ümit ve Fatih adam paylaşımında şaşırsalar da yine de düzeni bozmadılar. 
     İlk yarı her iki takım da üçer pozisyon buldu. Ortega özellikle ceza sahası civarlarında etkili oldu. Ama aynı Ortega orta sahada gereksiz işler yaparak, ayağında top tutarak, kaptırdığı toplarla da kontralara çanak açtı. Ceza sahasındaki Ortega’ya "evet" ama orta sahadakine "hayır." 
     İlk yarıda orta sahalar öyle boş kaldı ki, topu alanın 50-60 metre dripling yapma şansı oldu. Özellikle Ceyhun mükemmel pozisyonlar hazırladı. Ceyhun sahanın en iyisiydi. Tuncay’ın sağ kanatta oynaması, bu futbolcuyu takıma kazandırmaz, aksine kaybettirir. Bu tercih büyük hatadır. 75 dakika sahada hayalet gibi gezen Stevic de daha erken çıkarılmalıydı. 
     İkinci yarıda iki takım da kontrollü oyunu seçti. Gençlerbirliği forvette oyuncularından birisini bıraktı, üçünü orta saha gibi oynatmaya başladı. Bu yarıda takımlar birbirlerine tedbir alarak ve bol top kaybıyla oynadılar. Ancak hataların sonucunda gole gidilebilirdi. 
     Ortega, Ceyhun’a pas vermedi diye fırça attı. O pozisyonda da, Fenerbahçe golü yiyordu. Ama Ortega da 4 - 5 kez Ceyhun’a topu vermesi gerekirken, vermedi. 
     Maçın son 15 dakikalık bölümünde iki takım oyuncuları, ilk yarıyı orta sahasız oynadıkları için, ekonomik kullanamadılar. Dolayısı ile de inanılmaz top kaybıyla bu bölümün tatmin edici hiçbir yanı kalmadı. 
     Maçın hakemi ilk yarıda kartını soyunma odasında unutmuş olacak ki, en az 3 - 4 sarı kartı es geçti. İkinci yarıda ise iyi maç yönetti. 
     
     
     



 SPOR 































</TEXT>
</DOC>
