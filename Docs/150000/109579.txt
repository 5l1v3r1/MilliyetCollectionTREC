<DOC>
<DOCNO> 109579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/ekonomi/aeko.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ertelemeyin, uçmayın 
</HEADLINE>
<TEXT>

TÜSİAD, siyasi partilere iki mesaj verdi Seçimi erteletip ülkeyi sıkıntıya sokmayın. Seçim bildirgelerinizde popülizm yapmayın ve olmayacak duaya amin dedirtmeyin 
     EKONOMİ SERVİSİ 

     Türk Sanayicileri ve İşadamları Derneği TÜSİAD Yüksek İstişare Konseyi YİK Başkanı Muharrem Kayhan, tüm partilerin, seçim propagandalarını yüksek sorumluluk bilinci içinde gerçekleştirmeleri gerektiğini söyledi. Kayhan, "Popülizmi bayrak yapmayınız. Olmayacak dualara amin demeye milleti zorlamayınız" dedi. 
     TÜSİAD YİK’in Rahmi M. Koç Müzesi’nde gerçekleştirilen yılın ikinci toplantısında konuşan Kayhan, siyasilere seslenerek, "Temel sorunları ve bunların az çok herkes tarafından uygulanması gereken çözümlerini çarpıttığınız, bu konuları seçim propagandası uğruna istismar ettiğiniz takdirde, Türkiye’nin sıkıntılarını aşılamayacak ölçüde büyütürsünüz ve tarih sizi asla affetmez" diye konuştu. 
     
     Seçim yasakları çağdışı 
     Kayhan, konuşmasında seçime girmelerine izin verilmeyen Tayyip Erdoğan, Necmettin Erbakan, Akın Birdal ve Murat Bozlak’ın adını vermedi, ancak, seçim yasaklarını eleştirerek şunları söyledi "Seçim arifesinde gündeme gelen yasaklamaların hukuka uygunluğu açısından değil, çağdaş demokrasiyle bağdaşırlığı açısından tartışılması gerekiyor. Bugün geçerli olan hukuk pek çok konuda çağdaş demokrasi anlayışımızın gerisinde kalmıştır ve değiştirilmesi zorunludur." 
     TÜSİAD Başkanı Tuncay Özilhan da, AB’nin siyasi istismar konusu yapılmamasını isteyerek, "Türkiye’yi AB yolundan geri çevirecek hamlelere teşebbüs etmek, Türk insanının gelecek hayallerini yıkmaktır" şeklinde konuştu. Özilhan, "2002’nin hedefi, AB ile tam üyelik müzakerelerinin başlatılması olmalıydı. Biz bunları söyledik ama, ne yazık ki zamanı hovardaca harcama konusundaki tutumumuzda bir değişiklik olmadı" dedi. 
     
     Kişisel çıkar eleştirisi 
     Siyasi reformların da daha büyük bir ertelemenin kaynağı olabilecek bir seçim ertelemesinin gerekçesi olarak kullanıldığına dikkat çeken Özilhan, "TÜSİAD, siyasal sistem için çok önemli olan bu konunun kişisel çıkar uğruna verilen mücadelelere konu olmasını istemiyor. Bu nedenle konunun tartışılmasının seçim sonrasına kalmasının daha uygun olacağını düşünüyoruz" diye konuştu. 
     
     Kararsızlık işimizi etkiliyor’ 
     Koç Holding Yönetim Kurulu Başkanı Rahmi Koç, seçim erteleme çalışmalarının piyasaları nasıl etkilediğiyle ilgili olarak, kararsızlığın piyasayı etkilediğini ifade etti. YİK toplantısı öncesinde gazetecilerin sorularını yanıtlayan Koç, "Kararsızlık iş yapma açısından sizi nasıl etkiliyor ösorusunu, "Tabii etkiliyor" diye cevapladı. 
     Sabancı Holding Yönetim Kurulu Başkanı Sakıp Sabancı, seçimi erteletme girişimleri ile ilgili olarak, "Zikzak tekrar getirilirse yine istikrarsızlık olur" şeklinde konuştu. Sabancı, istikrarsız ortam devam ederken güven kaybının olduğunu, gelen yabancı sermayenin gittiğini, Türk müteşebbisinin yatırım yapmadığını ve işsizliğin arttığını anlattı. 
     
Ekonomi ve maliye bakanlığı istediler      YİK toplantısının basına kapalı bölümünde söz alan TÜSİAD eski Başkanı Erkut Yücaoğlu, 1999 seçimleri öncesi önerdikleri 21 maddenin, üçü hariç hesinin yapıldığını , yapılamayan düzenlemelerin milletvekili dokunulmazlığının sınırlandırılması, seçim kanunu değişikliği’ olduğunu belirtti. 
     TÜSİAD Başkanı Özilhan da bugüne kadar her seçim sonrasında yeni hükümete ekonomik önlemlere ilişkin rapor sunduklarını, bu sefer seçim propagandaları hız kazanmadan önce önerilerini partilere ulaştıracaklarını söyledi ve 16 maddelik öneri listesini açıkladı 

</TEXT>
</DOC>
