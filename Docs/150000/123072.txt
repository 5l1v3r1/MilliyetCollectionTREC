<DOC>
<DOCNO> 123072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/ekonomi/eko07.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mc Donald’s’ta fatura Başkan Greenberg’e çıkarıldı 
</HEADLINE>
<TEXT>

     Dünyanın en büyük fast food zinciri Mc Donalds’ın başkanı ve baş icra yetkilisi Jack Greenberg’in yıl sonunda görevinden ayrılacağı bildirildi. Mc Donalds’dan yapılan açıklamada 61 yaşındaki Greenberg’den boşalacak görevlere başkan yardımcısı 59 yaşındaki Jim Cantolupo’nun getirileceği bildirildi. Mc Donalds’ın daha önce 2005 yılına dek görevde kalmasını talep ettiği Greenberg’in yıl sonunda görevinden ayrılacağını duyurması, şirketin son iki yıldır işlerin kötü gitmesinin faturasını başkana çıkardığı anlamına geliyor. 
     Mc Donalds’ın hisse senetleri Greenberg’in başkan ve baş icra yetkilisi olarak görevlendirildiği 1998 yılından beri değerinin üçte ikisini yitirmiş bulunuyor. 
     Özellikle son iki yılda şirket karının azalması Mc Donalds’ı bazı ülkelerdeki faaliyetlerini sınırlamaya zorlamıştı. Greenberg’in görevden ayrılacağı haberinin piyasalarda olumlu karşılandığı bildiriliyor. 
     



 EKONOMİ 



















</TEXT>
</DOC>
