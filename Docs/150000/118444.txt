<DOC>
<DOCNO> 118444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/soneko09.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotivde "tereciye tere sattık" 
</HEADLINE>
<TEXT>

     İç pazarda yaşanan sıkıntılar nedeniyle umudunu dış pazarlara bağlayan otomotiv sektörü, dünyanın en büyük otomobil üreticisi konumundaki ülkelere ihracat yapıyor. 
     Sektör yılın 10 ayında, adı dünyaca tanınmış otomobil markalarıyla özdeşleşen Almanya, ABD, Japonya, Fransa, İtalya, İsveç, İngiltere, Rusya Federasyonu ve Çek Cumhuriyeti'ne 2 milyar 78 milyon dolarlık ihracat gerçekleştirdi. 
     Uludağ İhracatçı Birlikleri UİB verilerinden derlenen bilgiye göre, Türk otomotiv sektörü Ocak-Ekim döneminde 5 kıtada, toplam 172 ülke ve özerk bölge ile 12 serbest bölgeye ihracat yaptı. 
     Bu dönemde toplam 3 milyar 774 milyon 325 bin dolarlık otomotiv ihracatının, 2 milyar 78 milyon 227 bin dolarlık kısmı, geleneksel olarak dünyanın en büyük otomobil üreticisi konumundaki gelişmiş ülkelere yapıldı. 
     Bu rakam, toplam otomotiv ihracatının yüzde 55'ini oluştururken, aynı zamanda AB üyesi de olan Almanya, Fransa, İtalya, İngiltere ve İsveç'e yapılan dış satım, 1 milyar 907 milyon 160 bin dolarla toplam otomotiv ihracatının yarısından fazlasını oluşturdu. 
     Otomotiv yatırımları artık sınırları aşarak global bir üretim hüviyeti kazansa da Almanya'nın Mercedes, BMW, Volkswagen, Audi, ABD'nin Ford, GMC, Daimler Craisler, Japonya'nın Toyota, Mitsubishi, Honda, Suzuki, Fransa'nın Peugeot, Renault, İtalya'nın FİAT, İsveç'in Volvo, İngiltere'nin Rover, Rusya'nın Lada ve Çek Cumhuriyeti'nin Skoda marka otomobillerle özdeşleşen isimleri hala önemini koruyor. 
     





</TEXT>
</DOC>
