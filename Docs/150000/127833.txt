<DOC>
<DOCNO> 127833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/sontur13.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fadıl milletvekili seçilme yeterliliğini de kaybetti... 
</HEADLINE>
<TEXT>

     Yargıtay 7. Ceza Dairesi, Fadıl Akgündüz'e Sermaye Piyasası Kanunu'na muhalefetten verilen 2 yıl hapis ve 750 milyon lira para cezasına ilişkin kararı onadı. 
     Akgündüz, 1 yıldan fazla hapis cezasına çarptırıldığı için milletvekili seçilme yeterliliğini kaybetti. 
     Yargıtay 7. Ceza Dairesi, Bakırköy 2. Asliye Ceza Mahkemesi'nin Akgündüz hakkında Sermaye Piyasası Kanunu'na muhalefetten verdiği 2 yıllık hapis ve 750 milyon lira para cezasına ilişkin kararın temyiz incelemesini tamamladı. Yargıtay 7. Ceza Dairesi, yerel mahkemenin kararını usul ve yasaya uygun bularak onadı. 
     Yargıtay'ın bu kararıyla Fadıl Akgündüz, milletvekili seçilme yeterliliğini kaybetti. Anayasa'nın 76. ve Milletvekili Seçimi Kanunu'nun 11. maddesine göre, 1 yıldan fazla hapis cezasına çarptırılanlar, milletvekili seçilemiyorlar. Akgündüz, Siirt'te, 9 Şubat Pazar günü yenilenecek seçimlerde yeniden bağımsız aday olacağını açıklamıştı. 
     Akgündüz'le ilgili son kararı, yine adaylık başvurusunda bulunursa Yüksek Seçim Kurulu YSK verecek. 
     Akgündüz, 3 Kasım 2002 Pazar günü yapılan milletvekili genel seçimi sonucunda Siirt'ten bağımsız milletvekili seçilince Bakırköy 2. Asliye Ceza Mahkemesi'nce verilen mahkumiyet kararına ilişkin dosya, Yargıtay Cumhuriyet Başsavcısı Sabih Kanadoğlu tarafından dokunulmazlığının kaldırılması istemiyle TBMM Başkanlığı'na gönderilmişti. 
     Kanadoğlu, Akgündüz'ün, milletvekili seçilmesiyle Anayasa'nın 83. maddesine göre dokunulmazlığa kavuştuğuna, bu nedenle temyiz incelemesinin yapılabilmesi için dokunulmazlığının kaldırılması gerektiğine işaret etmişti. 
     YSK, Siirt'teki seçimleri iptal edip yenileme kararı verince Akgündüz'ün milletvekilliği düşmüştü. Bunun üzerine, TBMM Başkanlığı, Başsavcı Kanadoğlu'nun gönderdiği dosyayı Yargıtay'a yeniden göndermişti. Kanadoğlu da temyiz istemine ilişkin hazırladığı tebliğnameyle birlikte dava dosyasını temyiz incelemesini yapacak olan Yargıtay 7. Ceza Dairesi'ne göndermişti. Başsavcılık, tebliğnamede, verilen kararın onanması yönünde görüş bildirmişti. 
     Yargıtay 7. Ceza Dairesi'nin onama kararından sonra Akgündüz'ün olağanüstü kanun yolu olarak bilinen karar düzeltme isteminde bulunma hakkı var, ancak bu istemin öncelikle Yargıtay Cumhuriyet Başsavcılığı'nca kabul edilmesi gerekiyor. 
     Fadıl Akgündüz, milletvekilliği düştükten sonra, hakkındaki soruşturmalar nedeniyle tutuklanarak cezaevine konulmuştu. 
     





</TEXT>
</DOC>
