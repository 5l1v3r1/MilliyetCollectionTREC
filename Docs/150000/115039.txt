<DOC>
<DOCNO> 115039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sondun15.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Katkı maddeleri çocuğun ruh sağlığını bozuyor 
</HEADLINE>
<TEXT>

     İngiltere'de Tarım Bakanlığı tarafından yaptırılan bir araştırmada, özellikle çocuklar için üretilen gıdalardaki boya ve katkı maddelerinin, çocuklarda aşırı huysuzluk, sinirlilik ve yaramazlık gibi davranış bozukluğuna yol açtığı belirlendi. Araştırmada, gıdalarda boya ve katkı maddesi kullanılmaması halinde, hiperaktivitenin bile önüne geçilebileceği ortaya çıktı. 
     Araştırmaya katılan uzmanlar, yaygın olarak çocuklara verilen 200 gıda maddesi ve içeceğin birden fazla katkı maddesi içerdiğini, çocukların yiyip içtiklerinin en az 5'te 2'sinin katkı maddeli olduğunu bildirdi. 
     Araştırmada, bir grup çocuğa, içinde 20 miligram yapay renklendirici ve 45 miligram koruyucu madde bulunan meyve suyu, diğer gruba ise içinde katkı maddesi bulunmayan meyve suyu verildi. 
     Araştırma sonunda, katkı maddeli meyve suyu içen çocuklarda belirgin davranış bozukluğu tespit edildi. Bu arada İngiliz Yiyecek ve İçecek Üreticileri Federasyonu, böyle bir karara varmak için daha çok araştırmanın yapılması gerektiğini bildirdi. Tarım Bakanlığı bünyesindeki denetim kuruluşu Gıda Standartları Ajansı uzmanları da, raporla ilgili benzer eleştirilerde bulundular. 
     





</TEXT>
</DOC>
