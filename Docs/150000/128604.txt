<DOC>
<DOCNO> 128604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sontur03.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçükçekmece'de kaçak mazot operasyonu... 
</HEADLINE>
<TEXT>

     Küçükçekmece'de düzenlenen operasyonda, kaçak yollardan Türkiye'ye getirilen mazotu piyasaya sürdükleri gerekçesiyle 13 kişi gözaltına alındı. 
     İstanbul Mali Şube Müdürlüğü ekiplerince yapılan çalışmalar sonucu, bir şebekenin, tankerlere yükledikleri mazotu kaçak yollardan Türkiye'ye getirip bir depoya aktararak piyasaya sürdükleri belirlendi. 
     Polis tarafından izlenmeye başlayan şebeke üyelerinin, Küçükçekmece sahili iç kumsal mevkiine getirilen bir gemiden kıyıdaki depoya mazot pompalamak istediklerinin anlaşılması üzerine buradaki tek katlı baraka tipi depoya operasyon düzenledi. 
     Operasyonda, 13 kişi gözaltına alındı. Bu kişilerle birlikte, 50-100 ton kadar kaçak mazot da ele geçirildi. 
     Bu kişilerin ilk sorgusu sonucu, kaçak yollardan tankerlere yüklenen mazotun, Küçükçekmece sahilinde yaklaşık 40 metre açığa getirilip, denizin altından kıyıya çekilen hortumlarla karaya kadar pompalandığı, ardından da toprağın altından döşenen borularla depoya aktarılıp buradan piyasaya sürüldüğü anlaşıldı. 
     Öte yandan, operasyon sırasında mazot pompalamak amacıyla kıyıya yaklaşan tankerde bulunan kişilerin, kıyıdaki arkadaşlarının polis tarafından yakalandığını anlayınca tankerdeki kaçak mazotu denize boşaltarak kaçtıkları belirtildi. 
     Bu kişilerin yakalanması amacıyla Deniz Polisi'nin de yardımıyla çalışmaların sürdüğü kaydedildi. 
     





</TEXT>
</DOC>
