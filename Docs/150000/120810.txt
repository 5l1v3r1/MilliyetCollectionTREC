<DOC>
<DOCNO> 120810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sontur09.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül En iyi yatırım eğitime yapılan yatırımdır 
</HEADLINE>
<TEXT>

     Başbakan Abdullah Gül, en iyi yatırımın eğitime yapılan yatırım olduğunu belirterek, ''Eğitime yapılan yatırım geleceğimizle ilgilidir'' dedi. 
     Başbakan Gül, Milli Eğitim Bakanı Erkan Mumcu'nun başkanlığındaki öğretmen heyetini Başbakanlık Merkez Binası'nda kabul etti. 
     Milli Eğitim Bakanı Mumcu, kabulde yaptığı konuşmada, Atatürk'ün doğumunun 100. yıldönümü olan 1981 yılından bu yana 24 Kasım'ın Öğretmenler Günü olarak kutlandığını anımsattı. Mumcu, kutlamanın öğretmenlik mesleğinin kamuoyunun gündemine taşınması açısından önemli ve yararlı sonuçlar doğuracağını söyledi. 
     Heyet adına konuşan öğretmen Oya Sevindik ise Atatürk ilke ve inkılaplarının takipçisi öğretmenler olarak burada bulunduklarını belirtti. 
     Sorunlarının sadece Öğretmenler Günü'nde koşulmamasını isteyen Sevindik, 45 kişilik sınıflar yerine 30 kişilik sınıflarda eğitim vermek istediklerini kaydetti. 
     Öğretmene ve eğitime yapılan yatırımın bir ülkenin geleceğine yapılan yatırım olduğuna işaret eden Sevindik, öğretmenlerin özlük haklarının düzeltilmesi talebinde bulundu. 
     Başbakan Abdullah Gül de heyette sadece Türkiye'den değil, Balkan ve Türk Cumhuriyetlerinden gelen öğretmelerin de bulunmasından duyduğu mutluluğu dile getirdi. 
     
     BAŞBAKAN GÜL'ÜN SÖZLERİ 

     Vaat ve sözlerin devamlı tekrarlandığını ancak icraatın önemli olduğunu vurgulayan Gül, şunları söyledi 
     ''Biz şunun farkındayız ki, en iyi yatırım milli eğitime yapılan yatırımdır. Verimi en iyi olan yatırım, milli eğitim sektörüne yapılan yatırımdır. Katma değeri en çok olan yatırım, eğitime yapılan yatırımdır. Diğer yatırımlar sadece o anlık yatırımlardır. Eğitime yapılan yatırım ise geleceğimizle ilgilidir. 
     Türkiye gibi nüfusu büyük olan, nüfusunun yüzde 60'ı genç olan, okula giden çocuk sayısı birçok ülkenin nüfusundan daha büyük olan bir ülkede şüphesiz ki eğitim her şeyin önünde gelmektedir. Bu devlet, birey ve aile olarak da böyledir. Çocuklarımıza aileler olarak yapacağımız yatırım, alacağımız başka şeylerden çok daha öncelikli olmalıdır.'' Kendisinin ve hükümetin bunun bilincinde olduğunu belirten Gül, Türkiye'nin geleceğini öğretmenlere teslim ettiklerini, çocukların ve geleceğin ise öğretmenlerin elinde şekilleneceğini kaydetti. 
     Gül, ''Onların elinde şekillenecek Türkiye'nin hedefi de büyük Atatürk'ün Cumhuriyet'i kurarken de söylediği gibi muasır medeniyetlerin üstüne çıkmaktır'' dedi. 
     Başbakan Gül, bu büyük hedefin iki temel ayağı bulunduğunu belirterek, ''Biri gerçekten hür, serbest, demokratik hukukun üstün olduğu, herkesin özgür olduğu bir ülke... İkincisi kalkınmış, zenginleşmiş tüm vatandaşlarımızın insanı ihtiyaçlarını karşılayacak gelir düzeyine ulaşmış bir ülkedir'' diye konuştu. 
     Gül, bütün bunların temelini öğretmenlerin atacağını, öğretmenlerin yetiştirdiği nesillerin Türkiye'yi o noktalara taşıyacağını söyledi. 
     Öğretmenlere verilecek önem ve değerin her şeyin önünde gelmesi gerektiğine işaret eden Başbakan Gül, hükümetin ve kendisinin bu inanç içinde olduğunu ifade etti. 
     ''İnşallah önümüzdeki günlerde hep beraber göreceksiniz, sorunlarımızı beraber çözeceğiz'' diyen Gül, kaynakların sınırlı olduğunu ancak kaynakların dağıtım önceliğinin çok önem taşıdığını belirtti. 
     Başbakan Abdullah Gül, kendisinin yetişmesine katkıda bulunan bütün öğretmenlere de saygılarını sunduğunu ifade etti. 
     Konuşmaların ardından, Milli Eğitim Bakanı Mumcu, Başbakan Gül'e, öğrencilerin yaptığı üzerine çiçek deseni işlenmiş bir tablo hediye etti. 
     En yaşlı eğitimci olan Refet Angın ise Gül'e, Beykoz Kız Meslek Lisesi öğrencilerinin yaptığı bir vazoyu armağan olarak sundu. Angın, bu sırada, ''Böyle genç ve enerjik bir bakan verdiğiniz için teşekkür ediyorum'' dedi. 
     Gül'de Kayseri'de doğduğu sırada burada öğretmenlik yaptığını ve büyük tecrübelerinin bulunduğunu ifade ettiği Refet Angın'ın elini öptü. 
     Daha sonra Gül, heyetteki öğretmenler ile tek tek tokalaşarak onlara hediye verdi. 
     Heyete bulunun Kırgızistan'dan gelen eğitimci Kımbat Satıbaldivaya da Gül'e bir kalpak armağan etti. Gül, kalpağı giyerek gazetecilere poz verdi. 
     





</TEXT>
</DOC>
