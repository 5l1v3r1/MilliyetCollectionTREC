<DOC>
<DOCNO> 139705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sonspo01.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da Beşiktaş bayramı... 
</HEADLINE>
<TEXT>

     Beşiktaş'ın UEFA Kupası'nda Slavia Prag engelini aşarak çeyrek finale kalma başarısı, taraftarları büyük sevince boğdu. 
     Maçın bitimiyle birlikte BJK İnönü Stadı'nı adeta bayram yerine çeviren taraftarlar, tezahüratlar ve alkışlar eşliğinde takımlarını kutlayarak tur sevincini doyasıya yaşadı. 
     Beşiktaşlı yöneticiler de maçı izledikleri protokol tribününde birbirlerine sarılarak mutluluklarını yansıttılar. Taraftarların tezahüratlarına eşlik eden başkan Serdar Bilgili ve yöneticiler, daha sonra soyunma odasına giderek teknik heyet ve futbolcuları kutladı. 
     BJK İnönü Stadı ve çevresinde adeta bir karnaval havası yaşanırken, taraftarlar başta Taksim olmak üzere kentin birçok yerinde yaya ve araç konvoyları oluşturarak sevinç gösterilerinde bulundu. 
     
     KIVANÇ OKTAY'IN ZOR ANLARI 

     Beşiktaş Kulübü Asbaşkanı Kıvanç Oktay, özellikle maçın son 15 dakikalık bölümünde adeta ıstırap çektiklerini belirterek, ''Bitsin diye bu kadar dua ettiğim bir maç daha olmadı. O kadar gol atmamıza rağmen çok eziyetli bir maç oldu. Ama güzel oldu. Bundan sonra sonuna kadar gideceğimiz düşüncesindeyim'' dedi. 
     Asbaşkan Yıldırım Demirören ise bundan sonraki hedeflerinin finale kadar gitmek olduğunu kaydederek, ''Rakibimizi kim olursa olsun, her maç zor olacak. Ama Beşiktaş kazanmasını biliyor'' diye konuştu. 
     Futbolculardan İbrahim, maçın uzatma dakikalarında kaleye giden topu görünce adeta yıkıldığını, ancak hakemin golü saymayan kararını görünce rahatladığını söyledi. 
     Siyah-beyazlı futbolcu, ''Zor bir mücadelenin sonunda kazanmak çok güzel. Mutluyuz. Dilerim, aynı başarıyı diğer turlarda da sergileriz'' dedi. 
     Beşiktaş'ın ilk golüne imza atan Rumen oyuncu Pancu da UEFA Kupası'nda bundan sonra her türlü sonuçla karşılaşabileceklerini kaydetti. 
     Çeyrek finaldeki rakiplerinin Wisla Krakow olmasını istediğini anlatan Pancu, ''Krakow zayıf bir takım. İlk maçta Lazio karşısında sergilediği performans ise sürpriz'' yorumunu yaptı. 
     Bu arada, Beşiktaşlı futbolcuların tur primi olarak 30'ar bin dolar alacakları öğrenildi. 

     
</TEXT>
</DOC>
