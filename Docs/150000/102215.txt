<DOC>
<DOCNO> 102215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sondun04.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a operasyon hazırlığı sürüyor... ABD patriot gönderdi... 
</HEADLINE>
<TEXT>

     ABD, Irak'a operasyon planları çerçevesinde, Bağdat'ın olası balistik füze tehdidine karşı bölgeye en yeni model Patriot hava savunma sistemleri yerleştirmeye başladığını açıkladı. 
     Milli Savunma Bakanı Sabahattin Çakmakoğlu, henüz resmi bir bilgi ulaşmadığını ancak ABD'nin Türkiye'ye de patriot füze kalkanı yerleştirmiş olabileceğini söyledi. 
     Savaş rüzgarları patriot füzeleri ile daha hızlı esmeye başlarken, ABD hava kalkanı oluşturmaya çalışıyor. Türkiye de ABD'nin kalkan operasyonu kapsamında yeralıyor. 
     ABD Füze Savunma Komutanı Hava Korgeneral Ronald Kadish, Bloomberg haber ajansına açıklamasında, şimdiye kadar bölgeye, gelişmiş Patriot modeli PAC-3 sistemlerinden 30 kadar gönderildiğini bildirdi. Ancak Kadish, bu sistemlerin nereye konuşlandırıldığı hakkında ayrıntı vermedi. 
     Korgeneral Kadish, ''Eğer balistik füze tehdidi olursa, PAC-3 hava savunma füzelerinin her birini kullanmaya hazırız'' dedi. 
     PAC-3 sistemleri, 16 hava savunma füzesi atabilen bir fırlatıcı, radar, ateş kontrol istasyonu, güç kaynağı ve muhabere cihazlarından oluşuyor. Uzun mesafeler için C-17 askeri nakliye uçaklarıyla taşınan PAC-3 sistemleri, yerde özel kamyonlarla bir noktadan diğerine taşınabiliyor. 
     Lockheed Martin şirketi tarafından üretilen ileri Patriot sistemi PAC-3'ler, Körfez savaşında ün kazanan eski Patriot sistemlerine oranla, hem daha iyi isabet oranına sahip bulunuyor, hem de 7 kat geniş bir alanı koruyabiliyor. 
     Irak lideri Saddam Hüseyin'in ordusunun emrinde halen az sayıda, karadan karaya atılan orta menzilli Scud balistik füzelerinin bulunduğu sanılıyor. Menzili 500 kilometreyi bulabilen bu füzelerin, kimyasal veya biyolojik silahla donatılmış savaş başlığı taşıması ihtimali, olası operasyonda yer alacak ABD kuvvetleri kadar, bölge ülkelerini de kaygılandırıyor. 
     ABD'nin, gelecek haftalarda bölgeye daha fazla Patriot sistemleri göndermesi bekleniyor. 
     





</TEXT>
</DOC>
