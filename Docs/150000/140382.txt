<DOC>
<DOCNO> 140382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sontur04.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''Olağanüstü durumlar için tedbirliyiz'' 
</HEADLINE>
<TEXT>

     Başbakan Abdullah Gül, piyasaları yatıştırmak için bu sabah Başbakanlık'ta bir basın toplantısı düzenledi. 
     Reform çabalarının süreceğini vurgulayan Gül şunları söyledi 
     "Tezkereyi ekonomik meseleleri ayrı tutmak gerekir. Tezkereyle ilgili karar TBMM neticesinde çıkmıştır. IMF'yle tezkere arasında bağ kurulamaz. Olağanüstü durumlar karşısında gerekirse tedbirler alınabilir. IMF'ye borçların ödenmesinde bir sorun yok.- Türk-AMerikan ilişkileri devam ediyor. Ülkedeki Amerikan askeri ve techizatlarını karşılıklı değerlendiriyoruz." 
     
     IMF BAŞKA TEZKERE BAŞKA 

     Gül, IMF ile yürütülen görüşmelerle olası Irak operasyonu kapsamında ABD ile Türkiye arasındaki ilişkilerin birbirinden "bağımsız" olduğunu söyledi. 
     Başbakan Gül, 2003 Mali Yılı Bütçe Yasası'nın tanıtımına ilişkin düzenlediği basın toplantısında, gazetecilerin başta "asker tezkeresi" olmak üzere gündemdeki sorularını da yanıtladı. 
     Gül, 4'üncü gözden geçirme sonunda kabul edilen atıl istihdam ve ayni kredilerin bütçe içinde yer almasına ilişkin koşulların daha önce yürürlüğe konulması durumunda ABD ile yürütülen tezkere görüşmelerinde hükümetin elinin daha güçlü olup olmayacağı yönündeki soruyu "Tezkere ile ekonomik sorunları ayrı tutmak gerekir. IMF bağımsız bir kuruluştur. Tezkere ile ilgili sonuç Meclis'te ortaya çcıktı. Tezkere ile IMF arasında bir bağ yoktur" diye yanıtladı. 
     "Asker tezkeresi"nin Meclis'te kabul edilmediği anımsatılarak, yeni bir tezkerenin Meclis'e gönderilip, gönderilmeyeceğine ilişkin soru üzerine Gül, "Bu bir süreç, parti ve hükümet içinde değerlendiriliyor. Powell ile görüştük, karşılıklı bir anlayış içinde onlar da değerlendiriyor. Her şey demokratik bir süreç içinde gerçekleşti" dedi. 
     Gül, ABD Dışişleri Bakanı Powell ile görüşmesi çerçevesinde değerlendirme sürecinden bir açılım beklenip beklenmediği izlenimini edinip edinmediği şeklindeki soru üzerine de "Bunlar değerlendiriliyor. ABD, Türkiye ilişkileri önemlidir. Görüşmeler karşılıklı anlayış ve saygı içindedir. Önümüzdeki günlerde hep birlikte göreceğiz" karşılığını verdi. 
     Başbakan Gül, bölgedeki olağanüstü olaylar karşısında başta faiz dışı fazla hedefinin tutturulması olmak üzere bütçe hedefleri için gerekli önlemlerin alınacağı yönündeki sözlerine ilişkin bir soru üzerine, "Ne olacağı bilinmiyor. 
     Bölgede, gergin bir süreç vardır. Bunun nasıl neticeleneceği bilinmiyor. Olağanüstü bir şey olursa bunlar her türlü şekilde değerlendirilir" dedi. 
     Powell ile yaptığı görüşmede ABD'nin Türkiye'deki değerlendirme sürecini bekleyeceği izlenimini alıp almadığı ve Türkiye'deki liman ve üslerde bekleyen askeri teçhizatın durumunun ne olacağı yönündeki soruyu Gül, "Karşılıklı değerlendirme sürecindeyiz" diye yanıtladı. 
     Gül, bir başka soru üzerine Powell dışında kendisini arayan başka bir devlet başkanı, başbakan ya da bakanın olup olmadığını bildirdi. 
     Milli Güvenlik Kurulu'nun MGK olağanüstü toplanıp toplanmayacağı ve Meclis'ten tezkereye ret kararının çıkmasında MGK'dan bu konuda yeni ve güçlendirilmiş bir tavsiye kararının çıkmamasının etkisinin olup olmadığı yönündeki soruyu yanıtlarken Gül, "Olmaz ya da olur diyemem. 
     Böyle bir çağrı olursa, olabilir olmazsa olmayabilir" dedi. 
     Başbakan Gül, 4'üncü gözden geçirme sonuçlarının IMF İcra Direktörleri toplantısında görüşülmesinin Irak'a olası operasyon tarihine denk geleceği ve bu kapsamda yeni bir programın ve borçların yeniden yapılandırılmasının söz konusu olup olmadığı sorusunu da "Bu gelişmeyi IMF ile ilişkilerden ayrı tutmak gerekir. Bölgede olağanüstü olaylar olursa olağanüstü tedbirler alınır. Önemli olan yapılanların açık seçik olmasıdır. IMF'nin ilgileneceği konularda bunlardır" sözleriyle yanıtladı. 
     Gül, yardım paketinin gelmemesi durumunda borçların ödenmesi konusunda bir sıkıntı olup olmayacağı sorusunu, "Bir problem söz konusu olmaz" dedi. 
     
     BÜTÇE AÇIKLANDI 

     Başbakan Abdullah Gül, 2003 yılı bütçesine ilişkin son çalışmaların yapıldığını, bütçenin bugün TBMM'ye sunulacağını bildirdi. 
     Başbakan, bütçenin, GSMH'nin yüzde 6.5 seviyesinde tespit edilen, kamu faiz dışı fazla hedefiyle uyumlu şekilde hazırlandığını vurguladı. 
     Başbakan Abdullah Gül, Devlet Bakanı ve Başbakan Yardımcısı Abdüllatif Şener, Devlet Bakanı Ali Babacan, Dışişleri Bakanı Yaşar Yakış ve Maliye Bakanı Kemal Unakıtan ile birlikte, Başbakanlık merkez binada düzenlediği basın toplantısında, hükümetin iktisadi anlamdaki temel amacını, ''istikrarlı bir makro ekonomik büyümeye ortam sağlamak ve temel yapısal reformları gerçekleştirmek'' olarak özetledi. Başbakan, devamla şöyle konuştu 
     ''Böylece kalkınma potansiyelimizi tam olarak kullanmak ve en üst seviyelere çıkarmak mümkün olacaktır. Bu çerçevede, enflasyonla mücadele, kamu borç yükünün azaltılması istikrarlı ve hızlı büyüme temel önceliklerimizdir. 
     Hükümetimiz, bu anlayışla hazırlanan 2003 mali yılı bütçe çalışmalarını tamamlamış bulunmaktadır. Bu bütçe hükümetimizin kamu maliyesini sağlıklı bir yapıya kavuşturma, enflasyonu düşürme, borç stokunu azaltma ve istikrarlı bir büyüme ortamını sağlamadaki kararlılığının bir ifadesidir.'' 
     
     ''BDDK'NIN BAĞIMSIZLIĞI'NA İNANIYORUZ'' 

     Başbakan Gül, ''Hükümetimiz sağlıklı bir bankacılık sistemi için BDDK'nın bağımsızlığına inanmaktadır'' dedi. 
     Gül, bankacılık reformu konusunda kaydedilen gelişmelerden memnun olduklarını belirterek, bu sektördeki yeniden yapılandırma ve sistemi güçlendirici reform çalışmalarının sürdürüleceğini bildirdi. 
     Şimdiye kadar olduğu gibi bundan sonra da BDDK'nın kararlarını bağımsız bir şekilde alması konusunda gereken titizliğin gösterileceğini ifade eden Başbakan Gül, şunları kaydetti 
     ''Geçmişte çıkarılan yasalardaki aksaklıklar nedeniyle BDDK'nın kararlarını uygulama ve dolayısıyla reform sürecinde zafiyetlere yol açan hususların bundan sonra ortadan kaldırılması için gereken her türlü tedbir alınacaktır. BDDK'nın görevini etkin şekilde yerine getirebilmesi için hükümet desteğini sürdürecektir.'' Başbakan Gül, kamu sektöründeki etkinliği artırmak ve israfın önüne geçmenin bu dönemde büyük önem arzettiğini belirterek, kamu sektöründeki şeffeflığı artırıp, harcamaları disipline etmeye yönelik reform niteliğindeki, ''Kamu Mali Yönetim ve Kontrol Kanunu'' tasarısının yakın bir zamanda TBMM'ne sevkedececeklerini bildirdi. 
     
     TEKEL'İN ÖZELLEŞTİRİLMESİ 

     KİT'lerdeki etkinliği artırmanın da programın bir parçası olduğunu vurgulayan Başbakan Gül, ''bu kapsamda seçim nedeni ile geciken KİT'lerde daha önceden tespit edilen atıl istihdamın çözümüne yönelik detaylı bir takvim kamuoyuna sunulacaktır'' dedi. 
     Başbakan Gül, kamu sektörünün sağlıklı bir bünyeye kavuşturulması yönündeki çalışmalarını yapısal reformlar konusunda atılacak adımlarla destekleneceğini ifade ederek, şöyle devam etti 
     ''Bu kapsamda özaellaştirme çalışmaları hükümetimiz gündeminin ilk sırasında yer almaktadır. Tekel'in özelleştirilmesi şu alanda somut bir adım olacaktır. Tekel'in özelleştirme planı nihai aşamaya getirilmiş olup, önümüzdeki günlerde Özelleştirme Yüksek Kurulu'na sunulacaktır.'' 
     
</TEXT>
</DOC>
