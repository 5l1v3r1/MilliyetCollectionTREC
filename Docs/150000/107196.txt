<DOC>
<DOCNO> 107196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sondun19.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman gazetesi "Müslüman Türkiye hiçbir zaman AB'ye girmemeli" 
</HEADLINE>
<TEXT>

     Almanya'da perşembe günleri yayımlanan haftalık Die Zeit gazetesindeki bir yorumda, Batı'nın Türkiye'ye ihtiyacı olduğu, ''ancak Müslüman bir ülke olduğu için hiç bir zaman AB'ye girmemesi gerektiği'' görüşüne yer verildi. 
     ''Türk sorunu'' başlığıyla ve tarihçi Hans-Ulrich Wehler'in imzasıyla yayımlanan yorumda, Türkiye'nin AB'ye girip girmemesi gerektiğinin Almanya'daki seçim mücadelesinde de yoğun şekilde tartışılması gerektiği, ancak bu konuda büyük bir suskunluğun hüküm sürdüğü belirtildi. 
     Türkiye'nin coğrafi konumu, tarihi geçmişi, dini, kültürü ve mantalitesinden dolayı Avrupa'nın bir parçası olmadığı görüşünün savunulduğu yorumda, ''65 milyon Müslüman Anadolu insanına neden Avrupa'da serbest dolaşım hakkı tanınsın ve AB fonlarından istifade etmelerine izin verilsin ki AB'nin bir Hıristiyan ülkeler topluluğu olduğu ve Müslüman Türkiye'nin burada yeri olmadığı açıkça dile getiriliyor, ancak çok kültürlü toplumu destekleyen insanlar, bunu 'radikal Hıristiyanlık' olarak nitelendiriyorlar'' denildi. 
     Türkiye'nin laik bir ülke olmasına rağmen, ''dincilerin camileri yeniden doldurmaya başladıkları'' ifade edilen yorumda, bu nedenle Helsinki'deki AB zirvesinde ''büyük bir hata yapılarak'' ABD'nin eski Dışişleri Bakanı Madeleine Albright'ın baskısıyla Türkiye'ye adaylık statüsü verildiği hatırlatıldı. 
     AB'nin bugüne kadar doğu, güney ve güneydoğu sınırlarını belirlememesinin hata olduğu savunulan yorumda, Osmanlı İmparatorluğu'nun yaklaşık 450 yıl boyunca Avrupa'ya karşı savaştığına dikkat çekildi. Bu savaşların Avrupa ülkelerinde ve Türkiye'de de hafızalardan silinmediği, bu nedenle Türkiye'nin AB'ye alınması için bir sebep olmadığı ileri sürüldü. 
     Türkiye'de demokrasi eksikliği bulunduğu görüşüne de yer verilen yorumda, ''Türkiye ile üyelik müzakereleri başlatılması yerine, diğer alanlarda nasıl işbirliği yapılabileceği ve Türkiye'nin modern Batı toplumuna nasıl yaklaştırılabileceği düşünülmeli'' denildi. 
     Yorumda, ''Türkiye'nin AB'ye tam üye olarak alınması mı Bu aceleci şekilde verilen yanlış karar, en kısa zamanda, mümkünse Kasım'daki seçimlerden önce düzeltilmelidir. Avrupa'da eleştirisel bir kamuoyu yaratmak için muhalefeti harekete geçirmenin tam zamanıdır'' ifadesi kullanıldı. 
     





</TEXT>
</DOC>
