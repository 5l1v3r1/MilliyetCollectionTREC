<DOC>
<DOCNO> 125504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sontur33.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağar "DYP'de hiç kimse aklına geleni söylemeyecek" 
</HEADLINE>
<TEXT>

     DYP Genel Başkanı Mehmet Ağar, önce partililer sonra da milletle kucaklaşarak iktidara geleceklerini belirterek, ''Bismillah diyerek görevimize başlıyoruz, partimizin, ülkemizin yolu açık olsun'' dedi. 
     Genel başkan seçilmesinin ardından Selanik Caddesi'ndeki DYP Genel Merkezi'ne ilk kez gelen Ağar, partililer tarafından sloganlarla karşılandı. Partililerle tokalaşan Ağar, daha sonra genel başkanlık makamının bulunduğu 5. kata çıktı. 
     Mehmet Ağar, burada yaptığı konuşmada, yeni bir döneme başlandığını bildirdi. Tüm partililer gibi kendisinin de son derece heyecanlı olduğunu belirten Ağar ''Bu heyecanımız, göreve olan azmimiz ve partililerin gösterdiği güvene layık olabilme heyecanıdır'' dedi. 
     DYP'nin sahip olduğu 56 yıllık misyon gereği Türkiye'nin her hizmetinde damgası olduğunu anlatan Ağar, Ankara'daki rutin işleri bitirir bitirmez Anadolu'ya gideceklerini söyledi. Ağar, ''Milletimizle, partililerimizle, teşkilatlarımızla kucaklaşmaya çıkıyoruz. Önümüzdeki dönem, bir bütünleşme sürecinin başladığı dönemdir. Önce bütünleşmemizi parti teşkilatımızda, partililerimizle daha sonrasında Türkiyemizle yapacağız. Türkiyemizle yaptığımız bütünleşme bize, dünya ile bütünleşmeyi yapabilecek bir iktidar imkanını getirecektir'' dedi. 
     
     TEMEL FELSEFE 
     DYP'nin küçük hedeflerin takipçisi olamayacağını belirten Ağar, hedeflerinin seçim barajını aşmak olmadığını söyledi. Ağar, milletin DYP iktidarına ihtiyacı bulunduğunu ifade ederek, ''Milletimizin geleneğine, göreneğine, inancına, düşüncelerine uygun, her zaman arzuladığı kalkınma ve dünyanın ileri seviyedeki memleketlerine yaraşır bir tarzdaki bir hayatı sağlayabilmek, temel felsefemizdir'' dile konuştu. 
     Bunun temellerinin Celal Bayar, Turgut Özal ve Süleyman Demirel tarafından oluşturulduğunu anlatan Ağar, bütün milletin merkez sağda muktedir bir iktidarı gerçekleştirmenin DYP'de bütünleşme ile sağlanabileceğini bildiğini ifade etti. 
     ''Böylesine büyük bir camiaya şerefle hizmet edebilme imkanını veren Yüce Allah'a milyarlarca kere şükrettiğini'' belirten Ağar, hayatının bundan sonraki kısmını partiye adayacağını yineledi. 
     Ağar, ''Türk milletine haykırıyoruz. Biz buradayız. Milletimize büyük bir bütünlük içinde layık olduğu hayat seviyesine ulaşması için elimizden geleni yapma konusunda bütün hazırlıklarımızla varolduğumuzu ifade ediyoruz. Allah yardımcımız olsun. Bugün Bismillah diyerek görevimize başlıyoruz. Partimizin, ülkemizin, milletimizin yolu açık olsun'' 
     
     DEMİREL'E ZİYARET 
     Ağar, bir soru üzerine ''doğal lider'' olarak tanımladığı 9. Cumhurbaşkanı Süleyman Demirel'i en kısa zamanda ziyaret edeceklerini bildirdi. 
     Demirel'in her zaman siyaset, devlet tecrübelerinden istifade edilecek bir büyük olduğunu belirten Ağar, ''Bundan bir kompleksimiz de yoktur. Sayın Demirel'in tecrübelerinden istifa etmemenin kabul edilecek bir tarafı yoktur.'' dedi. 
     Ağar, basın mensuplarının özel program davetleri üzerine bundan sonra DYP'de kendisi de dahil hiç kimsesin aklına geleni söylemeyeceğini belirtti. Ağar, ''Genel İdare Kurulu GİK kararı olmadan ben dahil kimse konuşmayacak. Bir karar haline getirdiğimiz politikalarımızı söyleyeceğiz'' diye konuştu. 
     Mehmet Ağar, Cuma günü GİK'in toplanarak ülke gündemindeki önemli sorunları görüşmeye başlayacaklarını kaydetti. 
     Ağar, daha sonra tebrikleri kabul etti. 
     





</TEXT>
</DOC>
