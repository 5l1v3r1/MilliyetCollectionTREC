<DOC>
<DOCNO> 141116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/guncel/agun.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Kızıltepe’de lojistik üs kuruyor 
</HEADLINE>
<TEXT>

Kuzey Irak’a geçecek birliklerinin eksiklerini tamamlamak amacıyla Mardin’e üs kuracak olan ABD, Diyarbakır’da Harek t Merkezi, Ankara’da da Koordinasyon Merkezi oluşturuyor 
     ANKARA Milliyet 

     Üs ve limanlarda modernizasyon çalışması için çıkarılan tezkereye dayanarak Kuzey Irak’ta konuşlanacak Amerikan kara birliklerine lojistik destek sağlamak üzere Türkiye’de üs oluşturma izni de verildiği ortaya çıktı. ABD, tezkere kapsamındaki altı havaalanı ile üç limandaki modernizasyon çalışmalarının yanı sıra Mardin Kızıltepe ve Yenice Tren İstasyonu’nda da çalışmalar başlattı. 
     6 Şubat tarihinde TBMM tarafından kabul edilen hükümete yetki tezkeresi kapsamında üs ve limanlarda modernizasyon izni alan ABD, kara birliklerinin lojistik ihtiyaçlarını karşılamak üzere üsler de oluşturmaya başladı. Çalışmaların, modernizasyon tezkeresine dayanan mutabakat metni uyarınca yürütüldüğü bildirildi. 
     Genelkurmay Başkanı Orgeneral Hilmi Özkök’ün önceki gün yaptığı açıklamanın ardından Ankara’dan olumlu sinyaller alan ve Türkiye’de muharip birlikler bulundurmaya ilişkin ikinci tezkere umudu canlanan ABD, modernizasyon çalışmalarına devam etme kararı aldı. 
     
     HAZIRLIKLAR SÜRÜYOR 
     Ankara ve İncirlik’teki tesislerinin yanı sıra Diyarbakır, Mardin - Kızıltepe, Silopi ve Yenice Tren İstasyonu’nda hazırlıklarını sürdüren ABD’nin, çalışmalarını "modernizasyon tezkeresi" kapsamında yürüttüğü belirtildi. Bu çerçevede Diyarbakır’da Harek t Merkezi, Kızıltepe’de Lojistik Merkezi ve Ankara’da Koordinasyon Merkezi oluşturulacağı kaydedildi. 
     Kızıltepe’de öngörülen lojistik üs, Kuzey Irak’a geçecek ABD birliklerinin mühimmat, teçhizat ve erzak gibi eksiklerini tamamlamak üzere oluşturuluyor. 
     
Konvoylar yola çıktıİkinci tezkereden umudu kesmeyen ABD’liler, demiryolu ve karayolu kullanarak tüm teçhizatını Güneydoğu’ya kaydırıyor 
     ABD’ye ait askeri konvoylarının Güneydoğu’daki trafiği giderek yoğunlaşıyor. ABD’nin üslerin modernizasyonu kapsamında getirdiği teçhizat, dün İskenderun Limanı’ndan alındı. Malzemeyi taşıyan konvoyun Kuzey Irak yolundaki Mardin - Silopi yönünü izleyen güzergahı, "modernizasyon tezkeresinin sınırları aşılıyor mu" sorusunu gündeme getirdi. Limanın B kapısında dün sabah dizilen 29 TIR, bir kamyon ile 25 ABD askerinin bulunduğu bir otobüs, evrakın Türk subaylarca kontrol edilmesinin ardından saat 09.30 sıralarında çıkış yaptı. 
     
     BEDAVA GEÇTİLER 
     Hummer cipler ile askeri tankerleri de taşıyan kamyonlar, İskenderun - Adana otoyolu gişelerine geldi. Sivil TIR sürücüleri gişelerden bilet alırken sıkışma yaşanınca, araya giren bir Türk subay, sürücülere bilet almadan devam etmeleri uyarısında bulundu. Otoyola çıkarak Güneydoğu’ya yönelen konvoy, Gaziantep üzerinden Mardin’e hareket etti. Konvoy daha sonra Kızıltepe’de konakladı. Bir başka konvoy İncirlik’e gitti. 
     
Tezkere çerçevesi modernizasyondu      6 Şubat’ta TBMM’de kabul edilen tezkerenin çerçevesi şöyleydi "Bütün hazırlıkları yapmak ve güvenlik tedbirlerini almak amacıyla gelişmelerin seyrine göre, Türkiye’nin sorumluluklarına, temel hak ve menfaatlerine uygun bir politika izlenmesine imk n sağlamak üzere Türkiye’deki askeri üs ve tesisler ile limanlarda yenileştirme, geliştirme, inşaat ve tevsi çalışmaları ile altyapı faaliyetlerinde bulunmak amacıyla ABD’ye mensup teknik ve askeri personelin üç ay süreyle Türkiye’de bulunmasına, gerekli düzenlemelerin hükümetçe yapılmasına TBMM’den izin istenilmesi Anayasa’nın 92. maddesi uyarınca Bakanlar Kurulu’nca kararlaştırılmıştır." 
     
CHP’den Abdullah Gül’e üs sorusu      CHP Aydın Milletvekili Özlem Çerçioğlu, Başbakan Abdullah Gül’ün yanıtlaması istemiyle TBMM’ye verdiği soru önergesinde hangi askeri üs, tesis ve limanlarda ne tür yenileştirme, geliştirme, inşaat ve alt yapı çalışmaları yapıldığının ayrıntılarıyla açıklanmasını istedi. Çerçioğlu, "Bu çalışma yapılan yerler kimin kontrol ve denetimindedir " diye sorarken, bu çerçevede Türkiye’ye gelen ABD askeri ve teknik personeli sayısının açıklanmasını istedi. 
     



 GÜNCEL 























</TEXT>
</DOC>
