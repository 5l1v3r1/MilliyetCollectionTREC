<DOC>
<DOCNO> 117625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sonspo24.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...İzmir'deki ezeli rekabet öncesi dostluk mesajları... 
</HEADLINE>
<TEXT>

     Göztepe ile Pınar Karşıyaka'nın Türkiye Basketbol Ligi'ndeki ilk randevusu öncesinde, iki kulübün basketbol şube başkanları dostluk mesajı verdi. 
     Pınar Karşıyaka Basketbol Şubesi Başkanı Togan Toprak ile Göztepe Basketbol Şube Başkanı İskender Tuğsuz, cumartesi günü yapılacak lig maçı öncesinde, basın toplantısı düzenledi. 
     Togan Toprak, Birinci Süper Futbol Ligi'nde dün yapılan Fenerbahçe-Galatasaray maçında yaşananların, aldıkları ''Deplasman takımının salona seyirci getirmemesi'' kararının doğruluğunu ortaya koyduğunu belirtti. 
     İki kulüp arasında gerçek dostluk bağlarının kurulduğunu kaydeden Toprak, ''Taraftarlarımızdan sağduyu bekliyoruz. Göztepe ile gerçek bir dostluk kurduk. Ben bu maçta küfür dahi olmayacağına inanıyorum'' dedi. 
     Göztepe Basketbol Şube Başkanı İskender Tuğsuz ise Pınar Karşıyaka yönetiminden gördükleri dostluğu, taraftarlarından da beklediklerini kaydederek, ''İzmirlilerin basketbolda yıllarca beklediği, ilk buluşma. Bize göre Pınar Karşıyaka maçın favori ekibi. İyi oynayanın kazanmasını temenni ediyoruz'' diye konuştu. 
     Atatürk Spor Salonu'da tribünlerin ilk 3 sırasının güvenlik önlemleri için boş bırakılacağı ve yaklaşık 2 bin 500 bilet satışa sunulacağı öğrenildi. 
     
     NAKLEN YAYIN 
     Göztepe ve Pınar Karşıyaka'nın naklen yayın havuzundan ''hakettiği'' payı alamadığını savunan Tuğsuz, sözlerini şöyle sürdürdü 
     ''Bize naklen yayın havuzu gelirlerinin yeniden görüşüleceği söylenmişti. Ancak değişen hiçbir şey olmadı. Yine Fenerbahçe, Beşiktaş ve Galatasaray takımlarına 1'er milyon dolar, Pınar Karşıyaka'ya 200 bin, Göztepe'ye ise 100 bin dolar ödenecek. Haksızlık devam ediyor. Bize verilen vaatlerin hepsi havada kaldı. Pınar Karşıyaka ve Göztepe olarak bu işin peşini bırakmayacağız.'' 
     
     YABANCI OYUNCULAR 
     Basın mensuplarının sorusu üzerine İskender Tuğsuz, Göztepe'de istenilen performansı henüz gösteremeyen Yunan pivot Nikos Ntougias'ın gönderilebileceğini kaydederek, ''Bir yabancı oyuncu ile görüşmelerimiz sürüyor. Eğer bu transfer gerçekleşirse Ntougias'ı gönderebiliriz'' dedi. 
     Togan Toprak ise ABD'li oyuncularından memnun olduklarını belirterek, ''Geçen hafta Jefferson'un menajeri ile görüştük ve bizimle olan sözleşmesini 1 yıl daha uzatma kararı aldık'' diye konuştu. 
     





</TEXT>
</DOC>
