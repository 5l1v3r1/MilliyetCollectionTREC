<DOC>
<DOCNO> 149692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sondun07.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilimde milat... İnsanın gen haritasının çıkarılması tamamlandı 
</HEADLINE>
<TEXT>

     İnsanın gen haritasının çıkarılması tamamlandı. 
     ''Yaşamın bütününün genetik karşılığı'' olarak da tanımlanabilecek olan ve gen dizilimlerini gösteren bu bilgi sayesinde tıptaki dönüşümlerin hızlanması, bir çok hastalığın tanınması mümkün olacak. Bu bilgiler, bilim adamlarının örneğin çeşitli hastalıklar veya genlerle ilgili çeşitli alanlarda yapacakları çalışmalar için kılavuz olarak tanımlanıyor. 
     İnsan gen sisteminin Genom bütünü ile keşfedilmesini amaçlayan uluslararası konsorsiyumun, bu alanda çıkardığı ilk sonuçları açıklamasının iki yıl sonrasında ulaşılan bu yeni sonuca, beklenenden iki yıl önce varıldı. 
     Dr. Jane Rogers, sonuçlar ile ilgili yaptığı açıklamada, ''bilim adamlarına insan genomunun bütünü hakkında bir kılavuz sağlıyoruz'' dedi. 
     ''İnsan Genomu Projesi'' olarak da adlandırılan bu çalışma, insanda deri kanserinin öldürücü bir biçimine yol açan bir mutasyonun genetik bozulma ortaya çıkarılmasını sağlamıştı. Diyabet, kan kanseri ve çocuk ekzeması ile ilgili çalışmalara da önemli katkılarda bulunmuştu. 
     Gen dizilimlerinin tamamının belirlenmesi, insanlarda varolan 25-30 bin arasındaki genin hepsinin tanımlanmasına yardımcı olacak. Bu genler arasında, kanser ve diyabete yol açanlar da yer alıyor. 
     Çalışma ile ilgili ilk taslak sonuçlar, 2000 yılı Haziran ayınca açıklanmıştı. Bu çalışmaların sonuçları tüm dünyada bilim adamlarının hizmetine sunuluyor. 
     Çalışmaya katılan bilim adamlarından Allan Bradley, ulaşılan bu yeni sonucun, ''hemen yepyeni sıçramalara yol açmasının beklenmemesi gerektiğini'' belirtti. Bradley, ''Buna karşın, yaşam kitabının öğrenilmesine yönelik en heyecan verici bölümlerinden birine başladığımızdan hiç kuşkum yok. İnsan genomunun öğrenilmesinin tamamlanması, uzun bir yolda çok önemli bir aşama'' dedi. 
     Bu projede İngiltere, ABD, Fransa, Almanya, Japonya ve Çin'den bilim adamları yer alıyor. 
     Dizilimin tanımlanmasının tamamlanması, ilaç sanayiindeki gen araştırmalarında patlamaya yol açacak. Yeni tip tedavi yöntemleri, kişinin genetik profiline uygun, o şahsa özel ilaçların yapımına, hastalıkların erken teşhisine olanak sağlayacak olması, bu yeni sonuçların sağlayacağı ilk faydalar olacak. 
     Bilim adamları, 1,4 Milyondan fazla SNPS single nucleotide polymorphisms 'in de tanımını yaptılar. SNPS, insanın genetik şifresini oluşturan üç milyar harf içerisinde farklı dizilimleri gösteriyor. Bu harf dizilimleri arasında varolan SNPS'ler, her insanın birbirinden farklı olmasına yol açıyor. 
     Bu çalışma sayesinde insanların gen sayısının aslında tahmin edilenden çok daha az olduğu, proteinlerin de dokuların oluşmasında bilinenden çok daha fazla ve karmaşık işlevlere sahip olduğu da öğrenildi. 
     





</TEXT>
</DOC>
