<DOC>
<DOCNO> 129570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sonspo25.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliğinin Belek kampı... 
</HEADLINE>
<TEXT>

     Gençlerbirliği, ikinci yarı hazırlıklarını Antalya'nın Belek turizm bölgesinde sürdürüyor. 
     Papillon Belvil Oteli'nde kamp yapan kırmızı-siyahlılar, tam kadro halinde çalışırken, 26 yaşındaki Fildişi Kıyısı'ndan, İsveç, Fransa ve İtalya liglerinde oynamış forvet oyuncusu Konan Kan ile daha önce de denediği İsveç liginde top oynamış 21 yaşındaki gurbetçi futbolcu Ahmet Özdemirok'u deniyor. 
     Kırmızı-siyahlılar, Belek kampındaki ilk hazırlık maçını, yarın Rusya'nın Schinning takımıyla yapacak. Başkent ekibi, 12 Ocak'ta İzmirspor, 14 Ocak'ta PSV Eindhoven, 15 Ocak'ta Adana Demirspor ve 17 Ocak'ta da Bursaspor ile yapacağı maçlarla hazırlıklarını tamamlayarak, 18 Ocak'ta Ankara'ya dönecek. 
     Kırmızı-siyahlılar, 25 Ocak'ta Bursaspor, 31 Ocak'ta da Kocaelispor ile deplasmanda yapacağı maçlarla devre arası hazırlıklarını tamamlayacak. 
     
     YOULA'NIN CEZASI PRİM OLDU 
     Gençlerbirliği'nde, Belek kampına 1 gün geç gelen Gineli forvet oyuncusu Youla'ya verilen 5 bin dolarlık para cezası, diğer oyunculara prim olarak dağıtılacak. 
     Üzerinde Youla'nın resmi bulunan ve ''primler Youla'dan'' yazılı tişörtler bastıran kırmızı-siyahlı futbolcular, yarın yapacakları hazırlık maçında formalarının altına bu tişörtleri giyerek, Gineli takım arkadaşlarına göndermede bulunarak teşekkürlerini ifade edecekler. 
     





</TEXT>
</DOC>
