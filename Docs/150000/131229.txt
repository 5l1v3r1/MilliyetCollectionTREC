<DOC>
<DOCNO> 131229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/soneko08.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası Başkan Yardımcısı Linn verilecek kredileri ele alacak 
</HEADLINE>
<TEXT>

     Dünya Bankası'nın, Türkiye'nin de aralarında bulunduğu Avrupa ve Orta Asya'dan sorumlu başkan yardımcısı Johannes Linn'in bugün Ankara'ya gelmesi beklenirken, yarın başlayacak görüşmelerinde, CAS, ERL, PFPSAL-II, ARIP ve İstanbul Yaklaşımı çerçevesinde verilecek krediler ele alınacak. 
     Ekonomik kriterlerin henüz tamamlanamamış olması nedeniyle, Dünya Bankası kredilerinin önemli bir kısmı henüz kullanılamadı. 
     Ülke Yardım Stratejisi CAS çerçevesinde, üç yıl için Dünya Bankası'ndan 5 milyar dolar program kredisi alınacak. 
     CAS'ın ağırlık olarak sosyal programların desteklenmesinde kullanılacağı belirtilirken, buna ilişkin olark DPT, Maliye, Hazine ve diğer ilgili kurumların yaptıkları çalışmalar makro çerçeve açısından tamamlanırken, kredinin kullanım alanları ve talepte bulunan kurumlara ilişkin çalışmalar ise devam ediyor. 
     Kredilere ilişkin koşulların yanı sıra, IMF ile görüşmelerin başlayarak, IMF onayının da alınması, kredilerin serbest bırakılmasında önemli bir kriter olacak. 
     
     ERL KREDİSİ 
     760 milyon dolarlık Ekonomik Reform Kredisi'nin ERL 375 milyon dolarlık ikinci diliminin 2003 yılı Mart sonuna kadar alınması bekleniyor. 
     1 milyar 350 milyon dolarlık II. Program Amaçlı Kamu ve Mali Sektörü Uyum Kredisi'nin PFPSAL-II , 450'şer milyonluk ikinci ve üçüncü dilimleri, gerekli koşullar sağlanamadığı için henüz alınamadı. 
     Bu kredinin birinci dilimi Ağustos ayında alınmıştı. 
     
     TARIM REFORMU KREDİSİ... 
     Öte yandan Tarım Reformu Uygulama Projesi'nin ARIP program kısmının 100 milyon dolarlık ikinci diliminin, tarım reformu uygulamalarında Banka'yı tatmin edici gelişme kaydedilmesi koşuluyla 2003 yılı ilk yarısında kullanılması bekleniyor. 
     ''Finansal Yeniden Yapılandırma Çerçeve Anlaşması'' kapsamında Dünya Bankası'ndan gelmesi beklenen 500 milyon dolarlık fon desteği için ise Dünya Bankası ile görüşmeler devam ediyor. 
     





</TEXT>
</DOC>
