<DOC>
<DOCNO> 104400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sondun22.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Anavatan ile yeni teşkilatlanmaya gidebiliriz" 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs'ta egemenlik üzerine bir anlaşmanın yapılabilmesi için ''sonuna kadar çaba harcayacaklarını'', ancak bunun yapılamaması halinde Anavatan ile yeni bir teşkilatlanmaya gideceklerini açıkladı. 
     KKTC'nin TAK ajansının haberine göre Denktaş, KKTC'nin Türkiye ile entegrasyona gidebileceği yönünde dün Reuters'a verdiği demecine ilişkin soruları yanıtlarken, ''Kıbrıs sorununun halledilmesi için Rum tarafının Kıbrıs Türkünün egemenliğini kabul etmesi, her şeyin Kıbrıs Türkünün egemenliği üzerine kurulmasına müsaade etmesi, böylelikle yırtılıp atılacak bir kağıtla göz boyanmaması'' gerektiğini belirtti. 
     Rumların buna bugüne kadar ''Evet'' demediklerini ifade eden Denktaş, Rum kesiminin Kıbrıs sorunu çözümlenmeden AB'ye girmesi durumunda, KKTC'nin geleceği için alternatifler düşünmesinin doğal olduğunu ifade etti. Denktaş, şöyle dedi 
     ''AB onları alacak, biz havada mı kalacağız. Böyle şey yok. Devletimize, Anavatanımıza dört elle sarılacağız ve egemenliğimizi ta ilk günden tanıyan Anavatan ile yeni bir teşkilatlanmaya gireceğiz. Bu gayet doğaldır. Bu teşkilatlanma arasında Kıbrıs Rumlarının bunca yıl dış temaslarda bize çıkarttıkları engelleri göz önünde tutarak, kuşkusuz Türkiye Cumhuriyeti Dışişleri ile en yakın işbirliğini yapmak görevimiz olacaktır.'' Askeri açıdan zaten Türkiye'nin KKTC'yi koruduğunu vurgulayan Denktaş, ''Anavatan burada olmasa ne barışı, ne cumhuriyeti, ne de geleceği görebileceklerini'' belirtti. Denktaş, ''dolayısıyla askeri anlaşmanın garanti anlaşmasında zaten yer aldığını, bunu daha da tekamül ettirebileceklerini, mali açıdan zaten Türk parasının kullanıldığını, bunun da ayarlamasının gayet kolay olacağını'' kaydetti. KKTC Cumhurbaşkanı, her konuda Anavatan ile işbirliği ve Kıbrıs Türkünün Türk vatandaşı gibi muamele görerek aradaki mevcut engellerin ortadan kaldırılmasının, ''memleketin yüzünü güldürerek geleceğini sağlama bağlayacağını'' kaydetti. 
     Denktaş sözlerini şu ifadelerle tamamladı 
     ''Türkiye AB'ye girdiğinde, AB bizimle direkt temasa başlarsa, AB ile biz de kendi durumumuzu ayarlamak suretiyle, Türkiye girdiğinde biz de gireriz. Kaçan tren yoktur. Kaçan tren Rum trenidir, sahte bir bayrak altında gitmektedir. Buna kanarak biz bu trene binersek, gideceğimizi yer Yunanistan'ın kucağıdır. Onun da bize ne yaptığını ve ne yapacağını bilmiyorsak, o zaman öğrenme zamanı şimdidir, çünkü çok geç kalmış oluruz.'' 
     





</TEXT>
</DOC>
