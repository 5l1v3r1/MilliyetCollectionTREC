<DOC>
<DOCNO> 135050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sonspo05.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Müthiş iddia... Hasan Şaş İnter ile ön sözleşme imzaladı 
</HEADLINE>
<TEXT>

     Galatasaraylı Hasan Şaş'ın sezon sonunda gelmek üzere FC İnter ile anlaştığı yolundaki haberler İtalyan basınında bugün manşetlere taşındı. 
     İtalyan spor gazeteleri, Türkiye'de çıkan haberleri kaynak göstererek verdikleri haberlerde, Hasan Şaş'ın İnter ile ön sözleşme imzaladığını ve 2003 Haziran ayından itibaren Milano'ya geleceğini yazdı. Hasan'ın, geçmişte de yazıldığı gibi, Emre ve Okan'ın İnter'e geldiği gibi transfer edileceği, bonservisi elinde bedavaya mal olacağı savunuldu. 
     Corriere dello Sport gazetesi, ''İnter, Hasan Şaş imzaladı'' başlığı altındaki haberinde, 26 yaşındaki Türk futbolcunun artık ''valizinin elinde'' olduğunu öne sürdü. Haberde, ''İnter Başkanı Moratti 3 ay önce Hasan'ı aldı. Türkiye'de problem yaratmaması için Haziran ayında gelecek. Hasan'ın İnter'e gelmesinde Emre ve Okan'ın faktörü büyük oldu. Terim, onu cezalandırmak için çok az oynatıyor'' denildi. 
     
     LUCESCU'NUN HASAN DEĞERLENDİRMESİ 

     2002 Dünya Kupası'nın ''sürpriz ismi'' olarak adlandırılan Hasan Şaş'la ilgili Beşiktaş Teknik Direktörü Mircea Lucescu'nun ise ''Bulunduğu herhangi bir takıma servet getirebilecek bir futbolcu. Teknik olarak çok yetenekli, çok hızlı ve dribling ve kroslarıyla rakip savunma oyuncularını öfkeden köpürtüyor. Belki tek kusurlu yanı aşırı bencil olması. Ama akıllı bir genç olduğu için İtalya'da nasıl hareket etmesi gerektiğini anlayacak'' şeklindeki değerlendirmesi aktarıldı. 
     
     ''İNTER DAHA FAZLA TÜRKLEŞİYOR'' 

     Bu arada La Gazzetta dello Sport gazetesi, ''İnter daha fazla Türkleşiyor Hasan Şaş yakınlaşıyor. Yeni isim Okan Koç ama fiyatı var'' başlığı altında bir haber verdi. Gazete, Türkiye'den gelen haberlerin her zaman daha sıklaşmasından, 26 yaşındaki futbolcunun Galatasaray'ın kendisine önerdiği sezon başına 2 milyon dolarlık teklifi reddetmesinden ve İnter'de Emre ile Okan'ın olmasından dolayı gelecek haziran ayından itibaren Hasan Şaş'ın lacivert siyahlı formayı giyme olasılığının çok yükseldiğini belirtti. 
     La Gazzetta dello Sport, İnter'in Fenerbahçe'den Tuncay ve Gençlerbirliği'nden Okan Koç ile de ilgilendiğini yazdı. Tuncay için Fenerbahçe ile görüşmenin güç olduğunu savunan gazete, Okan Koç'un daha önceden Gençlerbirliği kulübü başkanının açıkladığı gibi 5 milyon dolara alınabileceğini öne sürdü. 
     Basında yer alan iddialarda ayrıca, İnter'in Real Madrid'ten Solari'yi alamamasının ardından orta sahanın solunda oynatabileceği en uygun isim olarak Hasan Şaş'ı gördüğü, ancak Başkan Massimo Moratti'nin Manchester United'tan Ryan Giggs'i de ikna etmeye çalışacağı bildirildi. Giggs ise bu zamana kadar yaptığı tüm açıklamalarda İngiltere dışına çıkmayacağını söylemişti. 

     
</TEXT>
</DOC>
