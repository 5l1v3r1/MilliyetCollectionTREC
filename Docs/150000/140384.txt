<DOC>
<DOCNO> 140384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sontur06.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Üs ve limanlarda durum sakin... 
</HEADLINE>
<TEXT>

     Türk Silahlı Kuvvetleri'nin yabancı ülkelere gönderilmesine, yabancı silahlı kuvvetler unsurlarının Türkiye'de bulunmasına izin verilmesine ilişkin Başbakanlık Tezkeresi'nin TBMM Genel Kurulu'nda reddedilmesinin ardından, üs ve limanlardaki durgunluk devam ediyor. 
     A.A muhabirlerinin bildirdiğine göre, askeri üs ve limanlarda gerekli yenileştirme, geliştirme, inşaat ve tevsi çalışmaları ile yerinden hazırlık faaliyetleri kapsamında, tezkere öncesinde yoğun hareketlilik yaşanan Hatay'ın İskenderun Limanı ile Adana'nın merkez Yüreğir İlçesi'ndeki İncirlik Üssü güne sakin başladı. 
     İskenderun Limanı iskelesinde, şu anda askeri malzeme taşınması kapsamında hiçbir gemi bulunmuyor. Körfezdeki, NATO tarafından kiralandığı bildirilen 2 bin 463 gros tonluk ''INGO J'' adlı Ro-Ro gemisinin de İskenderun'da yaşanan ''Yarıkkaya Fırtınası'' nedeniyle limana giriş yapmadığı belirtildi. 
     Fırtına nedeniyle basın mensuplarının korunması amacıyla belediyece yaptırılan yerdeki çatı uçtu, Deniz İkmal Destek Kıtaları Komutanlığı alanında ABD'lilerin kurduğu çadırlardan bazıları da söküldü. 
     İncirlik Üssü'nde de hafta sonundaki sakinliğin devam ettiği gözlendi. Sabah saatlerinden itibaren herhangi bir uçak kalkışı olmayan üste, hangar kapaklarının kapalı olduğu görüldü. 
     Mersin'in Silifke İlçesi Taşucu Beldesi yakınlarında bulunan, NATO finansmanıyla yaptırılan limanda ise düzenleme ve tel örgü çekme çalışmalarının devam ettiği gözlendi. 
     





</TEXT>
</DOC>
