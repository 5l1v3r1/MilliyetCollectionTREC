<DOC>
<DOCNO> 123917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sondun15.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin AB'ye yıllık maliyeti 8 milyar Euro... 
</HEADLINE>
<TEXT>

     Merkezi Almanya'nın Essen kentinde bulunan Türkiye Araştırmalar Merkezi'nin TAM yaptığı araştırma, Türkiye'nin AB'ye maliyetinin 8 milyar 222 milyon euro olduğunu ortaya koydu. 
     TAM Direktörü Faruk Şen, araştırma sonucuyla ilgili olarak yaptığı açıklamada, Die Welt gazetesinin iddia ettiği gibi Türkiye'nin AB'ye maliyetinin 20 milyar euro olmadığını belirterek, ''Bu rakam, yaptığımız araştırma sonucu 8 milyar 222 milyon euro olarak ortaya çıkmıştır'' dedi. 
     Şen, AB üyesi İspanya'nın AB'ye maliyetinin 7 milyar 24 bin euro olarak belirlendiğini ifade ederek, ''Buna göre veriler, Türkiye'nin tam üyelik durumunda, AB bütçesine İspanya'ya yakın bir düzeyde bir mali yük getireceğini gösteriyor'' dedi. 
     Araştırma sonuçlarına göre, Türkiye'nin, AB'ye tam üye olduğu varsayılarak 2001 yılı için yapılan hesaplarda, AB bütçesine yapacağı ödemeler toplam 1,985 milyar euro, AB'den alacağı yıllık katkı ise 10,208 milyar euro olarak ortaya çıkıyor. 
     Araştırmayı yürüten TAM Direktör Yardımcısı Çiğdem Akkaya, araştırmayı yaparken, AB'nin 2001 yılı bütçesinin baz alındığını belirterek şunları söyledi 
     ''Türkiye, 2001 yılında üye olmuş olsaydı, AB bütçesine toplam 1,985 milyar euro ödeyecekti. Bu ödemeler ise geleneksel özkaynaklar kalemine 504 milyon euro, KDV özkaynaklar kalemine 666 milyon euro, GSMH özkaynaklar kalemine ise 814 milyon euro olarak gerçekleşecekti.'' Akkaya, yaptıkları araştırmanın sonucunda, Türkiye'nin 2001 yılında birliğe üye olması halinde, AB fonlarından 10,208 milyar euro kaynak aktarılacağını belirtti. Burada ''aslan payının'' Türkiye'nin tarım sektörüne yöneleceğini ve ortak tarım politikaları kapsamında Türkiye'ye 6 milyar 2 milyon euro kaynak aktarımı yapılacağını ifade eden Akkaya şunları söyledi 
     ''Yapısal fonlardan da önemli miktarda kaynak alacak olan Türkiye'ye 3 milyar 729 milyon euro tutarında bir meblağ yönlendirilecekti. Türkiye, AB'ye ödediği her bir euro için, 5,14 euro geriye almış olacaktı. AB'nin net alıcıları arasında ilk sıralarda yer alan Yunanistan'da ise bu oran 2001 yılı içinde 4,23 euro olarak gerçekleşti. 2001 yılında Yunanistan AB kasasından kişi başına 539 euro kaynak alırken, bu oran İrlanda'da kişi başına 597 euro olarak belirlendi. Bu ülkelere göre göreceli olarak çok daha büyük nüfusa sahip olan Türkiye ise 2001 yılında AB'ye üye olmuş olsaydı, kişi başına 149 euro kaynak alacaktı.'' 
     
</TEXT>
</DOC>
