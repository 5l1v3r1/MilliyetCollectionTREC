<DOC>
<DOCNO> 144588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/son/sonspo19.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de taraftarlar isyan etti... 
</HEADLINE>
<TEXT>

     Fenerbahçe'de, Altay maçı sonrası isyan eden taraftarlar, yönetim kurulu ve teknik sorumlu Oğuz Çetin'i istifaya çağırdı. 
     Maçın 74. dakikasında Altay'ın, Sinan'ın ayağından bulduğu golle 1-0 öne geçmesiyle maç öncesi de futbolcuları protesto eden taraftarlar, bu kez yönetim kurulu ve teknik sorumlu Oğuz Çetin'e tepki gösterdiler. 
     Stadı dolduran taraftarların büyük bölümü, yaptıkları tezahüratlarla yönetim kurulu ve Çetin'i istifaya çağırdılar. 
     Bu arada bazı tribünlerde yönetim kurulunu protesto eden taraftarlarla destek verenler arasında kavgalar yaşandı. 
     Karşılaşmanın 65. dakikasından sonra kale arkası tribünün üst katında maçı izleyen taraftarlar, sırtlarını sahaya çevirerek, ''Fesupannallah'' şarkısını söylediler. Sırt çeviren taraftarlara, diğer kale arkası tribünü de eşlik etti. 
     Sarı-lacivertli takımın futbolcularından gol ümidini kesen taraftarlar, bir ara da ''Rüştü gol gol'' diye bağırarak tepkilerini dile getirdiler. 
     Maçın 80. dakikasından itibaren tribünler boşalmaya başlarken, maç bitimiyle de birlikte Altay takımını tribünlere çağıran Fenerbahçeli taraftarlar, İzmir takımını aldıkları galibiyet nedeniyle alkışladılar. 
     Altay takımı ise sahanın ortasında adeta bir yumak olarak, 3 puanın sevincini yaşadılar. 
     
     ÇETİN İLE 15 PUAN KAYBETTİLER 
     Fenerbahçe, bu sezon Oğuz Çetin yönetiminde 9. maçında 15 puan kaybetti. 
     Beşiktaş'a 1-0, Galatasaray'a 2-0 yenilen sarı-lacivertli takım, Göztepe ve Ankaragücü ile 0-0, Elazığspor ile de 3-3 berabere kalmıştı. 
     Fenerbahçe, bu sezon kendi sahasında Beşiktaş'ın ardından Altay'a yenilerek, evinde ikinci kez mağlup oldu. 
     
     ALTAY, İSTANBUL'DA İLK KEZ YENDİ 
     Altay, Fenerbahçe'yi deplasmanda yenerek, tarihinde ilk kez rakibini İstanbul'da mağlup etme başarısını gösterdi. 
     İstanbul'da Fenerbahçe ile yapılan 40 maçta 30 yenilgi, 10 beraberlik alan Altay, bu akşam sarı-lacivertli rakibini 1-0 mağlup ederek, ilk kez İstanbul'da galibiyet sevinci yaşadı. 
     





</TEXT>
</DOC>
