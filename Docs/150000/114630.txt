<DOC>
<DOCNO> 114630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sondun11.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak, Amerikan ve İngiliz uçaklarına ateş açtı 
</HEADLINE>
<TEXT>

     Irak, ülkenin kuzeyinde ve güneyinde Amerikan ve İngiliz uçaklarına ateş açtı. 
     Hava Savunma Komutanlığı sözcüsü, bu sabah Türkiye'den havalanan Amerikan ve İngiliz uçaklarının Musul'da bazı sivil birimlere saldırı düzenlediğini öne sürdü. 
     Uçakların kuzeye 12 silahlı sorti yaptığını, Zaho, Duhok, Akra, Bibo, Amadiye, Musul ve Erbil üzerinde uçtuğunu belirten sözcü, uçaklara Irak füze bataryaları ve Irak bölge savunma sistemleri tarafından ateş açıldığını söyledi. 
     Sözcü, dün gece yarısından hemen sonra yine bir grup Amerikan ve İngiliz uçağının Kuveyt'ten havalanarak güneyde 7 kentin üzerinde uçtuğunu ve 3 silahlı sorti yaptığını kaydetti. Irak tarafının ateş açmasından sonra uçakların Irak hava sahasını terk ettiklerini söyleyen sözcü, 17 Aralık 1998'den bugüne kadar Irak'ın güney ve kuzeyine düzenlenen silahlı sorti sayısının 43 bin 720'ye ulaştığını vurguladı. 
     Irak yönetimi, dün Amerikan ve İngiliz uçaklarının ülkenin kuzeyindeki sivil yerleşim bölgelerini bombaladığını ileri sürmüştü. 
     





</TEXT>
</DOC>
