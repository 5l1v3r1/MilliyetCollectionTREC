<DOC>
<DOCNO> 116294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/spor/spo03.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
EVİ FLORYA 
</HEADLINE>
<TEXT>

Terim ipleri sıktı, kendini tesislere kapadı. Galatasaray Teknik Direktörü, Sarı-Kırmızılı takımı toparlamak için çözüm ararken, evinin yolunu unuttu 
     ERHAN TELLİ 

     Ailesini unuttu 
     ŞAMPİYONLAR Ligi’nde ikinci tur şansını, zorlu Barcelona deplasmanında alınacak olan bir galibiyete bağlayan Galatasaray’da, Teknik Direktör Fatih Terim ve yardımcıları Florya’ya kapandı. Brugge yenilgisinin ardından günlerdir evinin yolunu unutan Galatasaray Teknik Direktörü’nün, sabaha kadar çalışarak, Barcelona karşılaşması için plan hazırladığı öğrenildi. Başarılı hocanın bu karşılaşmadan zaferle dönmek için yoğun çaba harcadığı açıklandı. 
     
     Videodan takip 
     TERİM ve ekibinin, Barcelona maç stratejisi için İspanyol ekibinin maç kasetlerini defalarca izlediği öğrenildi. Rakibin eksik noktalarını detaylı bir şekilde not eden başarılı hocanın, bunları futbolcularına ezberleteceği açıklandı. Sarı - Kırmızılı teknik heyet, Göztepe ve Fenerbahçe maçları öncesi oyuncularına Barcelona sınavını konuşmalarını yasakladı. Özellikle moral bozan gelişmelerle ilgili olarak, medyaya açıklama yapılmama talimatı verildi. 
     
     Önümüze bakalım’ 
     OYUNCULARINDAN Şampiyonlar Ligi’ni unutmalarını isteyen Fatih Terim, "Geçmişle yaşanmaz önümüze bakalım" uyarısında bulunduğu iddia edildi. Başarılı hocanın toplantıda şunları söylediği öne sürüldü "Önümüzde Göztepe ile oynayacağımız çok kritik bir maç var. Bunu kazanarak taraftarlarımıza galibiyet sevinci yaşatmamız gerekiyor. Herşeyin bir sırası var. Barcelona maçının da sırası gelecek. Aceleci davranmayın." 
     
Ali Sami Yen artık cennet’      FATİH Terimli Galatasaray’ın Şampiyonlar Ligi’ndeki kötü performansı İtalyan basınında yankı uyandırdı. Yüksek tirajlı spor gazetesi La Gazzetta Dello Sport, "Terim’in tahtı sallanıyor" başlığıyla verdiği haberde, Galatasaray’ın Avrupa’da aldığı sonuçların Terim’i zora soktuğunu belirtti. Haberde, "Ali Sami Yen artık cehennem değil" yorumu yapıldı. 
     "İMPARATOR için en kötüsü, gerçek bir devrim istemesiydi" diye yazan gazete, Terim’in, Sergen’i yollayıp, Lucescu’nun çok iyi bir şekilde kurduğu Hasan Şaş, Ümit Karan, Arif ve Ayhan uyumunu bozmasının bir hata olduğunu savundu. Terim’in Christian, Pinto, Almaguer ve Baliç’i oynatarak imparatorluk karizmasını kaybetmeye başladığı da vurgulandı. 
     
Mutlu Çelik bir yıl sonra      HAKEM Mutlu Çelik bir yıl sonra dört büyüklerden birinin maçına verildi. MHK tarafından yarın oynanacak Galatasaray-Göztepe karşılaşmasında görevlendirilen Çelik, son olarak 28 Ekim 2001’de Galatasaray-Trabzon maçını yönetmişti. Çelik bu maçta, Trabzon yedek kalecisi Bülent’e, 30 metre uzaktan küfür ettiği gerekçesiyle kırmızı kart göstermişti. 
     
Felipe derbide yok      DİYARBAKIRSPOR maçında Evren’e attığı dirsek nedeniyle üç maç ile cezalandırılan Felipe’nin itirazını Tahkim Kurulu rededdi. Galatasaray’ın örnekli dosyalarla yaptığı itirazı dün görüşen Kurul, üç maçlık cezayı onayladı. Altay maçında oynamayan Felipe, Göztepe ve Fenerbahçe derbisinde de forma giyemeyecek. Öte yandan Galatasaray, Göztepe maçının hazırlıklarını dün sürdürdü. 
     
Neden 18.00’de      GALATASARAY - Göztepe karşılaşması yayıncı kuruluşun talebi doğrultusunda saat 18.00’e alındı. Daha önce Futbol Federasyonu tarafından saat 16.00’da oynanacağı açıklanan müsabakanın saati, Fenerbahçe - Beşiktaş derbisinin ertelenmesi nedeniyle değiştirildi. Federasyon, yayıncı kuruluşun teklifi doğrultusunda başlama saatini iki saat ileriye aldı. 
     



 SPOR 





























</TEXT>
</DOC>
