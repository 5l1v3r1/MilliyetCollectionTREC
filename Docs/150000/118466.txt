<DOC>
<DOCNO> 118466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sonspo05.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Kulübü, olaylar üzerine deklarasyon yayınladı... 
</HEADLINE>
<TEXT>

     Galatasaray Kulübü Yönetim Kurulu, geçen hafta yapılan Fenerbahçe-Galatasaray derbisinde yaşanan olaylar nedeniyle bir deklarasyon yayınladı. 
     Futbol Federasyonu'nun bugün yapacağı toplantıda, maçtaki olaylar nedeniyle Fenerbahçe'ye verilecek cezanın görüşeleceği günde yapılan açıklama dikkat çekti. 
     Sert bir üslupla kaleme alınan açıklamada, ''Futbol Federasyonu'nun ilgili birimlerini acil olarak vahim olaylar meydana gelmeden tedbir almaya çağırıyoruz'' denilirken, şu görüşlere yer verildi 
     ''Derbinin oynandığı gece Fenerbahçe Şükrü Saracoğlu Stadı'nda futbol takımımız bir futbol karşılaşmasının yapılmasına imkan tanınmayacak kadar medeniyetten uzak, sahaya her türlü yabancı maddenin atıldığı, kalecimizin ısınma sırasında ve ikinci devre başında su şişesi, patlayıcı madde atılarak taciz edildiği, kaleci antrenörümüzün başından yaralandığı, korner atan futbolcularımıza yumurta da dahil olmak üzere, her türlü yabancı maddenin atıldığı bir ortamda maç gerçekleştirilmiştir. 
     Maç başlamadan Galatasaraylı seyirciler stadın alt kısmında bir köşeye yerleştirilip, sonra da üst tribünlerden taş yağmuruna tutanların çok masumane bir reaksiyon sergiledikleri söylenemez. 
     Taş yağmuruna tutulan, kameraların da tespit ettiği gibi atılan taşlarla yaralanan ve sığınacak hiçbir yerleri olmayan insanlar için, bir gün öncesinden televizyon programlarında 'Geldikleri gibi giderler' diyenler, bu organizasyonun önceden planlanmış olduğunun en açık delilidirler. Bu gibi olaylar karşısında sessizliğe bürünüp, çıkabilecek çok vahim ve Türk sporu adına fevkalade çirkin ve yakışıksız gelişmeleri seyredenler büyük bir vebal ve mesuliyet altındadır.'' 
     





</TEXT>
</DOC>
