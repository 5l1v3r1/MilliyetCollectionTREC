<DOC>
<DOCNO> 127634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sontur07.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Türkleri azınlık olarak kabul ettirmek istiyorlar... 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs meselesinin Türkiye'nin AB üyeliğine engel olmadığını söyledi. 
     Sağlık kontrolü için bir süredir Ankara'da bulunan Denktaş, KKTC'ye dönmek üzere Türkiye'den ayrıldı. Denktaş'ı, Esenboğa Havaalanı'nda, Devlet Bakanı ve Başbakan Yardımcısı Mehmet Ali Şahin uğurladı. Uğurlamada, KKTC'nin Ankara Büyükelçisi Ahmet Zeki Bulunç ve Ankara Valisi Yahya Gür de bulundu. 
     Denktaş, ayrılmadan önce havaalanında yaptığı açıklamada, Kıbrıs meselesinin en hareketli dönemlerinde görevde bulunamaması nedeniyle meydana gelen boşluktan kaynaklanan olaylardan üzüntü duyduğunu belirterek, KKTC halkına güveninin ve Kıbrıs davasına inancının tam olduğunu bildirdi. 
     Denktaş, yıllarca gerek Türkiye'nin gerekse KKTC'nin, ''Kıbrıs, Türkiye'nin AB üyeliği için bir engeldir'' görüşüyle baskı altında tutulduğunu kaydederek, ''Kıbrıs meselesi, Türkiye'nin AB üyeliği için bir engel değildir. Başka devletlerin kendi çıkarları, hesapları, nedenleri var'' diye konuştu. 
     Rauf Denktaş, Güney Kıbrıs Rum yönetiminin ''Kıbrıs Cumhuriyeti'' makamını zorla işgal ettiğini belirterek, Rumların bundan sonraki amaçlarının Kıbrıs Türklerini azınlık olarak kabul ettirmek olduğunu söyledi. 
     Cumhurbaşkanı Denktaş, BM Genel Sekreteri Kofi Annan'ın taraflara sunduğu plan çerçevesinde önlerine yeni bir takvim konduğunu ifade ederek, kendilerinin, Türk tarafının siyasal eşitliğini korumak için verdikleri mücadeleyi bundan sonra da sürdüreceklerini söyledi. 
     ''Halkın 1974'e kadar çektikleri insanlık açısından utançtır'' diyen Denktaş, Rum yönetimiyle 16 yıl federasyon konuştuklarını, ancak Rum yönetiminin adanın tümünü temsil etme iddiasından vazgeçmediğini, AB'ye de bu sahte unvanla başvurduğunu belirtti. Denktaş, kendilerinin Rum yönetiminin adanın tümü adına yaptığı bu başvuruya itiraz ettiklerini, ancak kimsenin bu itirazları dikkate almadığını söyledi. 
     
     YENİ ORTAKLIK 

     Annan planı çerçevesinde yeni bir ortaklığın gündeme geldiğine işaret eden Denktaş, Kıbrıs'ta taraflar arasında görüşmelerin başlamasının hemen ardından AB'nin, anlaşma olsa da, olmasa da Rum kesimini üyeliğe kabul edeceğini açıkladığını, bu gelişmenin de Rumlarda yeni bir ortaklık kurma isteği bırakmadığını kaydetti. 
     Önlerine Annan planına dahil olan bazı istenmeyen haritalar konulduğunu belirten Denktaş, bu haritaların ortadan kalkması için uğraşmaya devam edeceklerini söyledi. Haritaların hayata geçirilmesinin 60 bin Rum'un KKTC topraklarına gelmesi anlamına geleceğini ifade eden Denktaş, şöyle devam etti 
     ''Bu, Kıbrıs'ın gerçeklerine aykırı, zamana ihtiyacımız var diyoruz ve iyi niyetle bu belgeyi müzakere etmemiz için fırsat verilmesini istiyoruz. Kıbrıs meselesi, Denktaş meselesi değildir, Denktaş siyaseti değildir.'' Kıbrıs'ın Türkiye için öneminin Türk devleti tarafından takdir edildiğinin altını çizen Denktaş, Türkiye'nin Kıbrıs politikasına ilişkin belli parametrelerin tüm hükümetler tarafından korunduğunu söyledi. 
     Denktaş, uzlaşma için gereken her şeyi yaptıklarını ifade ederek, Kıbrıs konusunda bu kritik zamanda, Türkiye'nin dostlarının da Rum yönetimine bazı gerçekleri anlatması ve adada tek hükümet olamayacaklarını söylemeleri gerektiğini kaydetti. 
     Denktaş, bir soru üzerine, 28 Şubat'ın kesin bir son tarih olmadığının Annan tarafından da dile getirildiğini hatırlatarak, incelenmesi gereken birçok konu bulunduğunu ve zaman baskısı yapılmasının doğru olmadığını söyledi. Tarafların önüne, AB'nin kendi programı nedeniyle bazı tarihler konulduğunu belirten Denktaş, Şubat olmasa da Mart ayı içinde bir sonuca ulaşılmasını umduklarını bildirdi. 
     Bir başka soru üzerine, Annan planının Kıbrıs Rum yönetimi lideri Glafkos Klerides tarafından kabul edildiği, kendisi tarafından ise reddedildiği görüşünün doğru olmadığını kaydeden Denktaş, her iki tarafın da sunulan ilk plana ilişkin çekinceleri Genel Sekreter'e ilettiğini, bu gelişmeler sonucunda ikinci planın hazırlandığını belirtti ve belli propagandalar sonucu bu planın kendisi tarafından reddedildiği şeklinde bir anlayışın ortaya çıktığını söyledi. 
     Denktaş, ne Klerides'in, ne de kendisinin planı kabul ettiğini hatırlatarak, Türk tarafının planı müzakere etmeye hazır olduğunu açıkladığına işaret etti. 
     Cumhurbaşkanı Denktaş, KKTC'de düzenlenen bazı gösterilerin hatırlatılması üzerine, bu gösterilere katılanların zenginlik refah ve barış istediklerini, ancak bu barışın şartlarını belirtmediklerini söyleyerek, adaya dönüşünde tüm siyasi partileri bir araya getireceğini ve yapılacak toplantıda konuyu tüm boyutlarıyla ele alacaklarını söyledi. 
     





</TEXT>
</DOC>
