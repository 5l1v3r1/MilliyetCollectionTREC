<DOC>
<DOCNO> 118894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sonspo25.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer Galatasaray'ın acımasızca eleştirilmesini doğru bulmuyorum... 
</HEADLINE>
<TEXT>

     Trabzonspor Kulübü Başkanı Özkan Sümer, Galatasaray ile hafta sonunda yapacakları karşılaşmanın centilmenlik çerçevesi içinde geçeceğine inandığını söyledi. 
     Özkan Sümer, yaptığı açıklamada, spor barışının puandan daha önemli olduğunu ifade ederek, ''Ülkemizde spor barışı bence puandan daha önemli, kazanılması ve korunması gereken bir değerdir. Bu tür maçların bu doğrultuda değerlendirilmesi gerekir. Sonuç şöyle olur, böyle olur ama spor barışının söyle veya böyle olmak gibi bir hakkı yoktur'' dedi. 
     Galatasaray'ın ligde ve Avrupa'da aldığı başarısız sonuçlarla ilgili olarak da Sümer, şunları söyledi 
     ''En büyük takımların bile dönemsel olarak sıkıntılar yaşadığını hepimiz biliyoruz. Galatasaray'ın gidişatı da kaygı verici bir anlama gelmez. Galatasaray güçlü bir takımdır. O bakımdan Galatasaray'ın geleceği konusunda bir rahatsızlık yaşayacağı düşünülemez. Kaldı ki ülke futboluna sonuç üretmiş bir Galatasaray'ın, herşeye rağmen sonuçsuz kalması halinde, hedeflerini yakalayamaması halinde, böylesine acımasız biçimde eleştirilmesini doğru bulmuyorum.'' Sümer, Galatasaray Teknik Direktörü Fatih Terim'e yönelik yapılan eleştirilerle ilgili olarak da, ''Fatih Terim'in şu noktadan sonra kendini kanıtlamaya ihtiyacı yoktur. En son dönemde yaptıkları ve ürettikleriyle Fatih'i hatırladığımız zaman bugünkü yaşadıklarında da ona haksızlık yapma hakkımızın olmadığı anlaşılıyor'' diye konuştu. 
     Sümer, bordo-mavili takımın ligde art arda 5 galibiyet aldığını ancak daha başarılı olma düşüncelerinin bulunduğunu da kaydederek, ''Daha başarılı olduğumuz takdirde taraftarlarımızı da memnun edeceğimiz gerçeği var. Bütünüyle memnuniyetin kolay olmayacağını bilmek gerekiyor. Bir anda sorunun çözümü kolay değil. Bu, zaman içinde yapılabilecek şeyler. Gelecekten daha umutluyuz'' dedi. 

     
</TEXT>
</DOC>
