<DOC>
<DOCNO> 133601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/yazar/ulagay.html </URL>
<DATE> 2003/01/28/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Türkiye ile ilgili kaygı bulutu 
</HEADLINE>
<TEXT>

     
     Soğuk duş etkisi 
     Davos’ta da aşırı bir iyimserlik sergileyen ve IMF ile sürdürülen görüşme trafiğinin Türkiye’nin ABD’den almayı umduğu "savaş desteği" ile hiçbir ilgisi bulunmadığını söyleyen Hazine’den sorumlu Devlet Bakanı Ali Babacan’ın bu haberi nasıl değerlendireceğini merak ediyorum. ABD Hazinesi’nden kaynaklandığı anlaşılan belgede, "Türkiye’nin IMF ve Dünya Bankası programları konusunda tamamen yoldan çıktığı"nı belirten haberi hazırlayan International Herald Tribune muhabiri de haberi doğrulatmak için Türk yetkililerine başvurduğunda önce inkarla karşılaşmış, ancak daha sonra belgedeki bilgilerin aktarılması üzerine, Türk yetkililer de IMF onayı ile olası ABD desteğinin ilişkili olduğunu kabul etmek zorunda kalmışlar. 
     Ben pazartesi sabahı Davos’ta bu yazıyı yazarken bu haberin piyasalarda yapacağı etkiyi henüz bilmiyorum ama bu örneğin de gösterdiği gibi, gerçekleri gizleyerek kamuoyunu ve piyasaları oyalamanın bir sınırı var. 
     
     Anne Krueger’in kaygısı 
     Davos’ta bulunan IMF 1. Başkan Yardımdımcısı Anne Krueger’in de Türkiye’nin IMF programından saptığı yolundaki kaygılarını dile getirdiği anlaşılıyor. Dünkü Financial Times gazetesinde yer alan haberde "üst düzey bir IMF yetkilisi" kaynak gösterilerek IMF’nin "Türkiye’deki gelişmelerden kaygı duyduğu" belirtiliyor ve ABD’den alınacak olası bir savaş desteğinin bile "Türkiye’yi yeni mali sıkıntılardan kurtarmaya yetmeyebileceği" ileri sürülüyor. Haberi yazanlardan biri olan Financial Times’ın kıdemli yazarı Martin Wolf durumun kaygı verici olabileceğini ve Türkiye’nin bundan böyle dikkatle izleneceğini söyledi. 
     
     ABD desteği ne kadar 
     Financial Times’ın haberinde ABD’nin Türkiye’ye 3 milyar dolar hibe ve 10 milyar dolar kredi garantisi ya da 2 milyar dolar hibe ve 20 milyar dolar kredi garantisi seçeneklerini önerdiği belirtiliyor. 
     International Herald Tribune gazetesindeki haberde ise ABD’nin Türkiye’ye olası bir savaşta, ABD ile işbirliği yapması halinde, sağlayabileceği mali desteğin 4 milyar dolar olabileceği, ancak AKP lideri Tayyip Erdoğan’ın bu rakamı yetersiz bularak kabul etmediği bildiriliyor. Dün sabah Davos’ta medya mensuplarıyla düzenlenen bir kahvaltıya katılan NATO’nun eski Avrupa Bölgesi komutanı General Wesley Clark’ın ise 4 milyar dolar rakamını bile fazla bulduğu ve "Sakın 1.4 milyar dolar olmasın" dediği anlatılıyor. 
     Davos’ta bulunan Türk heyetinde yer alan TOBB Başkanı Rifat Hisarcıklıoğlu’nun söz ettiği 14 milyar dolarlık rakamı da hesaba katarsak ABD yardımının miktarı konusunda tam bir belirsizliğin sürmekte olduğunu söyleyebiliriz. 
     Ancak bütün bunlar da gösteriyor ki her türlü destek için ön koşul IMF sınavını başarıyla vermekten geçiyor ve AKP hükümetinin de bu işin şakaya gelir tarafı olmadığını artık anlaması gerekiyor. 
     
     







Emekli olmak... 


Bush versene... 


TSK’nın Kıbrıs uyarısı 


Tayyip’le Gül, Irak’la Kıbrıs 


Yüzyıl sonra 


Meclis göreve 


AKP’nin hızlı değişimi 


Sahi muhalefet nerede 


En kritik hafta... 


Çok başarıları oldu da biz mi görmedik 


Kıbrıs, Irak, hükümet 


Yabancı sermaye tüm dünya için artık hayal 


Muhalefet hoşbeşi 


Türkiye ile ilgili kaygı bulutu 


6.5 fazla için 23.6 katrilyon TL lazım 


</TEXT>
</DOC>
