<DOC>
<DOCNO> 111630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/soneko20.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirme İdaresi "2003'te 1.5 milyar dolar gelir bekliyoruz" 
</HEADLINE>
<TEXT>

     Özelleştirme İdaresi Başkanı Turgut Bozkurt, özelleştirmede önümüzdeki yıla dönük çalışmaların sürdüğünü vurgularken, 1.5 milyar dolarlık özelleştirme geliri beklendiğini açıkladı. 
     Bozkurt, IMF Türkiye Masası Şefi Juha Kahkonen ile görüşmesi sonrası, gazetecilerin sorularını yanıtlarken, söz konusu gelirin geçmiş dönemin yanı sıra önümüzdeki dönemde yapılacak projelerden sağlanacağına işaret etti. 
     Başkan Bozkurt, bu dönem ise yılsonu itibariyle 700 milyon dolarlık özelleştirme hedefi taahhütleri olduğunu, bu çerçevede ihalelere çıktıklarını, tekliflerin önümüzdeki günlerde toplanacağını ve bunların gerçekleşmesi halinde hedef rakama ulaşacaklarını belirtti. 
     Görüşmede daha önce açıklanan Özelleştirme takviminin ele alındığını vurgulayan Bozkurt, ''ilan edilen takvimde sıkıntı yok. Çalışmalarımız, onlara verdiğimiz takvime uygun olarak yürüyor'' dedi. 
     Bozkurt, bu ay içinde stratejik ortak arayışıyla Petkim'in satış ilanına çıkılacağını, yıl sonuna kadar da, Tüpraş için stratejik ortak arayışıyla ihaleye çıkılacağını hatırlattı. 
     Özelleştirme kapsamındaki çeşitli şirketlerin kendi pazarlarındaki durumlarını izlediklerini ifade eden Bozkurt, ÖİB olarak kendilerine düşen görevlerde herhangi bir gecikme olmadığını da anlattı. 
     





</TEXT>
</DOC>
