<DOC>
<DOCNO> 137783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sontur11.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyükelçisi Pearson ''Zaman kritik bir önem taşıyor'' 
</HEADLINE>
<TEXT>

     Türkiye'nin, ABD yardımına ilişkin son taleplerini Washington'a ileten Büyükelçi Robert Pearson, Dışişleri Müsteşarı Uğur Ziyal ile bir görüşme gerçekleştirdi. 
     Pearson, "Bir çözüm bulmak için çok yoğun çalışıyoruz. En kısa süre içinde bir anlaşmaya varacağımızı umuyoruz" derken, anlaşmaya varılması durumunda bunun yazılı olacağını da bildirdi. 
     Robert Pearson, bir saat kadar süren görüşmenin ardından, gazetecilerin sorularını yanıtladı. Her zamanki gibi çok iyi bir görüşme gerçekleştiğini söyleyen Pearson, "Bizim düşüncelerimizin bazılarını dile getirdim ve Sayın Ziyal Türk tarafının düşüncelerini benimle paylaştı. Bir çözüme varılabileceğinden umutluyum" dedi. 
     Görüşmelerin ayrıntılarına ilişkin bilgi vermekten kaçınan Pearson, "Bir çözüm bulmak için yoğun bir çalışma içindeyiz. Zaman kritik bir önem taşıyor. Zaman çerçevesini Başkan belirler" diye konuştu Türk tarafıyla görüşmelerin devam edeceğini belirten Pearson, çözüm bekleyen tüm konular üzerinde anlaşmaya varabilecekleri umudunu da dile getirdi. 
     Robert Pearson, Türkiye'nin yazılı bir belge üzerinde durduğunun hatırlatılması üzerine "Biz yazılı bir belgeyi müzakere ediyoruz. Eğer bir anlaşmaya varırsak, bu yazılı bir belge olacak" dedi. 
     ABD'nin Ankara Büyükelçisi Robert Pearson, Türkiye ile ABD arasında, olası Irak operasyonuna ilişkin konularda en kısa sürede anlaşmaya varılacağını düşündüğünü söyledi. 
     Dışişleri Bakanlığı'nda Müsteşar Büyükelçi Uğur Ziyal ile yaklaşık bir saat görüşen Pearson, çıkışta yaptığı açıklamada, Ziyal ile verimli bir görüşme yaptıklarını, kendisinin Washington'un görüşlerini aktardığını, Ziyal'in de Türk tarafının görüşlerini dile getirdiğini belirtti. 
     Türkiye ve ABD arasında çözüme ulaşılabileceğinden umutlu olduğunu ifade eden Pearson, detayları basın mensuplarıyla paylaşmasının mümkün olmadığını kaydederek, ''Çünkü bu konular güven ve gizlilik atmosferinde ele alınmalı, ancak şu kadarını söyleyebilirim ki, çözüme ulaşılmasını umuyorum'' diye konuştu. 
     Türkiye'nin ekonomik beklentilerine yanıt getirip getirmediğinin sorulması üzerine, ''Detaya giremem ama iki taraf da çok çalışıyor, umarım çözüm bulabiliriz'' diyen Pearson, tezkerelerin bu hafta TBMM'ye gönderilmesine ilişkin bir başka soruya da ''Zaman Amerika için kritik öneme sahiptir'' yanıtını verdi. 
     ABD'nin takviminin, ABD Başkanı George Bush tarafından belirleneceğini ifade eden Pearson, ''Mümkün olan en kısa sürede anlaşmaya ulaşılacak, bunun için çalışıyoruz'' dedi. 
     Pearson, ''Ankara Washington'un taleplerine yanıt verdi mi '' sorusu üzerine de ''Görüşmeler iyi bir şekilde sürüyor. Üç alandaki ekonomik, askeri, siyasi bütün engelleri aşacağımızı umuyoruz'' diye konuştu. 
     ABD'nin Türkiye'ye taahhütlerinin yazılı olup olmayacağına yönelik soru üzerine Pearson, görüşmelerin devam ettiğini, geçen hafta Washington'da yapılan temaslarda da bu konunun ele alındığını kaydederek, ''Eğer bir anlaşma olacaksa bu yazılı bir belge olacak'' dedi. 
     
     LİNO GÖRÜŞMELERE DEVAM ETTİ 

     Bu arada, Büyükelçi Deniz Bölükbaşı ile iki gün aradan sonra dün yeniden görüşmelere başlayan ABD Dışişleri Bakanlığı Siyasi ve Askeri İşler Dairesinden Marissa Lino başkanlığındaki heyet, temaslarına bugün de devam ediyor. 
     Sabah saat 10 00'da başlayan görüşmelerde, Türkiye ve ABD arasında, askeri ve buna bağlı olarak hukuki konular ele alınıyor. 
     
     ''PEARSON'UN GETİRDİĞİ BİLGİ, BİZİ GERİYE GÖTÜRMEDİ" 

     Dışişleri Bakanlığı Sözcüsü Büyükelçi Yusuf Buluç, ABD'nin Ankara Büyükelçisi Robert Pearson'un Washington'dan Ankara'ya getirdiği bilginin, Türkiye'yi, bir gün öncesine nazaran daha geriye götürmediğini belirtti. 
     Buluç, haftalık basın toplantısında, Pearson'un Dışişleri Bakanlığı'nı ziyaretine ilişkin sorular üzerine, ''Sayın Büyükelçinin getirdiği bilgi, bir gün öncesine nazaran bizi daha geriye götürmedi, ya da daha karamsar kılmadı'' diye konuştu. 
     
</TEXT>
</DOC>
