<DOC>
<DOCNO> 124815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sonspo12.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da yüzler gülmeye başladı... 
</HEADLINE>
<TEXT>

     Gaziantepspor'u deplasmanda yenerek moral bulan Galatasaray, Türkiye Kupası'nda Ankaragücü ile hafta içinde yapacağı maçın hazırlıklarına 1 günlük iznin ardından başladı. 
     Teknik direktör Fatih Terim yönetiminde yapılan ve 2 saate yakın süren antrenmanda, futbolcular tek pas çalışması sonrasında çift kale maç yaptılar. 
     Oldukça iddialı geçen maçta lacivert takım, Faruk'un attığı golle yeşil takımı 6-5 yendi. Faruk'un attığı golü Terim önce saymayıp, sonra gol kararı verince lacivert takım, büyük sevinç yaşadı. Futbolcuların maçta bir hayli hırslı ve istekli olmaları dikkat çekerken Arif'in penaltı yaptırmak için kendisini ceza sahası içinde yere atması gülüşmelere yol açtı. 
     Antrenman maçında, yeşil takımda oynayan yedek kaleciler Kerem ve Mehmet birer gol atarken, Mehmet bir de penaltı yaptırdı. 
     
     FUTBOLCU SAKAT 
     Galatasaray'da 4 fubolcunun Ankaragücü maçında da takımlarındaki yerini alamayacağı bildirildi. 
     Batista, Baliç, Ergün ve Almaguer'in sakatlıkları nedeniyle bu maçta oyayamayacakları açıklanırken, Mehmet Polat grip olması nedeniyle idmana katılmayarak, evinde istirahat etti. Soğuk algınlığı geçiren sağ üst adalesinde bir ağrısı olan Hasan Şaş ise antrenmanda koşu yapmakla yetindi. 
     Bu arada, sakatlığı süren Batista'ya akşam saatlerinde kontrol amacıyla bir MR çektirileceği öğrenildi. 
     
     KOCAELİ'NDEN PİŞMANİYE GELDİ 
     Kocaeli Körfez İlçesi Galatasaraylılar Derneği Üyeleri, Florya Metin Oktay Tesisleri'ne gelerek antrenmanı izlediler. 
     Çocukları ile birlikte tesislere gelen dernek üyeleri, teknik direktör Fatih Terim'e plaket verdiler. Dernek üyeleri, ayrıca futbolculara pişmaniye ve baklava da hediye ettiler. 
     Dernek üyeleri, Terim ve antrenmanı izlemek için saha kenarına gelen Kulüp 2. Başkanı ve Basın Sözcüsü Ali Dürüst ile birlikte hatıra fotoğrafı çektirdi. 
     





</TEXT>
</DOC>
