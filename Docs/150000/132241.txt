<DOC>
<DOCNO> 132241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sontur06.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Mavi Akım"da ikinci dava... 
</HEADLINE>
<TEXT>

     Ankara Cumhuriyet Başsavcılığı, eski Botaş Genel Müdürü Gökhan Yardım'ın da aralarında bulunduğu 7 kişi hakkında, Mavi Akım Projesi'nde, Samsun-Ankara Doğalgaz Boru Hattı Projesi'nin fizibilite etüdünün yapılması için açılan ihaleye fesat karıştırdıkları gerekçesiyle dava açtı. 
     Edinilen bilgiye göre, Cumhuriyet Savcısı Hüseyin Yalçın'ın, asliye ceza mahkemesine açtığı davanın iddianamesinde, Samsun-Ankara Doğalgaz Boru Hattı Projesi'nin fizibilite etüdünün yapılması için 30 Mart 1998 tarihinde ihale kurulu oluşturulduğu kaydedildi. 
     İhale Kurulu Başkanı Gökhan Yardım ile kurul üyesi 5 kişinin, yasa ve yönetmelik hükümlerine aykırı işlem yaptıkları, ihalede serbest rekabet ortamının oluşmasını engelledikleri, TÜMAŞ firması yararına işlem yaptıkları ifade edilen iddianamede, TÜMAŞ'ta Genel Müdür olan Çetin Atuk'un da diğer sanıklarla dayanışma içinde hareket ettiği belirtildi. 
     İddianamede, 7 kişi hakkında Türk Ceza Kanunu'nun TCK ''resmi artırma-eksiltmeye hile karıştırma'' hükmünü içeren 366 2 ve ''fer'i suç ortaklığı'' fiilini düzenleyen 65 3. maddeleri uyarınca 6 ay ile 3 yıl arasında değişen hapis cezaları istendi. 
     Bu arada, Ankara 6. Ağır Ceza Mahkemesi'nde, Mavi Akım Soruşturması kapsamında açılan ilk davada, eski Botaş Genel Müdürü Gökhan Yardım ile eski yönetim kurulu üyeleri Kutluhan Çınbay, Arif Bilal Uzuner, Nadir Bıyıkoğlu ve Uğur Başer'in, Ankara-Samsun boru hattı inşaatını pahalıya yaptırmak suretiyle yapımı üstlenen ''OHS'' konsorsiyumuna haksız menfaat sağladıkları öne sürülmüştü. 
     İddianamede, sanıklar hakkında 1'er yıldan 3'er yıla kadar hapis cezası talep edilmişti. 
     





</TEXT>
</DOC>
