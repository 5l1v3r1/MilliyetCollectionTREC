<DOC>
<DOCNO> 113911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sonspo11.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Kulibü'nde 97. yıl kutlamaları 
</HEADLINE>
<TEXT>

     Galatasaray Kulübü'nün 97. kuruluş yıldönümü, Galatasaray Lisesi'nde gerçekleştirilen etkinliklerle kutlandı. 
     Kulüp başkanı Özhan Canaydın'ın yanısıra, yöneticiler Ali Dürüst, Burak Elmas, Ahmet Raif Ünüvar, Orhan Yüzen, Derya Taşdelenler, Mete Başol ve Refik Arkan, çeşitli şubelerden genç sporcular ve çok sayıda davetlinin katıldığı 97. yıl organizasyonu, saygı duruşu ile İstiklal Marşı'nın ardından Canaydın'ın açılış konuşmasıyla başladı. 
     Özhan Canaydın konuşmasında, Galatasaray'ın 97. yılında, ilk günündeki heyecanı ve saygınlığıyla yoluna devam ettiğini belirterek, ''Biz, elde ettiğimiz tüm başarılar ve çok yakında Şampiyonlar Ligi şampiyonluğunu alacak olmak yetmediği için Galatasaraylı'yız'' dedi. 
     Galatasaray'ın 97 yıllık köklü geleneğini taşıyan insanlara, sporculara ve teknik adamlara teşekkür eden Canaydın, ''Galatasaray emin olun, 100. yılına sadece Galatasaraylılar'ın değil, tüm Türkiye'nin gurur duyacağı başarılarla girecektir. Yurtta ve dünyadaki milyonlarca Galatasaraylı'nın 97. yılını kutluyor, aramızdaki dargınlıkların da kalkmasını temenni ediyorum'' diye konuştu. 
     Canaydın'ın konuşmasının ardından kulübün en yaşlı üyesi 1916 doğumlu Sabri Çakın yaş kütüğüne 97. yıl plaketini çakarken, 50. üyelik yılını dolduran ve ABD'den bu nedenle gelen Behzat Barış'a beratı divan kurulu başkanı Semih Haznedaroğlu tarafından verildi. 
     Ayrıca, Galatasaray Kulübü'ndeki çeşitli branşların 2001-2002 sezonu içinde kazandığı kupa ve şiltler üyelere tanıtılırken, en fazla alkışı ise sarı-kırmızılı futbol takımına 3. yıldızı getiren 2001-2002 sezonu Birinci Süper Lig şampiyonluğu kupası aldı. 
     Organizasyon, geleneksel Galatasaray Lisesi pilavının yenilmesinin ardından sona erdi. 
     





</TEXT>
</DOC>
