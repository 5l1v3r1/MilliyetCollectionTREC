<DOC>
<DOCNO> 121346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/soneko12.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Faizsiz hesaplar "özel fonla" güvencede... 
</HEADLINE>
<TEXT>

     Faizsiz bankacılık sistemi olarak bilinen özel finans kurumlarında ÖFK toplanan 2 milyar dolara yaklaşan hesaplar da artık güvence altında olacak. 
     Özel Finans Kurumları Birliği, cari hesaplar ile kar ve zarara katılma hesaplarının güvence altına alınması için Bankacılık Düzenleme ve Denetleme Kurulu'nun izniyle ''Güvence Fonu'' oluşturdu. 
     Bankalardaki gibi 50 milyar liraya kadar tasarrufları sigorta edecek Güvence Fonu, bir anlamda TMSF benzeri bir işlev üstlenmiş olacak. 
     Özel Finans Kurumları Birliği Başkanı Fehmi Akın, A.A muhabirine yaptığı açıklamada, özel finans kurumlarının kar zarar esasına göre çalıştığına dikkat çekerek, ''Bankacılık sisteminde TMSF gibi bir fon var. Geçmişte yaşadığımız krizlerde bizim de bir güvence fonuna ihtiyacımız olduğu ortaya çıktı'' dedi. 
     Ekonomik kriz dönemlerinde, bankaların takipteki alacaklarının büyüdüğünü belirten Akın, şunları söyledi 
     ''Bu geçiş dönemlerinde bir ölçüde takviyeye ihtiyaç vardır. Bunu bir yerde bankalar, özel finans kurumları özkaynaklarını takviye ederek gidermişlerdir. Hepimiz, özkaynaklarımızı katladık. Ama, ona rağmen yine de ihtiyatlı olmakta, bir miktar rezervi kenarda bulundurmakta, bir güvence fonu oluşturmakta her zaman fayda var.'' Hazırladıkları Güvence Fonu taslağını BDDK'nın kabul ettiğini ve buna ilişkin yasal düzenlemenin Eylül ayında Resmi Gazete'de yayınlanarak yürürlüğe girdiğini belirten Akın, bu fonun yönetiminden Özel Finans Kurumları Birliği'nin sorumlu olduğunu bildirdi. 
     Akın, fonun kaynaklarının, güvence primlerinden, asgari sermayenin yüzde 10'u kadar sisteme giriş payından, hisse devirlerinde devralınan hisselerin yüzde 1'i oranında yatırılacak tutarlardan, para cezalarının yüzde 50'sinden, fon mevcudunun gelirleri ile sair gelirlerden oluştuğunu söyledi. 
     
     ''YILDA 15-20 MİLYON DOLAR BİRİKECEK' 
     Fehmi Akın, şunları kaydetti 
     ''Şimdi, bu fona bizim tahsilatlarımız başlayacak. Bu ay sonunda ilk ödemeler başlayacak. Her 3 aylık dönemde, bankacılık sektöründe olduğu gibi, toplanan mevduatın binde 2.5'u kadar bir fon oluşturulacak. Bu ay sonu itibariyle 4 milyon doların üzerinde bir fonun oluşmasını bekliyoruz. 
     Sektörde büyümeye bağlı olarak, yılda 15-20 milyon dolar gibi bir katkının birikeceğini, sonraki yıllarda artış daha hızlı olursa yılda 20-30 milyon dolar olabileceğini düşünüyoruz. 
     Bir yılda 15-20 milyon dolar ne olacak gibi düşünülebilir. Ama, bunlar yıllar itibariyle birikecek. Birikenlerin, herhangi bir krizde çok ciddi bir kısmını karşılayacağını öngörebiliriz. Bu, ciddi bir güvencedir. Zamanla ve sektör geliştikçe daha büyük rakamlara ulaşılacaktır.'' 
     
     ''50 MİLYAR LİRAYA KADAR GÜVENCE VERİLECEK'' 
     Akın, Güvence Fon kapsamında mevduata verilecek güvence miktarına ilişkin olarak şunları kaydetti 
     ''Tamamına yüzde 100 güvence verecek değiliz. Özel Finans Kurumları Birliği olarak elimizdeki imkanlarla katkıda bulunabiliriz. Burada sınır, bankalarda olduğu gibi 50 milyar Türk Lirası'na kadar tasarruflar güvence altına alınıyor. Onun dışında, müesselerin birbirine müteselsil kefaleti söz konusu. Birisinin zora girmesi halinde, diğer müesseler ona yardım etmek durumundalar.'' Fehmi Akın, özel finans kurumlarının önlerinin açık olduğunu, faizsiz enstrümana yönelen kişilerin kendilerine geleceğini düşündüğünü dile getirdi. 
     Tek partinin iktidar olmasıyla piyasalarda istikrar sağlandığını kaydeden Akın, ''İstikrarın sağlanması ile bize yöneliş oldu. Şu anda özel finans kurumları, 1 milyar 800 milyon doların üzerinde mevduata sahipler. Yılsonunda 2 milyar doları yakalarız diye ümit ediyoruz'' dedi. 
     





</TEXT>
</DOC>
