<DOC>
<DOCNO> 149438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/ekonomi/eko07.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'den yabancılara 'borç rahat döner' mesajı 
</HEADLINE>
<TEXT>

Görevden alınması kesinleşen Hazine Müsteşarı Öztrak'ın yerine ABD'de sunum yapan Özyıldız, borcun çevrilebileceği mesajını vermeye çalıştı 
     EKONOMİ SERVİSİ 

     Borcun çevrilebilirliğine ilişkin tartışmaların sürdüğü ortamda ABD'ye giden ekonomi yönetimi, ortaya koyduğu senaryolarla borcun döndürülmesinde bir sorun olmayacağı mesajı vermeye çalışıyor. Hazine 2007 yılına kadar uzanan üç senaryo çizerek borcun gayri safi milli hasılaya GSMH oranının kademe kademe düşeceğini öngörüyor. 
     Görevden alınmasının kesinleşmesi nedeniyle Devlet Bakanı Ali Babacan'la ABD'ye gitmeyen Hazine Müsteşarı Faik Öztrak'ın yerine JP Morgan'da bir sunum yapan Hazine Müsteşar Yardımcısı Hakan Özyıldız, yabancılara Türkiye ekonomisiyle ilgili bilgi verdi. "Mali Kriterler ve Kamu Borçları" başlıklı sunumun en ilgi çeken kısmını ise borcun çevrilebilirliğine ilişkin senaryolar oluşturdu. 
     
     2007'ye kadar üç senaryo çizildi 
     Olası büyüme ve faiz oranlarıyla borcun çevrilebilirliğine ilişkin üç senaryo çizen Özyıldız'ın baz senaryosu yüzde 5 büyüme ile yüzde 45 faiz varsayımına dayanıyor. Bu senaryoya göre, 2002'de yüzde 79 olan net borcun GSMH'ye oranı, 2003'te yüzde 75'e, 2004'te yüzde 72'ye düştükten sonra 2007 yılında yüzde 60'a kadar iniyor. Baz senaryoya göre büyümeyi bir, faizi beş puan düşüren daha iyimser senaryoda ise borcun GSMH'ye oranı yüzde 2007 yılında yüzde 50'ye kadar geriliyor. Büyümenin bir puan düştüğü faizin ise yüzde 50'ye çıktığı senaryoda ise borcun GSMH'ye oranı 2007'de yüzde 73'e çıkıyor. 
     
     90.4 milyar dolar borç ödenecek 
     Sunumda, yılın ilk çeyreğinde 20.9 milyar dolar borç ödemesi yapan Hazine'nin 2003'te toplam 90.4 milyar dolar borç servisi yerine getireceği belirtildi. Sunuma göre, 90.4 milyar dolar toplam borç servisinin 78.9 milyar doları iç, 11.5 milyar doları dış borçtan oluşuyor. İç borcun 28.2 milyar dolarını faiz oluşturuyor. Aynı dönemde, Hazine 7.3 milyar dolar anapara, 4.2 milyar doları ise faiz olmak üzere 11.5 milyar dolar dış borç servisi yerine getirecek. 
     Hazine'nin 2003 yılında öngördüğü 90.4 milyar dolarlık finansmanın 67.2 milyar dolarını iç borçlanma yoluyla karşılayacak. İç borçlanmanın 53.7 milyar dolarını piyasadan, 13.5 milyar dolarını kamudan karşılamayı planlayan Hazine, dış piyasadan 6.2 milyar dolar, IMF, Dünya Bankası ve uluslararası kuruluşlardan 3.9 milyar dolar borç bulmayı hedefliyor. 
     


SİYASET 




















</TEXT>
</DOC>
