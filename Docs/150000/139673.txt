<DOC>
<DOCNO> 139673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/soneko15.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan Türkiye, aktif siyaset üretme zorunluluğunda 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, Irak krizinin aynı zamanda büyük güçlerin, kendi aralarındaki ve bölgesel aktörlerle ilişkileri bağlamında güçlerini bir yeniden dengeleme, belirleme ve sınama sürecine de işaret ettiğini belirterek, ''Türkiye'nin istemediği, tüm bölgesel ve uluslararası gayretlerine rağmen engelleyemediği bu savaşın daha başlamadan tetiklediği siyasi oluşumlar karşısında, aktif siyasetler üretme zorunluluğuyla karşı karşıya olduğu açıktır'' dedi. 
     TÜSİAD ve Boğaziçi Üniversitesi Dış Politika forumu tarafından düzenlenen ''Irak krizi Askeri Müdahale ve Siyasi Gelecek'' konulu konferansın açılışında konuşan Özilhan, Irak krizinin Türk siyasetini ve zaten ciddi sıkıntılar içinde olan Türk ekonomik hayatını, adeta kilitleyen ve olumsuz etkileri kolaylıkla bertaraf edilemeyen bir nitelik kazandığını belirtti. 
     ''Aslında bu krizin ortaya çıkmasında Türkiye'nin ne herhangi bir rol ve sorumluluğu vardır, ne de gelişmelerin zamanlaması konusunda tercih Türkiye'nindir'' diyen Özilhan, üstelik Türkiye'nin Ortadoğu politikasının, bölgede barışın muhafazasını temel ilke edinmiş, uluslararası anlaşmaları ve bu anlaşmalarca çizilen sınırlara uyulmasını esas almış bir politika olduğunu vurguladı. 
     Bölgede çatışma dinamiklerinin yerini işbirliği süreçlerine bırakması halinde ise, bundan en fazla ekonomik, ticaret ve siyasi faydayı yine Türkiye'nin göreceğine kuşku olmadığını ifade eden Özilhan, şunları kaydetti 
     ''Ancak, Türkiye'nin barış ve istikrardan yana olması, bu bölgedeki etnik, siyasi ve askeri istikrarsızlık ve tehdit kaynaklarını ortadan kaldırmaya yetmemektedir. Bugün Türkiye açısından sorun, kendi dışında gelişen tehdit ve istikrarsızlık kaynaklarının, Ortadoğu'daki tüm siyasi dengeleri de altüst edebilecek bir süreci beraberinde getirmeleri karşısında, barışı ve kendi hayati çıkarlarını nasıl koruyacağı konusuna düğümlenmektedir.'' Özilhan, bu noktada Türkiye'nin kendisini fevkalade önemli gelişmelere açık, ancak olayların ne türden gelişmeleri ortaya çıkaracağının da tam olarak önceden kestirilemediği, belirsiz ve risklerle dolu bir ortamda bulduğunu söylemenin yanlış olmayacağını belirtti. 
     Irak krizinin sadece kitle imha silahlarını geliştirme eğiliminde olan otoriter bir rejimin nasıl durdurulacağı ya da kontrol edileceği sorusundan ibaret olmadığını ifade eden Özilhan, ''Kriz, aynı zamanda büyük güçlerin, kendi aralarındaki ve bölgesel aktörlerle ilişkileri bağlamında, güçlerini bir yeniden dengeleme, belirleme ve sınama sürecine de işaret etmektedir'' diye konuştu. 
     
     AKTİF SİYASET ÜRETME ZORUNLULUĞU 

     Türkiye'nin bu önemli süreçte, kendi güvenliğini ve uzun vadeli çıkarlarını en iyi şekilde koruma ve savunma gayreti içinde olduğunu vurgulayan Özilhan, şunları söyledi 
     ''Türkiye'nin istemediği, tüm bölgesel ve uluslararası gayretlerine rağmen engelleyemediği bu savaşın daha başlamadan tetiklediği siyasi oluşumlar karşısında, aktif siyasetler üretme zorunluluğuyla karşı karşıya olduğu açıktır. 
     Aslında tüm stratejik kararlar bir fayda ve maliyet analizi içerir. Türkiye'nin seçiminde ise, mesele daha ziyade hangi tür kararların uzun vadedeki gelişmeler açısından daha az sorun getireceğine karar verilmesiyle ilgili gözükmektedir. 
     Türkiye bu süreçte kararsızlığını aştığı ölçüde, tüm gayret ve enerjisini siyasi-stratejik planlamaya verebilecek ve bu sayede kendi açısından zararların önlenmesinin yanı sıra faydaların da yaratılabileceği bir ortamı hazırlamaya koyulabilecektir.'' 

     
</TEXT>
</DOC>
