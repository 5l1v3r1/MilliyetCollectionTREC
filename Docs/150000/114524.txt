<DOC>
<DOCNO> 114524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sontur39.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar can güvenliği istedi 
</HEADLINE>
<TEXT>

     Her gün binlerce kadının erkek şiddetine maruz kaldığını ve şiddet ortamından kurtulmak için başvurdukları resmi kurumların "aile içi mesele, karışamayız" yaklaşımları ile kadınların yeniden şiddete maruz kaldığını, öldürüldüğünü, yaralandığını belirten 25 kadın kuruluşu, erkek şiddetine, vahşetine ve cinayetlerine son verilmesini istedi. 
     AMARGİ Kadın Araştırma Kooperatifi, Ankara Bağımsız Feminist Kadınlar Vardır Grubu, Feminen Kadınağı, Dicle Kadın Kültür Merkezi, İzmir Barosu Kadın Hakları Komisyonu, Ka-DER, Kadın Dayanışma Vakfı, Mor Çatı Kadın Sığınağı Vakfı, Pazartesi Dergisi, Uçan Süpürge, Kadın Tavrını Geliştirme İnisiyatifi'nin de aralarında bulunduğu 25 kadın kuruluşu, Türkiye'de şiddete maruz kalan kadınlara sahip çıktı. 
     Kadınlar, Türkiye'de binlerce kadının, işsizlik, stres, kıskançlık, namus gibi gerekçelerle sokakta, evde, her yerde dövülerek, bıçaklanarak, kurşunlanarak erkek şiddetine maruz kaldığı, öldürüldüğü ve yaralandığına dikkat çekti. Adana'da kocası tarafından bıçaklanan kadını, Derya Tuna olayını hatırlatan kadın grupları, kadınlar şiddet ortamından kurtulmak için başvurdukları karakol, savcılık gibi resmi kurumlarda "aile içi mesele, karışamayız", toplumun diğer kesimlerinde de "kocanın vurduğu yerde gül biter", "gelinliğinle girdin kefeninle çıkacaksın", "kocandır idare et", "kocana itaat etmelisin" gibi yaklaşımlarla yeniden şiddet yaşadığını belirttir. 
     "Oysa haklı şiddet yoktur" diyen kadınlar açıklamalarında, kadına yönelik şiddetin, en temel ve evrensel insan haklarını ihlal ettiğini, kadınların bedenlerini yaraladığını, öldürdüğünü, ruhlarını parçaladığını, bir daha eski hayatlarına dönebilmek için büyük çaba harcamak zorunda kaldığını kaydetti. Kadınlar, açıklamalarında şu görüşlere yer verdi 
     
     "DEVLET SOMUT ADIM ATSIN" 
     "Bizler, dövülen, aşağılanan, hakaret edilen, tecavüz edilen, tehdit edilen, tehdit edilerek zorla alıkonulan, sokağa atılan, jiletlenen, bıçaklanan kadınlar için can güvenliği istiyoruz. Şiddeti meşru gören, yeniden üreten, gerekçelendiren zihniyetleri kınıyor, toplumun bütün kesimlerini duyarlı olmaya, devletin ilgili kurumlarını kadına yönelik şiddet konusunda somut adımlar atmaya çağırıyoruz." Kadın örgütleri, devletin tüm ilgili kurumlarını, en başta kadından ve aileden sorumlu Devlet Bakanlığı, İçişleri Bakanlığı ve Adalet Bakanlığı'nı kadına yönelik şiddet konusunda görevlerini yerine getirmeye davet etti. Kadınlar, sığınaklar ve kadın danışma merkezleri konusunda çalışmalar yürüten kadın kurumlarına bütün sosyal hukuk devletlerinde olduğu gibi devlet bütçesinden kaynak aktarılmasını talep etti. 
     





</TEXT>
</DOC>
