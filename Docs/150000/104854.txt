<DOC>
<DOCNO> 104854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sonspo19.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliler, Pazartesi günü kampa girecek 
</HEADLINE>
<TEXT>

     12. Avrupa Futbol Şampiyonası 7. Eleme Grubu'ndaki ilk maçında 7 Eylül Cumartesi günü İstanbul'da Slovakya ile karşılaşacak A Milli Takım aday kadrosu, 2 Eylül Pazartesi günü İstanbul'da kampa girecek. 
     Polat Renaissance Otel'de toplanacak milliler, aynı gün saat 18.30'da da Florya Metin Oktay Tesisleri'nde ilk çalışmasını yapacak. Milliler, 5 günlük çalışmanın sonrasında 6 Eylül Cuma günü, maçın yapılacağı Ali Sami Yen Stadı'nda gerçekleştireceği antrenmanla Slovakya maçının hazırlıklarını tamamlayacak. 
     Bu arada, Milli Takımlar Teknik Direktörü Şenol Güneş, 2 Eylül Pazartesi günü saat 12.00'de Polat Renaissance Otel'de maçla ilgili basın toplantısı düzenleyecek. 
     
     MİLLİLERE ÖDÜL 
     17. Dünya Kupası'nda 3. olan A Milli Takım'ın oyuncularına, teknik heyetine, Futbol Federasyonu Başkanı Haluk Ulusoy ve yöneticilere 3 Eylül Salı günü ''Turizm Hizmet Madalyası'' verilecek. 
     Futbol Federasyonu'ndan yapılan açıklamada, Polat Renaissance Otel'de gerçekleştirilecek ve Turizm Bakanı Mustafa Taşar'ın da katılacağı törenle, 17. Dünya Kupası'nda yer almış başkan, yönetici, teknik heyet ve futbolculara ''Turizm Hizmet Madalyası'' verileceği bildirildi. 
     





</TEXT>
</DOC>
