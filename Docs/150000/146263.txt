<DOC>
<DOCNO> 146263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sontur32.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanlıurfa'ya düşen füze parçaları, İncirlik'e götürüldü... 
</HEADLINE>
<TEXT>

     Şanlıurfa merkez Dağyanı Köyü Büyük Mürdesi Mezrası yakınlarına düşen füze parçaları, Amerikan uzman heyeti tarafından İncirlik Üssü'ne götürüldü. Olası bir protestonun önlenmesi için, her evin önünde 2 jandarma nöbet tuttu. 
     Dağyanı Köyü'ne bağlı Büyük Mürdesi Mezrası yakınlarına 4 ana parça halinde düşen Tomahawk füze parçalarını almaya gelen 10 kişilik Amerikan uzman heyeti, çalışmalarını tamamladı. 
     Yaklaşık 1 kilometrelik alana yayılan parçaları iş makinesi yardımıyla çelik kasa ve muhafazalı kılıfa koyan Amerikalılar, daha sonra tarla sahibi Ahmet Çakır'a zararı karşılığında 2 bin dolar yardımda bulundu. 
     Bu arada, sabah 4 araçlık konvoyla Büyük Mürdesi Mezrası girişinde taşlı, yumurtalı protestoyla karşılaşan Amerikan heyeti mezradan ayrılana kadar, 20 haneli mezradaki her evin önünde 2 jandarma nöbet tuttu. 
     Şanlıurfa'nın Birecik İlçesi'ne bağlı Özveren Köyü ile Viranşehir'e bağlı Ayaklı Köyü'ne Tomahawk füzesi düşmüş, olayda can kaybı olmamıştı. Ayrıca bölgede, füze düştüğüne ilişkin bazı ihbarlar da asılsız çıkmıştı. 
     




</TEXT>
</DOC>
