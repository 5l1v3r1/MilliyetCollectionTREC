<DOC>
<DOCNO> 118120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/son/sontur03.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulu Önder, Dolmabahçe'deki odasında da törenle anıldı 
</HEADLINE>
<TEXT>

     Türkiye Cumhuriyeti'nin kurucusu Büyük Önder Atatürk, ölümünün 64. yılında Dolmabahçe Sarayı'nda hayata gözlerini yumduğu odada da törenle anıldı. 
     Sarayın Harem Bölümü 71 numaralı odada düzenlenen anma töreni, TBMM Başkanlığı, İstanbul Valiliği, Garnizon Komutanlığı ve Büyükşehir Belediye Başkanlığı adına çelenklerin, Atatürk'ün ebediyete intikal ettiği yatağın üzerine bırakılmasıyla başladı. 
     Atatürk'ün ebediyete intikal ettiği saat 09.05'te, 2 dakikalık saygı duruşunda bulunuldu, ardından İstiklal Marşı okundu. Bu arada saray dışında sirenler duyuldu. 
     Törene, TBMM Başkanvekili Murat Sökmenoğlu, İstanbul Vali Yardımcısı Cumhur Güven Taşbaşı, TSK adına Topçu Albay İhsan Ertürk, Büyükşehir Belediye Başkanlığı'nı temsilen Genel Sekreter Yardımcısı Erdoğan Soydan ve öteki yetkililer katıldı. 
     Daha sonra Mavi Salon'daki şeref defterini imzalayan Sökmenoğlu, deftere şunları yazdı ''Aziz Atatürk, 64. yıl evvel bizi bırakarak aramızdan ayrılışını hiç unutmadık. Kuvayı Milliye ruhuyla kazanılmış TBMM inkılaplarına sonuna dek sahip çıkılacaktır. 
     Biz seni ruhumuzda, beynimizde, belleklerimizde hissediyor ve yaşatıyoruz. Bundan sonra da yaşatmak en önemli görevimiz olacaktır. Laik, üniter, demokratik sosyal hukuk devleti, ebedi müddet yaşayacaktır. Geleceğin teminatı olan gençlerimiz, senin bıraktığın Cumhuriyeti hep kollayıp gözetecektir. 
     Kabrinde rahat uyu, ruhun şad olsun Atam.'' 
     
     ERLERDEN GÖZYAŞI 
     Bu arada tören sırasında, Atatürk'ün 10 Kasım 1938'de saat 09.05'te, 57 yaşında hayata gözlerini yumduğu odada, Türk Bayrağı örtülü yatağının her iki yanında 2 er saygı nöbeti tuttu. Hüzünlenen Atalay Toprak ve Deniz Çöl adlı erlerin gözyaşlarına hakim olamadıkları görüldü. 
     Törenin ardından oda vatandaşların ziyaretine açıldı. 
     





</TEXT>
</DOC>
