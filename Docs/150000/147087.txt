<DOC>
<DOCNO> 147087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sontur05.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Light ürünler ne kadar light 
</HEADLINE>
<TEXT>

     Yaz mevsiminin yaklaşmasıyla pek çok kişi kilo verme telaşına düşerken, bu dönemde rağbet gören ''light'' ürünlerin, aslında ne kadar ''light'' olduğu tartışılıyor. 
     Marmara Üniversitesi MÜ Sağlık Eğitim Fakültesi Sağlık Eğitimi Bölüm Başkanı Prof. Dr. Emel Alphan, ''light'', ''kepekli'', ''çavdar'' ve ''şişmanlatmayan'' ekmek ibareleri bulunan özel beslenme amaçlı ve enerjisi azaltılmış ürünlerin bilinçsizce tüketilmemesi uyarısında bulundu. 
     Her yiyeceğin az veya çok mutlaka kalorisi olduğunu dile getiren Prof. Dr. Alphan, ''Bir dilim kepekli ekmek ile bir dilim beyaz ekmeğin kalorisi birbirine çok yakın. Diyet yaparken buna dikkat edilmeli. Özellikle undan yapılmış mamullerin etiket bilgileri her zaman doğru olmayabiliyor'' dedi. 
     
     ÖZEL BESLENME AMAÇLI UNLU MAMULLER 

     Prof. Dr. Alphan, ürünlerin ambalajlarının üzerindeki ''light'', ''şişmanlatmaz'', ''ne kadar yenirse yensin, kilo aldırmaz'' veya ''enerji içermez'' yazılarının ''yanıltıcı'' olduğunu belirterek, şunları kaydetti 
     ''Enerji vermediği düşünülerek ekmeklerde tamamen kepek kullanılması teknik olarak mümkün değildir. Ekmeğin temel maddesi undur. Unla yapılan bir ekmeğin karbonhidrat miktarının düşük olması mümkün değildir. Özel ekmeklerin ambalaj etiketlerinin üzerinde yer alan kalori ve besin öğelerine bakıldığında, diyet yaparken bir dilim normal ekmek yerine 2 dilim light ekmek yenmesinin mümkün olmadığı görülür. Ekmek hangi tür olursa olsun zayıflama diyetlerinde diyetisyenlerce önerilen miktarlarda kullanılmasında yarar vardır.'' 
     
     GRİSSİNİ, GALETA, BİSKÜVİ 

     Prof. Dr. Alphan, zayıflama diyeti yapanlar veya diyabetli kişilerin ara öğünlerde bisküvi, kraker, kepekli diyet ürünleri ve galeta türü tahıl ürünlerini çok yaygın olarak tükettiklerini hatırlatarak, şunları kaydetti 
     ''Kepekli diyet bisküvileri, galeta, grissini gibi özel beslenme amaçlı ürünler, normal ekmek kadar hatta bazıları yağ içerikleri nedeniyle ekmekten daha fazla enerji içeriyor. 'Şişmanlatmaz' ibaresinin yazıldığı bazı ürünlerdeki yağ miktarı ise gerçekten dikkat çekici.'' 
     





</TEXT>
</DOC>
