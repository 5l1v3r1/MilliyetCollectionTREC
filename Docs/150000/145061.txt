<DOC>
<DOCNO> 145061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sonspo01.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın ''Bu galibiyet bize güzel bir hediye oldu'' 
</HEADLINE>
<TEXT>

     Galatasaray'da, Beşiktaş'ın Gaziantepspor deplasmanında 2 puan yitirmesinin ardından Elazığspor karşısında alınan 3-0'lık galibiyet, yüzleri güldürdü. 
     Galatasaray Kulübü Başkanı Özhan Canaydın, maçtan sonra yaptığı açıklamada, her iki takımın da iyi mücadele ettiğini ve seyircisiz maç yapmanın çok tatsız olduğunu gördüklerini belirterek, ''Bugün yönetimimizin de 1. yıldönümü. Bizim için bu galibiyet güzel bir hediye oldu'' dedi. 
     İkinci başkan ve basın sözcüsü Ali Dürüst ise boş tribünlere oynamanın iki takım için de zor olduğunu, ancak Galatasaray'ın zoru başardığını ifade ederek, ''Kalan maçlarımızı da kazanarak yolumuza devam edeceğiz. Ligde daha puan kayıpları da olacaktır. Sezon sonunda ipi kimin göğüsleyeceğini hep beraber göreceğiz'' diye konuştu. 
     Galatasaraylı futbolcu Ergün, maçta taraftarlarının yokluğunu hissettiklerini, ancak 3 puan almasını bildiklerini kaydederek, ''Beşiktaş da bugün 2 puan kaybetti. Şampiyonluğu sonuna kadar kovalayacağız'' dedi. Futbolculardan Ümit Davala ise ''Seyircimiz yoktu ama onların sıcaklığını içimizde hissettik. Ligin bundan sonrası daha zor olacak'' dedi. 
     
     AYDIN ''GÜZEL BİR MAÇ OLDU'' 

     Elazığspor Kulübü Başkanı Baki Aydın, seyircisiz maç oynamanın güzel olmadığını ifade ederek, şöyle konuştu 
     ''Güzel bir maç oldu. İlk kez seyircisiz bir maç yaptık. Galatasaray'ı seyircisiz yakalamışken, fırsatı değerlendiremedik. Biz deplasman takımıyız ama bugün istediklerimizi yapamadık.'' Elazığsporlu futbolcu Cem Beceren, karşılaşmanın ilk yarısında Hakan Ünsal'ın topa ceza alanı içinde eliyle müdahale ettiğini kaydederek, ''Hakem bunu görmeliydi, kesin penaltıydı'' dedi. 
     Elazığspor karşısında attığı 2 golle takımının galibiyetinde büyük pay sahibi olan Ümit Karan'ın, karşılaşma sonrası doping testine götürüldüğü öğrenildi. 
     Karşılaşma seyircisiz oynanmasına karşın Ali Sami Yen Stadı'nın önünde bekleyen bir grup taraftar, maçtan sonra takım otobüsünü meşaleler yakarak uğurladı. 
     
     HAKEM ÇELİK ''TARAFTARLAR DERS ALMALI'' 

     Karşılaşmanın orta hakemi Mutlu Çelik, maçtaki penaltı iddialarıyla ilgili olarak, ''Ne gördüysem onu çaldım'' dedi. 
     Maçtan sonra basın mensuplarının sorularını yanıtlayan Çelik, ''İlk kez seyircisiz maç yönetmiyorum. Taraftarların bundan ders alması lazım. Sahaya artık yabancı maddeler atmasınlar'' diye konuştu. 
     




</TEXT>
</DOC>
