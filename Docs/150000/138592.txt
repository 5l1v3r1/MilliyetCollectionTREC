<DOC>
<DOCNO> 138592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/son/sontur16.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Büyükşehir Belediyesi Mecbur kalmadıkça trafiğe çıkmayın 
</HEADLINE>
<TEXT>

     Kar yağışının aralıklı olarak sürdüğü İstanbul'da, çevre yolları, Boğaz köprüleri ve ana arterler dahil trafiğe kapalı yol bulunmadığı bildirildi. 
     Büyükşehir Belediyesi Ulaşım Daire Başkanı Rafet Bozdoğan, belediye ekiplerinin ''C Planı'' olarak adlandırılan en yüksek alarm düzeyinde çalıştığını belirterek, ana arter yolların tamamında 24 saat boyunca yaklaşık 50 kar aracıyla tuzlama ve küreme çalışmaları gerçekleştirildiğini söyledi. 
     Barbaros Bulvarı, Millet, Vatan, Bağdat ve Alemdağ Caddeleri ile E-5 Karayolu'nun Büyükşehir Belediyesi'ne devredilen kısmı ve sahil yollarından ekiplerin hiç ayrılmadığını, 1-2 saatte bir temizlik ve tuzlama işlemleri yapıldığını anlatan Bozdoğan, ''Yüksek yerler dışında, ana arterlerin yüzde 90'ı kontrol altında'' dedi. 
     Bozdoğan, karın ağırlıklı olarak gece yağmasının trafik açısından avantaj olduğunu, ancak tuzlama ve küreme yapılan bir yolun bir saat sonra tekrar dolduğunu kaydederek, şöyle konuştu 
     ''Gece sıcaklık -6 derecenin altına düştüğü için de tuzlanan yollar karla birlikte donuyor. Böylece bir yol üzerinde 3-4 kez temizlik yapmak zorunda kalıyoruz. Bu da bizim iş verimimizi ve hizmet vereceğimiz alanı azaltıyor. Hedefimiz, ana arter yolların en az 1-2 şeridini trafiğe açık tutarak ulaşımı sağlamak, ardından da diğer şeritleri açmak. İnşallah bu gece benzeri bir kar olmazsa, yarın için bütün yolları trafiğe sağlıklı bir şekilde açmış oluruz. 
     Bugünün Pazar olması bizim için ganimet. Gündüz ve gece karı iyice temizleyip, tuz dökeceğiz. Yolların temiz kalmasını sağlayacağız. Bütün beklentimiz, sıcaklığın -6 derecenin altına düşmemesi ve yoğun kar olmaması.'' Rafet Bozdoğan, sürücülerden de ''mecbur kalmadıkça kendi araçlarıyla trafiğe çıkmamalarını, çıkmaları halinde zincir takmalarını, yaklaşım mesafelerine dikkat etmelerini ve trafik kazalarına sebebiyet vermemelerini'' istedi. 
     Karayolları yetkilileri de, yoğun kar yağışı devam ettiği için ekiplerin 24 saat aralıksız olarak tuzlama ve küreme işlemlerini sürdürdüklerini belirterek, ilde şu ana kadar çevre yolları ile Boğaz köprüleri dahil kapalı yol bulunmadığını bildirdiler. 
     





</TEXT>
</DOC>
