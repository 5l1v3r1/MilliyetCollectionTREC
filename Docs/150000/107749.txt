<DOC>
<DOCNO> 107749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/sonspo02.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim, idmanda fırtına gibiydi... 
</HEADLINE>
<TEXT>

     Galatasaray'da, Avrupa Şampiyonlar Ligi heyecanı başlarken, sarı-kırmızılı ekibin teknik direktörü Fatih Terim, antrenmanda rüzgar gibi esti. 
     Oyuncularını Lokomotif Moskova maçına motive etmek isteyen Terim, yapılan çift kale maçta sürekli bağırarak futbolcularını uyardı. 
     Terim, bir pozisyonda maçı durdurarak Baliç'i uyarırken, istediğini yapmayan futbolcularına da ''Onbeş kez söyledim olmuyor, çabuk, çabuk, çabuk'' diyerek dikkatlerini çekti. Antrenman öncesi yapılan koşuda uyarılarına rağmen durmayan Suat'a bağıran Terim, bu futbolcudan söylediği şeyleri yapmasını istedi. 
     Antrenmanın son bölümüne doğru futbolcularının isteklerini yapmasından memnun kalan Terim, taktik çalışmasını sona erdirdi. Tecrübeli teknik adam, ayrıca futbolcularına hızlı tempodan yorulmaları halinde pas yapıp topa sahip olarak dinlenmelerini istedi. 
     İdman sonunda Terim'in, Hasan Şaş ile özel bir görüşme yapması dikkati çekti. 
     
     KOCAELİSPOR MAÇI KADROSUNU DENEDİ 
     Terim, antrenman maçında Kocaelispor maçında ilk 11'de forma verdiği oyuncularını yine birlikte oynattı. Daha sonra Almaguer ile Emre'yi, Christian ile de Ergün'ü değiştirdi. 
     İdman maçından sonra futbolcular saha etrafında koşu yaptılar. Bu koşu sırasında Batista ile Pinto, Arif-Felipe ikilisine fark attı. 
     Kocaelispor maçında sakatlanan Berkant'ın katılmadığı çalışmada, Almaguer de hafif bir sakatlık geçirince, son bölümde yapılan koşularda yer almadı. 
     Sarı-kırmızılılar, bu akşam yapacakları antrenmanla Lokomotiv Moskova maçının hazırlıklarını sürdürecek. 
     





</TEXT>
</DOC>
