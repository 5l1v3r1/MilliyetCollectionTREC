<DOC>
<DOCNO> 116020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sontur25.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi, AKP'yi 1 Kasım'da görüşecek 
</HEADLINE>
<TEXT>

     Anayasa Mahkemesi, AKP'nin kapatılması istemiyle açılan davada "ön incelemeyi" 1 Kasım Cuma günü yapacak. Yüksek Mahkeme, AKP Genel Başkanı Recep Tayyip Erdoğan'ın görev ve yetkilerinin tedbiren önlenmesi istemini de görüşecek. 
     Anayasa Mahkemesi Başkanı Mustafa Bumin, davanın raportörünün tamamladığı "ön inceleme" raporunu üyelere dağıttı. Bumin, ön incelemenin yapılması için de Anayasa Mahkemesi heyetini, 1 Kasım Cuma günü saat 10.00'da toplantıya çağırdı. 
     Anayasa Mahkemesi Başkanvekili Haşim Kılıç, davada ön incelemenin yapılacağını, Erdoğan'ın genel başkanlık görev ve yetkilerinin tedbiren önlenmesi isteminin de görüşüleceğini bildirdi. 
     Kılıç daha önce yaptığı açıklamada, davanın henüz Anayasa Mahkemesi gündemine alınmadığını söylemişti. Kılıç, mahkeme gündeminin Başkan Mustafa Bumin tarafından belirlendiğine işaret ederek konuyla ilgili raporun şu ana kadar üyelere ve kendisine dağıtılmadığını kaydetmişti. 
     Anayasa Mahkemesi, ön inceleme sonucunda iddianamede herhangi bir eksiklik tespit etmezse, davanın bundan sonraki sürecini gösteren "tensip tutanağını" hazırlayacak ve iddianameyi yazılı ön savunmasını hazırlaması için AKP'ye tebliğ edecek. 
     Yargıtay Cumhuriyet Başsavcısı Sabih Kanadoğlu, AKP'nin Anayasa Mahkemesi'nin daha önce verdiği ihtar kararının gereğini yasaya uygun olarak yerine getirmediğini ileri sürmüştü. 
     Kanadoğlu, Erdoğan'ın kurucu üyelikten ayrılmasına rağmen genel başkanlıktan ayrılmamasının "yasaya karşı hile" olduğunu belirterek, Erdoğan'ın mevcut sabıkası nedeniyle partiye üye de olamayacağını öne sürmüştü. 
     Siyasi Partiler Yasası'nın 104. maddesinin 2. fıkrasına göre, AK Parti'nin kapatılmasını isteyen Kanadoğlu, ayrıca, Erdoğan'ın genel başkanlık görev ve yetkilerinin tedbiren önlenmesini de istemişti. 
     





</TEXT>
</DOC>
