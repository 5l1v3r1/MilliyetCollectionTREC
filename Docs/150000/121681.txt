<DOC>
<DOCNO> 121681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sontur29.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr. Bülent Tanör vefat etti... 
</HEADLINE>
<TEXT>

     Galatasaray Üniversitesi Hukuk Fakültesi Öğretim Üyesi Prof. Dr. Bülent Tanör, bir süredir kanser tedavisi gördüğü İstanbul Üniversitesi İstanbul Tıp Fakültesi Hastanesi'nde vefat etti. 
     Prof. Dr. Tanör'ün cenazesi, 1 Aralık Pazar günü Galatasaray Üniversitesi'nde düzenlenecek törenin ardından Bebek Camii'nde kılınacak ikindi namazından sonra Zincirlikuyu Mezarlığı'nda toprağa verilecek. 
     İstanbul'da 1940 yılında doğan Bülent Tanör, Galatasaray Lisesi ve İstanbul Üniversitesi Hukuk Fakültesi'ni bitirdi. 
     İ.Ü Hukuk Fakültesi Anayasa Kürsüsü'nde 1963 yılında asistan olarak akademik kariyerine başlayan Tanör, 1969 yılında doktor oldu. 
     12 Mart 1971'de üniversiteden uzaklaştırılan Tanör, 1975 yılında Danıştay kararıyla geri döndü. 1977'de doçent olan Tanör, 1983 yılında da 1402 sayılı yasa uyarınca üniversiteden uzaklaştırıldı. 
     1983 ile 1990 yılları arasında Paris X, Dijon ve Cenevre üniversitelerinde ''Üçüncü Dünya Ülkelerinde Siyasal Sistemler'' dersleri veren Tanör, 1990'da yine Danıştay kararıyla İstanbul Üniversitesi'ne döndü. 
     1992 yılında profesör unvanını alan Tanör, uzun yıllar İ.Ü Hukuk Fakültesi Anayasa Hukuku Anabilim Dalı Başkanlığı ve İnsan Hakları Araştırma Merkezi Müdürlüğü yaptı. 
     





</TEXT>
</DOC>
