<DOC>
<DOCNO> 133641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/soneko16.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
FORBES Türkiye dönüm noktasında... 
</HEADLINE>
<TEXT>

     Amerikan finans çevrelerinin dergisi FORBES, ''Türkiye'nin dönüm noktasında bulunduğunu'' yazdı. 
     FORBES, Türkiye ile Brezilya'yı da karşılaştırırken, AK Parti iktidarını değerlendirdi. 
     ''AK Parti'nin ılımlı tavır takınma kabiliyeti ferahlık batılı devletlerin bu siyasi hareketi zerafetle karşılamaları ise heyecan verici'' diyen FORBES, ''Türkiye'nin AB'ye katılım görüşmelerinin olumlu geçmesinin iyi haber olduğunu, dikenli Kıbrıs sorununun ise her zamankinden daha fazla çözümlenebilecek gibi göründüğünü'' kaydetti. 
     ''Aşırı islamcı unsurların Türk politikası üzerinde etkili olmalarının artık imkansız göründüğünü'' belirten dergi, Türk ekonomik politika platformunu ise ''IMF ile iyiniyetle anlaşma yap, reform yolunu tut ve yoksulu doyur'' şeklinde özetledi. 
     2001'de yüzde 69 olan enflasyonun geçen yıl yüzde 30'a düştüğüne değinen FORBES, özel sektörün bir kısmının finansal açıdan sağlığına kavuştuğunu, Irak'a olası operasyon korkusu bir yana bırakılırsa, borsanın yüzde 50 yükselmesinin beklendiğini kaydetti. 
     Irak'a olası operasyon durumunda, senetlerin ''sinirlilik hali'' yaşayacağını vurgulayan dergi, Türkiye'nin Irak politikasını da değerlendirdi. Paul Schulte imzalı haber-yorumda, ''Türkiye'nin kuzey Irak ile ilgili tasavvurları, tehlike ve fırsatlar içeriyor. Göründüğü kadarıyla Irak'ın kaderi, daha tek bir kurşun bile atılmadan çizilmiş durumda'' iddiasına yer verildi. 
     FORBES Türkiye ile ilgili yazısında, daha sonra şu görüşlere yer verildi 
     ''Her şey iyi giderse, Kıbrıs müzakereleri olumlu bir sürpriz yaratacaktır. Irak'a olası operasyonun olumlu şekilde sonuçlanmasından, herkesten çok Türkiye karlı çıkacaktır. Şayet riskleri sindirmeye hazırsanız, Türk senetlerine bir göz atmakta yarar var. Ancak şunu da unutmayın, iyi dönemlerde bile Türk hisse senetleri dünyanın en istikrarsız senetleri arasında yer alıyor.'' 
     





</TEXT>
</DOC>
