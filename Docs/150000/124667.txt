<DOC>
<DOCNO> 124667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sontur19.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakıp Sabancı "40 gün önce geminin kaptanı yoktu.." 
</HEADLINE>
<TEXT>

     İşadamı Sakıp Sabancı, hükümetin kurulmasından sonra piyasalara hakim olan olumlu havanın devam edeceğini belirterek, ''40 gün önce geminin kaptanı yoktu, nereye gideceği belli değildi. Bundan sonra daha iyi olacağız'' dedi. 
     Genç Sanayici ve İşadamları Derneği GESİAD tarafından düzenlenen ''Kayserililer Zirvesi'' etkinlikleri kapsamında Kayseri'ye davet edilen sanayici ve işadamları Kayseri'yi gezdiler. 
     Şehir Turu'nun ardından Serbest Bölge ve 1. Organize Sanayi Bölgesi'ni OSB gezen sanayici ve işadamları daha sonra OSB Müdürü Sami İmren'den OSB'deki faaliyetler ile ilgili brifing aldılar. 
     Brifingin ardından gazetecilerin sorularını yanıtlayan İşadamı Sakıp Sabancı, en son 4 yıl önce geldiği Kayseri'deki hızlı gelişmeden çok etkilendiğini belirtti. 
     Kayserili müteşebbislerin tüm Türkiye'ye örnek olacak yatırımlara imza attıklarını kaydeden Sabancı, şunları söyledi 
     ''Lakırtılar söylenir realiteler öne çıkar. Bundan 40 gün önce de borsa vardı, bugün de var. Ülkedeki insanlar aynı, potansiyel aynı, nüfusumuz aynı. Hiçbir değişiklik olmadı. Madencilik, tarım ve sanayi sektörleri aynı. Ancak o dönem, geminin kaptanı yoktu, nereye gideceği belli değildi. Ülkede istikrarsızlık hakimdi, müteşebbisler yurtdışına kaçmaya zorlanıyordu. Buna rağmen yabancı yatırımcılar ülkeye çağrılıyordu. Ahmet, Mehmet yurtdışına kaçarken, Corç Amerika'dan gelir mi Ancak, inşallah bunlar geride kaldı. Hükümet kurulduktan sonra başlayan olumlu hava devam edecek. Kayseri'nin dinamizmi, başarılı insanların gidişatını bundan sonra her yerde göreceğiz. Bundan sonra daha iyi olacağız. Gelecek nesiller mutlu olacak.'' Kayserililer Zirvesi'nin faydalı sonuçlar doğuracağını ifade eden Sabancı, bu tür etkinliklerin her ilde yapılması gerektiğini kaydetti. 
     





</TEXT>
</DOC>
