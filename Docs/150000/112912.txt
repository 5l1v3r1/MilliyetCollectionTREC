<DOC>
<DOCNO> 112912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sonspo02.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Doral, yurdışında tedavi olan Milli Takım oyuncularını kınadı 
</HEADLINE>
<TEXT>

     Hacettepe Üniversitesi Tıp Fakültesi Spor Hekimliği Anabilim Dalı Başkanı Prof. Dr. Mahmut Nedim Doral, tedavi olmak için yurtdışına giden milli sporculara sitem etti. 
     12 ülkede yaklaşık 10 bin üyesi bulunan Avrupa Spor Travmatolojileri Federasyonu'nun EFOST başkanlığını yaptığını, ayrıca Dünya Spor Yaralanmaları Artroskopi ve Diz Cerrahisi Derneği ISAKOS Yönetim Kurulu Üyesi olduğunu belirten Prof. Dr. Mahmut Nedim Doral, yaptığı açıklamada şunları söyledi 
     ''EFOST üyelerinden yalnızca Türkiye ile Polonya, Avrupa Birliği'ne üye değil. Buna rağmen 2001 yılında Yunanistan'ın Rodos Adası'nda yapılan genel kurulda başkanlığa seçildim. Spor yaralanmaları alanında çalışan Avrupa'nın tüm uzmanları, benim yönetimim altında bulunuyor. Bunu, Avrupalı meslektaşlarımın güvenini ve takdirini kazanarak başardım. 
     Ancak maalesef Türk sporcularının güvenini kazanamadım. Rüştü Reçber ve İlhan Mansız gibi milli sporcularımız tedavi olmak için yurtdışına gidiyorlar. Oysaki yurt dışında seminer verdiğimiz hekimler arasında, İlhan Mansız'ın ameliyat olduğu Almanya'daki Alfa Clinic'in uzmanları da bulunuyor. Türkiye'de benim gibi çok sayıda uzman hekim var. Bizlere güvenmeyen ve tedavilerini yurtdışında yaptıran İlhan ve Rüştü gibi sporcuları kınıyorum.'' 
     
     GALATASARAY KULÜBÜ'NE ÖVGÜ 

     Prof. Dr. Doral, Türkiye'deki en büyük sorunun, pek çok konuda kurumsallaşmanın sağlanamaması olduğunu vurgulayarak, ''Spor kulüplerimizin birer doktora değil, sağlık kurullarına ihtiyacı var'' dedi. 
     Galatasaray Kulübü'nün kongre üyesi olduğunu hatırlatan Prof. Dr. Doral, sarı-kırmızılı kulübün bünyesinde bir spor kliniği açma çalışmalarını da takdirle izlediğini belirterek, ''Bunu başarırlarsa, sağlık alanında da Avrupalı rakiplerini yakalamış olurlar'' diye konuştu. 
     
     İTALYA'DA GURUR TABLOSU 

     İtalya'nın FC Inter Kulübü'nü, 5 kişilik sağlık kurulu başkanı Prof. Dr. Franco Benazzo ile birlikte ziyaret ettiğini de anlatan Doral, şöyle devam etti 
     ''Milli futbolcularımız Emre Belözoğlu ve Okan Buruk ile bu sayede İtalya'da tanışma olanağı buldum. Dünyanın en büyük kulüplerinden birinde, 2 Türk futbolcusuyla karşılaşmaktan büyük mutluluk duydum. Onlar da EFOST Başkanı olarak bir Türk doktorun kulüplerini ziyaret etmesinin gururunu yaşadılar.'' 
     





</TEXT>
</DOC>
