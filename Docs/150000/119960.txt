<DOC>
<DOCNO> 119960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/soneko08.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
2004'te ''Aşk gemileri''nin buluşma noktası Alanya olacak 
</HEADLINE>
<TEXT>

     Alanya Liman ve Denizcilik Anonim Şirketi ALİDAŞ Yönetim Kurulu Başkan Vekili Servet Ünlü, Alanya Limanı'nda, kamuoyunda ''aşk gemileri'' olarak bilinen kruvaziyer turizminde 2004 yılında patlama beklediklerini bildirdi. 
     Özelleştirilen limanlar arasında işletmecilik açısından ''örnek liman'' gösterilen, bölge işadamlarının kurduğu ALİDAŞ'ın Yönetim Kurulu Başkan Vekili Ünlü, kruvaziyer turizminde, bu sezon Türkiye ve Akdeniz ülkelerinde bir sıkıntı yaşandığını söyledi. 
     Alanya Limanı'na, bu yıl deniz yoluyla başta İsrailli turistler olmak üzere Avrupalı zengin ve orta gelirli 75 bin turist geldiğini hatırlatan Ünlü, şöyle konuştu 
     ''Önümüzdeki yıl hedefimiz 2002 yılı rakamlarını yakalamaktır. Yılbaşından bu yana Alanya'ya gelen gemi sayısı 69 oldu. Alanya'ya 10 aylık dönemde büyük yolcu gemileriyle 75 bin turist geldi. Geçen yıl ise 112 gemi gelmişti. KKTC hattına yapılan sefer sayılarında ise artış görülüyor.'' Ünlü, kruvaziyer turizminde gelecek yılın da parlak görünmediğini, bu nedenle umutlu olmadıklarını belirterek, ancak 2004 yılında büyük bir patlama beklediklerini söyledi. Servet Ünlü, şunları kaydetti 
     ''2004 yılında kruvaziyer turizmde büyük bir patlama bekliyoruz. Tanıtımla birlikte liman hizmetlerinde de iyileştirmeler olacak. 2004'ün bağlantılarını yapmak için şimdiden çalışıyoruz. Savaş korkusu nedeniyle başta ABD'li kruvaziyer şirketleri Güney Amerika sahillerinde sıkıştı. 2003 yılı için bağlantılarımız o kadar iyi değil, ancak 2004 yılı için büyük bir çalışma içindeyiz. Güney Amerika sahillerinde sıkışan lüks yolcu kruvaziyer gemileri, 2004 yılında Akdeniz'e açılacak.'' 
     





</TEXT>
</DOC>
