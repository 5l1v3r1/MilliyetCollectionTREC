<DOC>
<DOCNO> 139161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/soneko09.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşk, yalı ve saraylar da özelleştiriliyor... 
</HEADLINE>
<TEXT>

     Maliye Bakanlığı, büyük bölümü İstanbul'da bulunan tarihi köşk ve yalılar ile sarayları, işletme hakkı devri yoluyla özelleştirmeye hazırlanıyor. 
     Yerli ve yabancı işletmeciler, İstanbul'daki Sait Halim Paşa Yalısı ile Vahdettin Köşkünün de aralarında olduğu bazı yalı ve köşklere talip oldu. Yerli ve yabancı yatırımcılar, köşk ve yalı niteliğindeki tarihi binaların kendilerine satılmasını, bu mümkün değilse irtifak hakkı tesisi ile işletme haklarının devredilmesini istedi. 
     İşletmeciler, bu tür tarihi yerleri restore ederek, işletmeleri durumunda ekonomiye de katkı sağlanacağını belirttiler. 
     Aynı şekilde bazı saraylar için de, Maliye'ye benzer tekliflerde bulunuldu. 
     Maliye Bakanlığı da, gelen teklifler üzerine bir bölümü kendi bünyelerinde bulunan, bir bölümü ise Kültür Bakanlığı ve TBMM'ye tahsisli olan saray, köşk ve yalılar için envanter çalışması yapma kararı aldı. Bu çerçevede, söz konusu tarihi yerler ile bunların bugünkü konumlarına ilişkin bir araştırma başlatıldı. 
     
     KÜLTÜR MERKEZİ YA DA TURİSTİK İŞLETME OLACAKLAR 
     Maliye Bakanlığı'ndan bir üst düzey yetkili, Türkiye'nin kültür varlıkları arasında yer alan köşk, saray ve yalıların bir bölümünün bakımsızlık sonucu yıkılmaya yüz tuttuğunu, ortaya konan projede bunların kültür dokuları bozulmadan restorasyonu ile ekonomiye kazandırılmasının amaçlandığını söyledi. 
     Yerli ve yabancı yatırımcıların buraları turizme açmak istediklerini kaydeden Maliye yetkilisi, ''örneğin Sait Halim Paşa Yalısı, uluslararası bir kültür merkezi olarak işletilmek isteniyor. Diğer bazı köşk ve yalıların restoran ya da diğer şekillerde turistik birer işletme niteliğinde, ancak asıl özelliklerini korunarak işletilmesi düşünülüyor'' dedi. 
     Bu gibi tarihi eser niteliğindeki yerlerin mevcut düzenlemeler ile satışının mümkün olmadığına dikkati çeken Maliye yetkilisi, ancak buraların işletme hakkının 49 yıla kadar, irtifak hakkı tesisi ile yerli ve yabancılara devredilebileceğini vurguladı. 
     Aynı yetkili, irtifak hakkının yanı sıra hasılat ortaklığı ile de devlete ilave bir gelir yaratılabileceğini ifade etti. 
     Tarihi yerlerin bir bölümünün bu şekilde işletmeye açılmasının düşünüldüğünü kaydeden bir başka Maliye yetkilisi de, ''Yapacağımız çalışma sonucunda hangi eserler bu şekilde değerlendirilebilir bakacağız. Şu da unutulmasın, bu tür tarihi yerlerdeki restorasyon çalışmaları sırasında kültür dokusunun bozulmasına kesinlikle izin verilmeyecek'' diye konuştu. 
     
     TBMM LOJMANLARININ SATIŞI BÜTÇEYE GİRDİ 
     Bu arada Maliye Bakanlığı, TBMM lojmanlarının satışı için 2003 yılı Bütçe Kanun Tasarısına özel bir hüküm koyuyor. 
     Lojmanların satışına ilişkin olarak yürütülen çalışmalarda, söz konusu alanın daha iyi değerlendirilmesi amacıyla, burada imar değişikliğine gidilmesi üzerinde duruldu. 
     Bütçeye konulması kararlaştırılan madde ile de, yeni imar planları sırasında Çankaya Belediyesi ile Büyükşehir Belediyesinin çıkarabileceği herhangi bir zorluğa karşı önlem olarak, bu konudaki imar yetkisinin gerekirse Bayındırlık ve İskan Bakanlığı'nca kullanılması hükme bağlanıyor. 
     





</TEXT>
</DOC>
