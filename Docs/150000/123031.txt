<DOC>
<DOCNO> 123031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sontur16.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayanlar bu yazı size... Trafik magandası karşısında ne yapmalı 
</HEADLINE>
<TEXT>

     İleri sürücülük teknikleri uzmanı Demir Bükey, trafikte erkek sürücülerin araçla tacizine uğrayan bayan sürücülerin, bu durumdan ''defansif sürücülük tekniklerini'' kullanarak kurtulabileceklerini belirterek, ''Tacizle karşılaşan bayan sürücü öncelikle yavaşlamalı, soğukkanlı davranmalı ve ani direksiyon hareketlerinden, şerit değiştirmekten kaçınmalı'' dedi. 
     Bükey, özellikle büyük şehirlerde bayan sürücülerin zaman zaman erkek sürücülerin araçla sıkıştırma ve tacizlerine maruz kaldıklarını ifade ederek, bu olayların trafik kazalarıyla hatta ölümle sonuçlanabildiğini vurguladı. 
     Tacizci erkek sürücülerin, bayan sürücülerden daha iyi otomobil kullandıklarını ispatlamaya çalıştığını, bu nedenle cesaret gösterisinde bulunduklarını ifade eden Bükey, ''Tacizci sürücüler, yakın takip, yanlardan sıkıştırma, önüne geçip fren yapma, selektör yapma, klakson çalma, solladıktan sonra aniden yavaşlama gibi yöntemler kullanıyor'' dedi. 
     Bu hareketlerin başka insanları tehlikeyle karşı karşıya bıraktığını vurgulayan Bükey, ''Bayan sürücüler, trafikte kendilerini taciz eden erkek sürücülerden 'defansif sürücü tekniklerini' kullanarak kurtulabilir. Tacizle karşılaşan bayan sürücü öncelikle yavaşlamalı, soğukkanlı davranmalı ve ani direksiyon hareketlerinden, şerit değiştirmekten kaçınmalı'' diye konuştu. 
     Taciz durumunda otomobilin hakimiyetini kaybetmemek için, kullanılan aracın özelliklerini ve kontrolünü iyi bilmenin önemini de dile getiren Bükey, bu nedenle tacizden çekinen bayan sürücülerin ''defansif sürücülük eğitimi'' almalarının yararlı olacağını kaydetti. 
     
     TACİZ SIRASINDA NE YAPMALI 
     Demir Bükey, taciz sırasında yapılması ve yapılmaması gereken diğer hareketler konusunda ise şunları kaydetti 
     ''Kesinlikle tacizciye karşılık verilmemeli, sinirlenmeden, ani ve sert fren yapmadan, yoldan dikkati ayırmadan harekete devam etmeli. Direksiyon 2 elle, saate göre '9.15' pozisyonunda ve sağlam şekilde tutulmalı. Mümkün olduğunca düz bir çizgide hareket edilmeli. Gerektiğinde kaçmak için, kullanılabilecek yolun sağının uygun olup olmadığı kontrol edilmeli. Tacizci arkadaysa, öndeki araçla takip mesafesi iki katına çıkarılmalı. Tacizci uzun süredir arkadaysa, yavaşlayıp yol vermek denenmeli. Öne geçen tacizci, arkada olduğundan daha kolay kontrol altında tutulabilir. Polise rastlama ihtimalinin daha yüksek olduğu, trafik akışı yoğun yol güzergahları seçilmeli. 
     En kısa zamanda 155 Polis İmdat servisi aranarak, bulunulan yer ile tacizci otomobilin plaka, marka ve rengi polise bildirilmeli. Bu arada, araç kullanırken telefonla konuşmanın kazaya neden olabileceği de unutulmamalı. Durmak gerekirse benzin istasyonu, alışveriş merkezi gibi güvenli yerler tercih edilmeli. Tacizin hırsızlık ve gasp amacıyla yapılması ihtimaline karşı otomobilin kapıları kilitli tutulmalı.'' 
     





</TEXT>
</DOC>
