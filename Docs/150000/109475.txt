<DOC>
<DOCNO> 109475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/sondun07.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI, Ladin'in adamlarının uçuş eğitimi aldığını biliyormuş 
</HEADLINE>
<TEXT>

     Amerikan Federal Soruşturma Bürosu FBI yetkililerinin, 11 Eylül saldırılarından önce, terörist Usame Bin Ladin'in adamlarının uçuş eğitimi aldığını bildiği, ancak bu kişilerin amaçlarının Afganistan'da taşımacılık olduğunu zannettiği ortaya çıktı. 
     ABD Kongresi'nin ortak soruşturma komitesinin, 11 Eylül saldırılarına ilişkin Amerikan istihbaratının eksikliklerini araştırmak üzere görevlendirdiği Eleanor Hill, Kongre'de düzenlenen oturumda, ''FBI'daki genel kanı, Bin Ladin'in, adamlarını ve bazı malzemeleri taşımak için, ABD'den aldığı uçakları kullanacak pilotlara ihtiyacı olduğu yönündeydi'' dedi. 
     Oturum sırasında Hill'in sözünü ettiği, ''Bin Ladin'in ABD'den uçak satın alması'' konusunun ise üzerinde durulmadı. 
     Kongre yetkilileri ise ''gizlilik derecesi bulunan konular söz konusu olduğu'' gerekçesiyle daha fazla açıklamada bulunmadılar. 
     Eleanor Hill, Bin Ladin'in adamlarının ABD'de uçuş eğitimi almalarının ise daha önce de rastlanan bir mesele olduğu için FBI tarafından dikkate alınmadığını söyledi. 
     





</TEXT>
</DOC>
