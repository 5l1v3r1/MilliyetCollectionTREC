<DOC>
<DOCNO> 110433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur43.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Derince'deki soygunda kaçan 3 kişinin kimlikleri araştırılıyor... 
</HEADLINE>
<TEXT>

     Kocaeli'nin Derince İlçesi'nde, soymak istedikleri mağazanın sahibinin ateş etmesi üzerine arkadaşları ölen ve olaydan sonra kaçan 3 kişinin kimliklerini belirleme çalışması sürüyor. 
     Gayret Mobilya'yı soyanlardan birinin ölümüne neden olduğu gerekçesiyle gözaltında bulunan mağaza sahibi Rıfat Aydın, soygunu yapanların 4 kişi olduğunu, ancak karanlık nedeniyle, kaçtıkları ikinci otomobilin plakasını belirleyemediğini bildirdi. 
     Yetkililer, TEM otoyolunun Kirazlıyalı kesiminde terkedilen ve içinde sırtından vurulmuş 35 yaşlarındaki erkek cesedi ile 1 televizyon ve 4 oto teybi bulunan 34 TY 9090 plakalı otomobili terkedip başka otomobille kaçan diğer kişilerin kimliğinin belirlenmesine çalışıldığını kaydettiler. 
     Soyguncu 4 kişiden birinin, kıstırıldıkları TEM otoyolunda ''dur'' ihtarına uymayıp girdikleri çatışmada polis tarafından öldürüldüğü, diğerlerinin ise kaçtığı yönündeki ilk bilgiler, gözaltına alınan mağaza sahibi ve görgü tanığının ifadesiyle değişti. 
     Rıfat Aydın, soygun sırasında alarm çalınca, mağazanın üst katındaki evinin balkonuna çıkınca kendisine kuru sıkı tabancayla ateş edildiğini, bunun üzerine karşılık vermek amacıyla kendisinin de rastgele ateş ettiğini, yanında çalışan Vedat Çevik de, balkona çıktıkları sırada, Aydın'ın soygunculara ateş ettiğini gördüğünü söylemişti. 

     
</TEXT>
</DOC>
