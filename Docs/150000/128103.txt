<DOC>
<DOCNO> 128103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/soneko22.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İhlas Holding, TMSF ile anlaştı... 
</HEADLINE>
<TEXT>

     İhlas Holding, borçları karşılığında tamamlanmamış bir alışveriş merkezini yaklaşık 2.5 milyon dolar ekspertiz değeri üzerinden Tasarruf Mevduatı Sigorta Fonu'na TMSF devretti. 
     İhlas Holding'den İMKB'ye gönderilen açıklamada, TMSF'ye intikal eden bankalardan dolayı, bu kuruma 604 bin 723 dolar borcun bulunduğu kaydedilerek, Büyükçekmece Kavaklı'da bulunan tamamlanmamış alışveriş merkezinin, 2 milyon 498 bin 338 dolarlık ekspertiz değeri üzerinden TMSF'ye devredildiği belirtildi. 
     Açıklamada, ''Devir bedeli olan 2 milyon 498 bin 338 dolardan, önce şirketimizin 604 bin 723 dolar tutarındaki borcu mahsup edilecek olup, arta kalan 1 milyon 893 bin 619 dolarlık kısmı ise iştiraklerimizden İhlas Haber Ajansı A.Ş.'nin TMSF'ye olan kredi borcuna mahsup edilecektir'' denildi. 
     Holding'in İhlas Haber Ajansı'na 1 trilyon 1 milyar 641 milyon 934 bin 630 liralık 30 Aralık 2003 Merkez Bankası döviz alış kuruyla 711 bin 556 dolar borcu bulunduğu da dile getirilen açıklamada, 1 milyon 893 bin 619 dolarlık tutardan, önce İhlas Haber Ajansı'na olan 711 bin 556 dolarlık borcun mahsup edileceği, kalan 1 milyon 182 bin 63 dolarlık tutarın ise 31 Aralık 2004 tarihine kadar tahsil edileceği bildirildi. 
     Açıklamada, bu tutara yıllık libor artı 2.5 puan üzerinden faiz tahakkuk ettirileceği de kaydedildi. 
     
</TEXT>
</DOC>
