<DOC>
<DOCNO> 109323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/soneko16.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomide canlanma belirtileri... 
</HEADLINE>
<TEXT>

     Toplu Konut İdaresi TOKİ tarafından satışa çıkarılan Emlakbank konutları yoğun ilgi görürken, emlak piyasasındaki canlanmanın ilk belirtisi oldu. 
     TOKİ'nin dün satışa çıkardığı 791 konuttan 242 adeti ilk gün satıldı. Toplam satış tutarı 27 trilyon 84 milyar liraya ulaşırken, bunun 13 trilyon 960 milyar lirası nakit olarak tahsil edildi. Satışların 124'ü Bahçeşehir, 109'u Sinanoba, 7'si Bilkent projesindeki konutlardan olurken, Ataşehir ve Mutlukent'te de birer konut satıldı. 
     TOKİ Başkanı Tuna Turagay, özellikle Bahçeşehir'deki konutlara büyük talep bulunduğunu belirterek, satışların ilk günü olan Pazartesi günü, sabah 07.00'den itibaren şube önünde kuyruğa girenlerin olduğunu söyledi. 
     Turagay, konutlara yönelik talebin ''patlamasında'', ''emlak fiyatlarının dip yaptığı'' görüşünün ve alternatif yatırım araçlarının durumunun etkili olduğunu düşündüğünü belirtti. 
     Emlak fiyatlarının uzun süredir düştüğüne işaret eden Turagay, alternatif yatırım araçlarının durumunu da dikkate alan insanların, ''emlakta fiyatlar artık bundan daha fazla düşmez'' diyerek konuta yönelmiş olabileceklerini kaydetti. 
     Turagay, konutlara yönelik ilginin, ekonomideki canlanmanın bir belirtisi olarak değerlendirilebileceğine de işaret etti. 
     Verilen bilgiye göre, Bahçeşehir'de satışa çıkarılan 341 konuttan 124'ü ilk gün satıldı. Bahçeşehir projesinde, konutların satış fiyatı 44 milyar liradan başlıyor, 198 milyar liraya kadar ulaşıyor. Vadeli satışlarda bu fiyat aralığı, 46.2 milyar lira ile 208.5 milyar lira arasında değişiyor. 
     Bu proje kapsamında, satış fiyatı 371 milyar-697 milyar lira arasında değişen villalar ile peşin satış fiyatı 1 trilyon 874 milyar lira olan süper lüks villalar da bulunuyor. Yetkililer, daha çok ''orta halli'' konutların satıldığını, süper lüks villalardan henüz satılmadığını söylediler. Bahçeşehir'de satışa sunulan 341 konuttan, ilk gün, 15'i peşin, 109'u vadeli satıldı. Toplam tutarı 21.6 trilyon lira olan bu satışlardan 12.3 trilyon lira nakit girişi oldu. 
     Emlak yatırımcılarının Bahçeşehir'den sonra en fazla ilgi gösterdiği proje Sinanoba oldu. Sinanoba'da satışa sunulan 132 konut'tan 109'u, neredeyse tamamı, ilk günde satıldı. Satış tutarı 4.2 trilyon lira olan konutlardan 1 trilyon 108 milyar lira nakit gelir elde edildi. 
     Satış kabiliyetini artırmak amacıyla, satış şartları iyileştirilen Ankara-Bilkent'teki konutlardan da ilk gün 7 tane satıldı. Bilkent konutlarında, peşinat yüzde 50'den yüzde 25'e indirilirken, vade 48 aydan 60 aya çıkarılmış, peşin ödemede yüzde 5 olan indirim oranı da yüzde 6'ya yükseltilmişti. Satış tutarı 1 trilyon 99 milyar lira olan 7 konuttan 465.9 milyar lira nakit girişi sağlandı. 
     Ataşehir'deki yönetim sorununun çözümüne paralel olarak bu projede de satışların artması bekleniyor. 
     TOKİ'nin 164'ü Ataşehir, 341'i Bahçeşehir, 132'si Sinanoba, 141'i Bilkent'te olmak üzere açık satış yöntemi ile başlattığı 791 konutun satışına yönelik kampanya, 1 Kasım'a kadar sürecek. Konutların satışından, yaklaşık 140 trilyon lira gelir bekleniyor. 
     TOKİ'nin Mayıs ayından itibaren sürdürdüğü 2 konut satış kampanyası sırasında, toplam 674 satış yapılmıştı. İlk kampanyada 481, Ağustos ayındaki kampanlada ise 193 konut satılırken, üçüncü kampanyanın ilk gününde, ikinci kampanyadakinden daha fazla sayıda konut satılmış oldu. 
     Ataşehir konutları için yüzde 50 peşin 48 ay vadeli, Bahçeşehir, Elvankent ve Ümitkent konutları için yüzde 50 peşin 36 ay vadeli, Mimaroba, Mutlukent ve Sinanoba konutları için yüzde 25 peşin 60 ay vadeli satış şartları bulunurken, peşin satışarda yüzde 2.5-5 arasında indirim yapılabiliyor. Vadeli satışlarda ayrıca, geri ödemelerde taksitler TÜFE'ye endeksli olarak artırılacak. 

     
</TEXT>
</DOC>
