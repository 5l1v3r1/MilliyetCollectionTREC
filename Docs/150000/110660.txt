<DOC>
<DOCNO> 110660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/guncel/gun02.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz’ın Robinson’u 
</HEADLINE>
<TEXT>

Lakabı Mayo Hamdi... 92 yaşında... Boğaz’ın bir görünüp bir kaybolan gizemli balıkçısı o. Gönlünü kadınlar yerine denize vermiş, başı belaya girmesin diye... 
     ELİF KORAP İstanbul 

     Bebek’te Boğaz’ı seyretme fırsatı bulanlar, gecenin bir saatinde yaşlı balıkçıyı mutlaka görmüşlerdir. Yaşını kimsenin kestiremediği bu balıkçı, tuttuğu balıkları her zaman önünden geçip gittiği restoranlara satar ya da bırakır. Bebek’teki balıkçıların "Mayo Hamdi" olarak tanıdığı bu yaşlı adam, yıllardır hiç aksatmadan gün doğumunda ve gece yarısı, denizini kontrol ediyor, ağını atıp balıklarını bekliyor. Ancak, kimse hakkında fazlasını bilmiyor. Nerede yaşadığı, yaşı, öyküsü bir muamma. 
     
     EVİ KAYIKHANEDE 
     Bebeklilere onu soruyoruz. Kimse bir şey bilmiyor. Sonunda bir kaptan şurada’ diyor, eliyle Bebek Oteli’nin hemen yanı başında, denizin kıyısındaki bir yeşilliği göstererek. Mayo Hamdi bir balıkçıya çok da yakışacak şekilde, yalnız denizden girilip çıkılabilen, eskiden bir kayıkhane olan evinde yaşıyor. Bir bota binip evine ulaşıyoruz. Mayo’ diye sesleniyor kaptan. Biraz sonra balıkçı beliriyor. 
     Mayo Hamdi’nin gerçek adı Hamdi Fevzi. 1328 doğumlu olduğunu söylüyor gururla. Sonra da nüfus cüzdanını çıkarıp gösteriyor. K ğıtta "1 Mart 1328" yazılı. 
     
     ATATÜRK’E DE SATMIŞ 
     Miladi takvimle 1910. 92 yaşındaki balıkçı "Yaşayan en eski Fenerbahçeli benim" diyor. Sonra ekliyor "Benden iki yaş büyük abim, Atatürk ölmeden yurtdışına gitti. Ben de balıkçılığa başladım. Atatürk’e bile tuttuğum kofanalardan vermiştim." "Yaşadığınız yerin kapısı yok mu " sorusuna gülümseyerek, biraz da o bilgece duruşuyla yanıt veriyor "Evimin kapısı deniz." 
     
     HİÇ ŞIK OLMADIM Kİ 
     O, karaya ayak basmadan yaşıyor. Dünyayla iletişimini ise konuştuğu diğer balıkçılar, balık sattığı restoranların çalışanları ve küçük radyosu sağlıyor. 
     Balıkçı, "Bir yatağım, bir yorganım var. Bir de radyom. Hiç televizyon izlemem. Zaten rutubetten bozulur televizyon. Ama manzaram çok güzel" sözleriyle özetliyor yaşamının anlamını. 
     Sabahları 04.00’te kalkıyor, ağını onarıp balığa çıkıyor. Tuttuğu birkaç kilo balığı piyasa fiyatından satıyor. Mayo Hamdi balık yemiyor. Hiç şık da olmamış. "Evlenip başımı belaya mı sokacağım. Zaten hiç şık olmadım ben" diyor yalnızlığının gerekçesini açıklarken. 
     



 GÜNCEL 



















</TEXT>
</DOC>
