<DOC>
<DOCNO> 124620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sondun12.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika basını AB kararlarını böyle değerlendirdi... 
</HEADLINE>
<TEXT>

     Belçika basını, Kopenhag zirvesi sonuçlarına ve AB'nin Türkiye'ye ilişkin kararına geniş yer verdi. 
     Le Soir gazetesi, haberleri Hıristiyan alemine ait ifadeler kullanarak verdi. Manşetinde, ''25'ler, Birliği kutsallaştırdılar'' ifadesini kullanan gazete, Vatikan'da, yeni bir Papa seçildiği zaman, uzlaşma sağlandığını halka bildirmek için yapıldığı gibi, Kopenhag'da da ''bacadan beyaz duman çıktığını'' yazdı. 
     Türkiye'nin ''hemen'' tarih istediğini, zirvede gerginlik yaşandığını anlatan gazete, Türkiye'nin, ''beceriksiz bir şekilde'' tansiyonu yükselterek, duygular üzerinde oynayarak ''bir şark ülkesi olarak kaldığını gösterdiğini'' yazdı ve Ankara'nın, son saatlere kadar, olumlu sonuç almadığı takdirde sert tepkiler göstereceğini ileri sürdüğünü, ancak bunu yapmadığını anlattı. 
     Le Soir, bir yorumunda, Kopenhag kararının, Türkiye'nin AB üyeliği hayallerinin sonu olduğunu ima etti. 
     Gazete, yorumda, Türkiye'nin hayal kırıklığının anlaşılır olduğunu, ancak AB ülkelerinin 2004 sonuna Ankara'ya bir randevu vermelerinin de ''cesur bir tavır'' olarak algılanabileceğini anlattı. 
     AB'nin, ''Türk sorununu tartışmak'', ''Türk baskılarına karşı koymak'', ''ABD'ye boyun eğmemek'', ''Türkiye'ye hazır olmadığını söylemek'' cesaretlerini gösterdiğini yazan gazete, ''AB şantiyesinin tekrar inşaata açılmaması gerektiğini'' belirterek, ''Şimdi, ekonomik menfaatleri de gözeterek, Türkiye ile yeni bir işbirliği şekli geliştirmek, özel bir işbirliği icat etmek cesaretini göstermek lazım'' dedi. 
     La Derniere Heure gazetesi, Türkiye'nin her yolu denediğini, kibar uyarılarda, sert tehditlerde bulunduğunu, yoğun lobi yaptığını ama AB kapılarını zorlamakta başarı sağlayamadığını yazdı. 
     Türkiye'ye müzakere tarihi verilmesi söz konusu olan 2004 yılı sonunda AB'nin 25 ülke olarak karar vereceğini belirten gazete, Kopenhag kararına önce sert açıklamalarla tepki gösteren Başbakan Abdullah Gül'ün, daha sonra ılımlı bir tavır göstererek kararı kabullendiğini ve reformlara devam edileceğini duyurduğunu yazdı. 
     Gazete, bazı Türk diplomatların da, bardağın yarısını dolu görmeyi tercih ettiklerini anlattı. 
     Muhafazakar La Libre Belgique gazetesi, ''Türkiye'ye Bizans mesajı'' başlıklı bir yorumuna, ''Türkler tarih istiyorlardı. Tarih için tarihten söz edildi. Sonunda Türklere hiçbir tarih verilmedi'' diyerek başladı. 
     ''Bir kere daha, AB Türkiye'ye net bir mesaj vermeme başarısı gösterdi'' diyen gazete, 40 yıldır AB kapısında olan Ankara'nın açık bir yanıtı hak ettiğini yazarak, ''Eğer AB sınırlarını İstanbul'da durdurursa, medeniyetler çatışması riski ortaya çıkar'' dedi. 
     Yorumda, AB'nin genişlemeyi bir tehdit olarak değil, zenginleşme olarak algılaması gereği üzerinde duruldu. 
     ''La Libre Belgique'', haberinde, Kopenhag'da yaşananlara rağmen Türkiye'nin 2005 yılında tam üyelik müzakerelerini başlatma şansının yüksek olduğunu, Ankara hükümetinin, bu nedenle kapıyı çarpıp gitmemeyi tercih ettiğini yazdı ve ''Muhtemelen bir önceki hükümet sert tepki gösterirdi'' dedi. 
     





</TEXT>
</DOC>
