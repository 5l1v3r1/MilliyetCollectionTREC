<DOC>
<DOCNO> 108294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sonspo04.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Atilla Kıyat "Yönetimi istemeyenler, alternatif göstersin" 
</HEADLINE>
<TEXT>

     Fenerbahçe, İsveç'in AIK Solna takımıyla yarın yapacağı UEFA Kupası ilk tur ilk maçı için Stockholm'e gitti. 
     Sarı-lacivertli kafile sabah saatlerinde Sabiha Gökçen Havaalanı'ndan kalkan özel uçakla İsveç'e hareket etti. 
     Fenerbahçe'nin AIK Solna kafilesinde sakatlıkları bulunan Oktay, Rapaiç, Yusuf ve Abdullah bulunmuyor. 
     
     KIYAT "SADECE BU MAÇI DÜŞÜNÜYORUZ" 

     Fenerbahçe Kulübü Asbaşkanı ve Kulüp Sözcüsü Atilla Kıyat, İstanbul'dan hareket öncesi gazetecilerin sorularını yanıtladı ve önemli açıklamalarda bulundu. 
     Kıyat, AIK Solna maçıyla ilgili görüşlerini şöyle açıkladı 
     ''Çok önemli bir maç. Sadece UEFA Kupası'nda yolumuza devam etmek açısından değil, camianın hakikaten şu anda içinde bulunduğu sıkıntılı ve üzüntülü duruma son vermek açısından da önemli. O bakımdan yönetim olarak, teknik kadro ve futbolcular olarak şu anda sadece AIK Solna maçına kilitlenmiş ve konsantre olmuş bulunuyoruz. Onun dışında herşeye kulaklarımızı tıkamış durumdayız. Fenerbahçe bu sıkıntılı günlerini mutlaka aşacaktır. Fenerbahçe camiası bu sıkıntılı günlerde Fenerbahçe'nin yanında olanlarla olmayanları mutlaka hatırlayacaktır. Yanında olmayanları ise hiçbir zaman unutmayacaktır.'' 
     
     ''YÖNETİMİ İSTEMEYENLER, ALTERNATİF GÖSTERSİN'' 

     Asbaşkan Kıyat, mevcut yönetimi istemeyenlerin, alternatif göstermek zorunda olduğunu vurgulayarak, şöyle devam etti 
     ''Yönetim kurulu ve başkanın istifasını isteyenler, sadece bunu söylemekle olmaz. Yönetimi istemeyenler, alternatif bir yönetim göstermek zorundadırlar. Fenerbahçe yönetimine resmen talip olmak zorundadırlar. Böyle bir talep olduğu taktirde tabii ki demokratik bir kulüp olan Fenerbahçe, kongresini toplayacak ve seçime gidecektir. Fenerbahçe'nin içinde olduğu bu sıkıntılı günler mutlaka aşılacaktır. Eğer Fenerbahçe camiası ileride de bu sıkıntılı günleri tekrar yaşamak istemiyorsa, Fenerbahçe'nin yanında olanlarla olmayanları mutlaka hatırlayacaktır.'' 
     
     LORANT'IN DURUMU 

     Atilla Kıyat, teknik direktör Werner Lorant'ın AIK Solna maçı sonrası görevine son verilip verilmeyeceğiyle ilgili bir soruyu da ''Şu anda yönetim, teknik kadro ve futbolcular olarak sadece AIK Solna maçını düşünüyoruz. Bunun dışında hiçbir şey düşünmüyoruz'' diye yanıtladı. 
     





</TEXT>
</DOC>
