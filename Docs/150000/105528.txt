<DOC>
<DOCNO> 105528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sonspo14.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray 13 eksikle çalışmalarını sürdürdü 
</HEADLINE>
<TEXT>

     Galatasaray'da, Malatyaspor maçı sonrası futbolculara verilen 2 günlük izin bitti ve sarı-kırmızılılar, gelecek hafta Kocaelispor ile yapacakları maçın hazırlıklarına oldukça eksik bir kadroyla başladı. 
     Teknik direktör Fatih Terim'in, Avrupa Futbol Federasyonları Birliği UEFA tarafından 4. kez düzenlenen ''Seçkin Teknik Direktörler Forumu''na katılmak için İsviçre'ye gitmesi nedeniyle, takımı antrenör Müfit Erkasap çalıştırdı. 
     Florya Metin Oktay Tesisleri'nde gerçekleştirilen ve yaklaşık 1.5 saat süren idmanda milli, sakat ve izinli futbolcuların çokluğu nedeniyle yalnızca 12 oyuncu yer aldı. 
     
     13 OYUNCU EKSİK 

     Sarı-kırmızılıların çalışmasında, A Milli Takım kampında bulunan Bülent, Arif, Hakan Ünsal, Ümit Davala, Hasan, Emre, Ümit Karan ve Cihan, sakatlığı nedeniyle aday kadrodan çıkarılan Ergün, sakatlığı süren Berkant, Senegal Milli Takımı'na giden Sarr, özel izinle ülkesine giden Brezilyalı Batista ile sağlık kontrolünden geçen yeni transfer Mehmet Polat yer almadı. 
     
     KONDİSYON ÇALIŞMASI 

     Sarı-kırmızılılar idmanda, kondisyon ağırlıklı bir çalışma gerçekleştirdi. 
     Futbolcuların, tempolu idmanda yoruldukları gözlendi. 
     Galatasaray, hazırlıklarını akşam yapacağı günün ikinci çalışmasıyla sürdürecek. 
     
     ALMAGUER İDMANDA 

     Galatasaray'ın Meksikalı yeni transferi Sergio Almaguer, takımla birlikte ilk idmanına çıktı. 
     Bu arada Meksika'dan gelen TV Azteca muhabirleri idmanı izledi ve çalışma sonrası Almaguer ile röportaj yaptı. 
     
     FARUK, GALATASARAY'DA KALDI 

     Daha önce Malatyaspor'a kiralandığı bildirilen genç oyuncu Faruk'un, Galatasaray'da kaldığı bildirildi. 
     Bugünkü idmana çıkan Faruk'un, kulübüyle sözleşmesinin sürdüğü, Malatyaspor ile anlaşamadığı için Galatasaray'da kaldığını öğrenildi. 
     
     MEHMET POLAT KONTROLDEN GEÇTİ 

     Galatasaray'ın yeni transferi Mehmet Polat, sağlık kontrolünden geçti. 
     Kadıköy'deki Özel Acıbadem Hastanesi'nde çeşitli kontrollere tabii tutulan Mehmet'e ilk olarak kan testi yapılırken, sarı-kırmızılı futbolcu, daha sonra göz, diş, dahiliye servislerinde muayene oldu. 
     Mehmet, belfıtığı hastalığının bulunduğu ve ameliyat olacağı biçiminde geçtiğimiz günlerde medyada yer alar haberlerin abartıldığını ifade ederek, ''Belimde bir sıkışma var, ama ameliyatı gerektirmiyor. Yazılan haberlerdeki gibi ciddi bir durum değil'' diye konuştu. 
     





</TEXT>
</DOC>
