<DOC>
<DOCNO> 111467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/soneko01.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
25 kişilik sınıflar ancak 10 yıl sonra... 
</HEADLINE>
<TEXT>

     Devlet Planlama Teşkilatı DPT , çocukların daha sağlıklı ve çağdaş bir eğitim görebilmesi için her alanda yapılacak çok iş olduğunu ortaya koydu. 
     DPT'nin daha önce bu kuruluşun koordinatörlüğünde hazırlanan Eğitim Ana Planı ile diğer sosyal göstergeleri baz alarak yaptığı değerlendirmelere göre, 2000 yılından 2005 sonuna kadar olan dönemde ilköğretimdeki öğrenci sayısı yüzde 7 artış gösterecek. 2005-2010 yıllarında ise öğrenci sayısındaki artış yüzde 1 seviyesinde gerçekleşecek. 
     Ortaöğretimdeki öğrenci sayısı da 2005'e kadar yüzde 56, 2005-2010 döneminde yüzde 11 oranında artacak. 
     Yükseköğretimdeki artış oranları ise sırasıyla yüzde 16 ve 18 düzeyinde seyredecek. 
     Bu çerçevede, ilköğretimde bulunan öğrencilere 2005 yılına kadar olan dönemde 673 bin 404, 2006-2010 döneminde de 66 bin 716 yeni öğrenci ilave olacak. 
     Ortaöğretimde ise 2005'a kadar olan dönemde öğrenci sayısı 1 milyon 508 bin 967, 2006-2010 döneminde ise 443 bin 814 artacak. Yükseköğretim kurumlarında okuyanlara da ilk dönem 272 bin 250, ikinci dönem ise 3 bin 119 kişi katılacak. 
     
     YENİ OKULLAR AÇILMALI 
     DPT'nin değerlendirmeleri, çocuklarımızın 50-60 kişilik sınıflar yerine daha modern ortamlarda öğrenim görmesi için yapılması gerekenleri de gözler önüne serdi. 
     Buna göre, 2002-2003 eğitim döneminde okulöncesi eğitimle birlikte okullarda 26 bin 861 yeni dersliğe ihtiyaç bulunuyor. 
     Bu sayı 2003-2004 eğitim dönemi için 27 bin 434, 2004-2005 eğitim dönemi için 29 bin 677, 2005-2006 eğitim dönemi için de 31 bin 106 olarak veriliyor. 
     2006-2007 eğitim döneminde okullarımızda 33 bin 119 dersliğe daha ihtiyaç duyulacağı tahmin edilirken, sözkonusu rakam 2007-2008 dönemi için 34 bin 201, 2008-2009 dönemi için 35 bin 976, 2009-2010 dönemi için 38 bin 238, 2010-2011 eğitim dönemi için de 42 bin 358 olarak hesaplanıyor. 
     Böylece içinde bulunduğumuz eğitim döneminden 2010-2011 öğretim dönemine kadar toplam 298 bin 970 yeni dersliğin hizmete sokulması zorunluluğu bulunuyor. 
     
     DERSLİK BAŞINA ÖĞRENCİ SAYISI 
     Veriler, derslik başına öğrenci sayılarındaki gelişimi de düzenliyor. 
     2002-2003 eğitim döneminde okulöncesi eğitimde her sınıfta ortalama 30.1, ilkokullarda kentlerde 40.9, köylerde de 26.2 öğrenci öğrenim görüyor. Bu sayı genel liselerde 40.9 olarak belirleniyor. Mesleki eğitim merkezleri ve teknik liselerde ise her sınıfta ortalama 45.6 öğrencinin eğitim aldığı ifade ediliyor. 
     Yapılacak yatırımlarla ancak 2010-2011 öğretim dönemine gelindiğinde ilköğretim ile genel liselerde sınıflardaki ortalama öğrenci sayısının 25'e çekilebileceği anlaşılıyor. 
     Bu dönemde mesleki eğitim ile teknik liselerde yine de her sınıfta 30 kişinin eğitim göreceği vurgulanıyor. 
     
     9 YILDA 304 BİN YENİ ÖĞRETMENE İHTİYAÇ VAR 
     Geleceğe dönük hesaplamalar, halen 525 bin olan, Maliye Bakanlığı'nın verdiği yeni kadrolarla da 0 bine çıkacak öğretmen sayısının hızla artırılması gereğini de gözler önüne seriyor. 
     Yapılan projeksiyonlarda 2005 yılına kadar eğitim ordusuna 140 bin 790 öğretmenin daha katılması gerektiği sonucunu veriyor. Böylece öğretmen sayısının 665 bin 790 çıkarılması, 2011 yılına gelindiğinde ise bu rakamın 829 bin 761'e yükseltilmesi gerekiyor. 
     Bu şekilde önümüzdeki 9 yılda okulöncesi eğitim dahil 304 bin 761 yeni öğretmene ihtiyaç duyuluyor. 
     Belirtilen süreçte, üniversitelerin en fazla, sınıf öğretmeni, sosyal ve fen bilimleri ve matematik öğretmeni yetiştirmesi gerekiyor. 
     





</TEXT>
</DOC>
