<DOC>
<DOCNO> 123787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sonspo20.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor'da Jovanovski dönemi sona erdi... 
</HEADLINE>
<TEXT>

     Samsunspor Yönetim Kurulu tarafından, Makedon Teknik Direktör Gjorji Jovanovski'nin görevine son verildiği bildirildi. 
     Nuri Asan Tesisleri'nde Jovanovski ile birlikte basın toplantısı düzenleyen Basın Sözcüsü Tahsin Kosif, Samsunspor'un son haftalarda aldığı başarısız sonuçlar nedeniyle Teknik Direktör Jovanovski'yle yollarını ayırma kararı aldıklarını söyledi. 
     Alınan kararın Başkan ve Yönetim Kurulu'nu çok üzdüğünü, ancak Samsunspor'un menfaatlerinin bunu gerektirdiği belirten Kosif, şunları kaydetti 
     ''Samsunspor olarak Jovanovski'nin de aynı üzüntüyü paylaştığını biliyoruz. Hem bu anlamda, hem de sezon başında hoca ile olan hedeflerimiz noktasında böyle bir sonuca ulaşmak doğrusu bizleri etkiledi. Hocayla karşılıklı konuşup bir karara vardık. Bizleri bulunduğumuz bu zor durumdan kurtaracak tüm aksiyonları bilgi ve beceri ile yapmaya çalışacağız.'' Sezon başındaki hedefleri doğrultusunda Jovanovski'yi seçmelerinin bir nedeni olduğunu dile getiren Kosif, ''Amacımız, Samsunspor'un maddi durumunu da göz önüne alarak alt yapıdan genç futbolcular yetiştirip başarılı bir takım yaratmaktı. Jovanovski genç oyuncularla çalışmayı seven, mevcut şartlarda en uygun hocaydı. Başka bir hocayla sezona başlasaydık, yıldız futbolcuları alacak parayı nereden bulacaktık '' diye konuştu. 
     Kosif, yeni teknik direktör arayışlarının sürdüğünü, bir kaç isimle görüşmelerin devam ettiğini ve bir iki gün içinde sorunu çözmek istediklerini de bildirdi. 
     
     JOVANOSVKİ'NİN SÖZLERİ 
     Görevden ayrılmasıyla ilgili bir şey söylemek istemediğini belirten Gjorji Jovanovski de bugüne kadar kendisine destek verenlere teşekkür etti. 
     ''Başkanın ve Yönetim Kurulu'nun bu zamana kadar göstermiş olduğu saygı ve sevgiye teşekkür ediyorum'' diyen Makedon teknik adam, ''Bütün Samsunspor camiasına saygı duyuyorum. Benim düşündüğüm Samsunspor, gelecekteki Samsunspor'du. Ulaşabileceğim hedefler benim düşündüğüm gibi olmadı. Fakat her zaman Samsunspor'la beraber olacağım. Her zaman Samsunspor'un başarılara imza atması için dua edeceğim'' diye konuştu. 
     





</TEXT>
</DOC>
