<DOC>
<DOCNO> 113692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/soneko12.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türker Türkiye krizden çıkma yolunda hızla ilerliyor 
</HEADLINE>
<TEXT>

     Devlet Bakanı Masum Türker, Türkiye'nin ekonomik krizden çıkma yolunda hızla ilerlediğini söyledi. 
     Türker, Kocaeli Sanayi Odası'nda AB KOBİ İş Geliştirme Merkezi'nin açılışında yaptığı konuşmada, Türkiye'nin geleceğine güvenle bakmak gerektiğini söyledi. 
     Kendisinin her zaman ''bardağın yarısı dolu'' dediğini belirten Türker, bardağın yarısının boş olduğu söylendiğinde, bardağın daha da boşalacağını belirtti. ''Türkiye krizden çıkma yolunda hızla ilerliyor'' diyen Türker, KOBİ'lerin ülke ekonomisi açısından önemli katkıları olduğunu bildirdi. 
     Türker, şunları kaydetti 
     ''Ekonomik ve sosyal faydaları olan bu işletmeler, daha çok aile şirketi hüvviyetinde olmaları, değişimlere daha hızlı adapte olabilmeleri ve girişimcilik ruhunun canlı olması nedeniyle sıkıntılı dönemlerde ekonomik ve sosyal tahribatı da azaltabilme gücüne sahiptir. KOBİ'ler olmasaydı, Türkiye Arjantin gibi olabilirdi. Ancak, KOBİ'lerin ekonomik yapıdan kaynaklanan problemleri de mevcuttur. Bu problemlerden ya da karşılaştıkları haksız rekabetten korunabilmelerine yönelik uygulanan devlet yardımları ise ekonomik istikrara yönelik uygulamalardır. KOBİ'lerin mali yapılarının zayıflığı ve finans piyasalarının bu işletmelere kapalı olması nedeniyle uyum ve geçiş dönemlerinde desteklenmeleri zorunlu görülmektedir.'' 
     
     BÜYÜME 

     Türker, Türkiye'nin geleceği güvenle bakması gerektiğini tekrarlayarak, şöyle devam etti 
     ''Bugüne kadar uygulanan programlardan çok daha kapsamlı ve bütün sorunlara değinen program, toplumdaki tüm kesimlerin özverilerinin de katkısıyla bugüne değin başarıyla uygulanmıştır. Ekonomik göstergelerdeki iyileşmeler gün geçtikçe daha belirgin hale gelmektedir. Yılın birinci ve ikinci çeyreklerinde geçen yılın aynı dönemlerine göre yüzde 0.3 ve yüzde 8.8'lik büyüme oranları dikkate alındığında, büyümenin yönünün yukarı doğru olduğu görülmektedir. En son açıklanan Temmuz ve Ağustos ayı rakamlarına göre sanayi üretimi sırasıyla yüzde 12.4 ve yüzde 7.2 oranında artmıştır. Büyümeye ilişkin göstergeler, 2002 yılı için öngörülen yüzde 3'lük büyüme hedefinin rahatlıkla aşılarak yüzde 4 hatta üzerinde bir büyüme gerçekleşeceğini göstermektedir. Ekonomik programın sürdürülebilmesiyle, büyümenin 2003 yılında yüzde 5 seviyesinde gerçekleşeceği beklenmektedir.'' Türker, savaş sözlerinin çıktığı günden beri bu yılın sonuna kadar iç ve dış borçlar için gerekli paranın bulunduğunu ifada ederek, Hazine'nin bu konudaki önlemini aldığını söyledi. 
     Türker, olası savaş durumunda 2 milyon mültecinin bölgede ekonomik ve sosyal sorunlar yaratacağını da kaydetti. 
     3 Kasım seçimlerinde seçmenin liderin kadrolarına bakarak oy vermesi gerektiğini dile getiren Türker, halkın en iyi kararı vereceğini de sözlerine ekledi. 
     
     FAİZLER 

     Gazetecilerin, büyüme ile ilgili sorduğu soruyu yanıtlayan Türker, şöyle dedi 
     ''Büyüme, özellikle birinci dönem boşalan stokların yenilenmesi ve ihracat dolayısıyla gelişmişti. Bu sürece girildiği, ekonominin halkaları yavaş yavaş birbirine girdiği zaman büyüme kendi kendini tamamlar ve devam eder. Sanıyorum sayın Derviş de bu büyümeden söz etmiştir. Reel faizler yüksek, Türkiye'nin sorunu bu. Şu an faizlerin bandının yüzde 50-52 arasında olması lazım gelir. Enflasyon yüzde 35 olduğu için bu bile yüksek.'' 
     
     BAKAN TAYFUN İÇLİ 

     Devlet Bakanı Tayfun İçli de, ülkede huzurun önemine değinerek, huzur olduğunda sanayicinin ürettiğini, işçinin çalıştığını ve bilim adamının da bilimsel çalışma yapabildiğini belirtti. 
     3.5 yıl önce Cuma namazı sonrası ''şeriat isteriz'' diye bağıranlar olduğunu ve faili meçhul cinayetlerin yaşandığını söyleyen İçli, bunun iyi düşünülmesi gerektiğini bildirdi. 
     Seçimde seçmenin buna göre karar vermesini isteyen İçli, verilen her vaadlere de aldanılmamasını istedi. 
     Konuşmaların ardından Bakan Türker ile Bakan İçli, KOBİ İş Geliştirme Merkezi çalışma ofisinin açılışını yaptı. 
     





</TEXT>
</DOC>
