<DOC>
<DOCNO> 147939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sontur04.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı dil sınavına başvurular yarın başlıyor... 
</HEADLINE>
<TEXT>

     Üniversitelerin yabancı dil ile ilgili bölümlerinde okumak isteyen adayların katılabileceği 2003-Yabancı Dil Sınavı'na YDS başvurular yarın başlıyor. 
     Sınavı gerçekleştirecek Öğrenci Seçme ve Yerleştirme Merkezi'nden yapılan açıklamaya göre, sınava katılmak isteyen adaylar, T.C Ziraat Bankası şubelerine 35 milyon lira sınav ücreti yatıracaklar. 
     Adayların, sınav ücretini yatırırken bankadaki görevliye T.C. kimlik numaralarını vermeleri ve yatırdıkları ücretin karşılığında bir dekont almaları yeterli olacak. Sınav ücretini yatıran adaylar, sınava başvurmuş sayılacak. Başvuru süresi 18 Nisan 2003 Cuma günü sona erecek. 
     YDS'ye katılmak için ÖSS'ye de girmek gerekiyor. 
     YDS, 22 Haziran 2003 tarihinde Türkiye'de devlet üniversitesi rektörlüklerinin bulunduğu 40 merkez ile Kuzey Kıbrıs Türk Cumhuriyeti'nde Lefkoşa'da yapılacak. 
     Sınava girecek adaylara fotoğraflı sınava giriş ve kimlik belgeleri gelecek ay içinde posta ile gönderilecek. 2003-YDS sınav ücretini yatırmayan adaylar sınava katılamayacak. 
     2003-YDS sonuçları, adaylara 2003-ÖSS Sınav Sonuç Belgesi ile duyurulacak. 
     





</TEXT>
</DOC>
