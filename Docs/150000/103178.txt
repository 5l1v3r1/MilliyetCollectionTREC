<DOC>
<DOCNO> 103178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sonspo07.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümitler, yenilmelerine rağmen ümit verdi... 
</HEADLINE>
<TEXT>

     Avrupa Futbol Şampiyonası Eleme Grubu maçlarına hazırlanan Ümit Milli Takım'ın, Rize'de dün yaptığı özel maçta Gürcistan'a 1-0 yenilmesine karşın sergilediği oyun, gelecek için umut verdi. 
     Ümit Milli Futbol Takımı Teknik Direktörü Raşit Çetiner, yenilmelerine karşın, oyuncularının ortaya koyduğu mücadeleden çok memnun olduğunu ve ileriye umutla baktıklarını söyledi. 
     Yeni kurulmuş ve yetenekli oyuncuların biraraya geldiği bir takım olduklarını vurgulayan Çetiner, A.A muhabirine yaptığı açıklamada şöyle konuştu 
     ''Hazırlık maçları, hataları görmek ve önlem almak için yapılır. Gürcistan futbolu, dirence ve fizik kapasiteye dayalı. Maç boyunca çok iyi mücadele ettiler. Dünkü maçta yediğimiz erken gol sonrası aslında bizim açımızdan çok zor geçen bir oyun oynadık. Bu açıdan da bizim için çok yararlı bir maç oldu. Bu tip maçlarda erken gol yediğiniz zaman oyunun çok zor anları başlar.'' Yeni oluşturulan kadrodaki oyuncularına övgüler yağdıran Çetiner, ''Açıkçası oyuncularım beklediğimizin de çok üstünde iyi oynadılar'' dedi. 
     Rakip üzerinde kurdukları bunaltıcı baskıya karşın gol bulamayınca istedikleri sonucu alamadıklarını anlatan Çetiner, sözlerini şöyle tamamladı 
     ''Özellikle ikinci yarıda çok çok iyi mücadele edip rakibe hiç pozisyon vermedik. Baskılı, tempolu ve sakin oynadık. Birçok gol pozisyonundan yararlanamadık. Oyuncularımız bu maçtaki performanslarıyla, bize önümüzdeki maçlara umutla bakmamızı sağladılar. Bu ciddiyet ve disiplini devam ettirdiğimiz taktirde hem ülke futbolu, hem de kendileri çok şeyler kazanacak.'' Ümit milliler, Avrupa Şampiyonası elemelerinde ilk maçını 7 Eylül'de Türkiye'de Slovakya ile yapacak. 
     





</TEXT>
</DOC>
