<DOC>
<DOCNO> 110344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/soneko14.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan Başbakanı Simitis, TÜSİAD üyelerini kabul etti... 
</HEADLINE>
<TEXT>

     Yunanistan Başbakanı Kostas Simitis, Türk Sanayici ve İşadamları Derneği TÜSİAD heyetini makamında kabul etti. 
     TÜSİAD Yönetim Kurulu Başkanı Tuncay Özilhan, görüşmeden sonra gazetecilere yaptığı açıklamada, Simitis'e Türkiye'nin AB yolunda atmış olduğu adımlara ilişkin bilgi verdiklerini söyledi. 
     Özilhan, Başbakan Simitis'e, Atina'nın Türkiye-AB ilişkilerinin geliştirilmesine verdiği destek için teşekkür ettiklerini de kaydetti. 
     Yunanistan İşadamları Derneği SEB Başkanı Odiseas Kiryakopulos da yaptığı açıklamada, Yunanlı işadamlarının Türkiye'nin AB üyeliğini desteklediklerini belirtti. Kiryakopulos, Simitis ile TÜSİAD heyetinin Türkiye'nin AB ile tam üyelik müzakerelerine başlamasına ilişkin yapıcı bir görüşme yaptıklarını da belirtti. 
     Türkiye'nin AB ile üyelik müzakerelerine başlaması için AB başkentlerinde destek turuna çıkan, Özilhan başkanlığındaki Yönetim Kurulu üyeleri Şadi Gücüm, Cem Duna, Lütfi Yenel, Yüksek İstişare Konseyi Başkanlık Divanı Üyesi Zekariya Yıldırım, üyelerden Aylin Mccarthy, Genel Sekreter Haluk Tükel, Brüksel Temsilcisi Bahadır Kaleağası, eski TÜSİAD Başkanı Erkut Yücaoğlu ve eski Yönetim Kurulu Üyesi Nuri Çolakoğlu'dan oluşan heyetin, yarın Yunanistan Dışişleri Bakanı Yorgo Papandreu tarafından kabul edilmesinin beklendiği açıklandı. 
     Bu arada TÜSİAD heyetinin Başbakan Simitis'e gümüş işlemeli bir cam tabak, İstanbul'u anlatan ve İyon Kentleri Sikkeleri adlı 2 kitap hediye ettiği öğrenildi. 
     Simitis'in özellikle İstanbul'u anlatan kitabı çok beğendiği ve TÜSİAD heyetine üzerinde imzası bulunan gümüş bir tabak hediye ettiği de kaydedildi. 
     





</TEXT>
</DOC>
