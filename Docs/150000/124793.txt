<DOC>
<DOCNO> 124793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/soneko08.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB Başkanı Yatırımcılara tavsiyem uzun vadeli düşünmeleridir 
</HEADLINE>
<TEXT>

     İstanbul Menkul Kıymetler Borsası İMKB Başkanı Osman Birsen, yatırımcılara uzun vadeli düşünmelerini tavsiye etti. 
     Sermaye Piyasası Kurulu SPK tarafından Bolu Abant'ta düzenlenen ''Sermaye Piyasası Değerlendirme'' toplantısında gazetecilerin sorularını yanıtlayan Birsen, sermaye piyasalarının hızlı şekilde geliştiğini ve bireysel yatırımcı sayısının 1 milyon 300 bine ulaştığını söyledi. 
     Birsen, geçtiğimiz yıllarda borsada ekonomik krizin getirdiği bir dalgalanma olduğunu, ancak önümüzdeki dönemin istikrar dönemi olarak algılandığını kaydederek, böyle bir dönemin borsa açısından müspet sonuç olacağını düşündüğünü belirtti. 
     Yabancı yatırımcılarla ilgili bir soru üzerine Birsen, yabancı yatırımcıların İMKB'ye sürekli güvendiklerini, kriz yılı olan 2001'de dahi piyasada kaldıklarını hatırlattı. 
     Birsen, yabancı yatırımcıların ağırlığının yüzde 40'lar seviyesinde olduğunu belirterek, önümüzdeki dönemde bu ilginin giderek artacağını tahmin ettiklerini söyledi. 
     Tek parti iktidarının borsaya etkisi konusundaki bir soru üzerine de Birsen, İMKB'nin genç bir borsa olduğunu başlangıcından itibaren özerk bir yapı içinde geliştiğini belirterek, önümüzdeki dönemde etkinin mevcut özerkliğin artması veya özelleştirme şeklinde olacağını düşündüğünü kaydetti. 
     Birsen, hükümetin sermaye piyasalarına bakışının da fevkalade pozitif olduğunu belirtti. 
     AB'den tarih alınmasının yabancı yatırımcılar üzerindeki etkisi konusunda da, yabancı yatırımcıların AB ile ilgili büyük projenin bilincinde olduklarını söyledi. 
     Yeni halka açılmalar konusunda yeni kolaylıkların düşünülüp düşünülmediği sorusuna da Birsen, halka açılma da önemli unsurun içinde bulunulan ekonomik konjonktür olduğunu belirterek, son 5 yılda borsa yoluyla 12 milyar dolarlık kaynak yaratıldığını sözlerine ekledi. 
     





</TEXT>
</DOC>
