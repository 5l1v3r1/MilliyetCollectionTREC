<DOC>
<DOCNO> 136636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/ekonomi/eko06.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak’ta savaş tehdidi turizmciyi korkutmadı 
</HEADLINE>
<TEXT>

     Geçen yıl, turizme yatırım yapmak isteyen yatırımcılar, Hazine’den 170 proje için 1.6 katrilyon liralık teşvik aldılar. Turizm yayıncısı Ekin Yazım Merkezi Araştırma Birimi’nce yapılan bir araştırmada, turizm sektörüne yatırım isteğinin yükselmeye başladığı belirlendi. 
     Hazine Müsteşarlığı’ndan elde edilen verilere göre, yatırımcılar Hazine’den 2002’de toplam 40 bin yeni yatak kapasitesi yaratmayı öngören 170 proje için teşvik aldılar. 
     Yatırımcıların Hazine Müsteşarlığı’na sunduğu proje sayısı bir önceki yıla göre yüzde 23 oranında artarken, teşvik tutarı ise yaklaşık yüzde 400 oranında arttı. Yatırımcılar, 2001 yılında 138 proje için 421 trilyon lira tutarında teşvik alırlarken, 2002 yılındaki 170 projenin teşvik tutarı ise 1 katrilyon 600 trilyon liraya ulaştı. 
     
     Antalya ilk sırada 
     Turizme yönelik yatırım teşviklerini bölgelere göre dağılımında ise Antalya yine ilk sırada yer aldı. Turizmde yapılacak komple yeni yatırımların yüzde 21’i Antalya’da bulunuyor. Antalya’da teşvik belgesine bağlanan yatırım projelerinin ilçelere göre dağılımında ise Manavgat ve Alanya 9’ar belge ile ilk sırada yer alıyor. 
     Hazine Müsteşarlığı’ndan teşvik belgesi alan projeler arasında, İstanbul’da Galatasaray Spor ve Stad İşletmeleri AŞ’nin squash salonu, badminton, kortu, fitness salonu ve restoran inşaatı da bulunuyor. 
     



 EKONOMİ 


















</TEXT>
</DOC>
