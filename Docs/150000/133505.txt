<DOC>
<DOCNO> 133505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sontur28.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da "Şehitler Anıtı" tartışması sürüyor... 
</HEADLINE>
<TEXT>

     Yenişehir Belediyesi'nce ''izinsiz yapıldığı'' gerekçesiyle ''Şehitler Anıtı'nın yıkım kararı''nın alınması tartışma yarattı. 
     Yenişehir Belediye Başkan Vekili Mehiyet Tekin, imar konusunda hassas davrandıklarını belirterek, ''Amacımız anıtı yıkmak değil'' derken, Diyarbakır Şehit Aileleri Derneği DİŞAD Başkanı Ahmet Büyükburç, dernek binasında yaptığı açıklamayla kararı eleştirdi. 
     Anıtın, Türkiye Cumhuriyeti'nin bölünmez bütünlüğü için canını feda edenlerin anısına dikildiğini belirten Büyükburç, ''Diyarbakır Şehitler Anıtı'nı yıktırmaya hiçbir güç yetmez. Türkiye Cumhuriyeti var oldukça bu anıt olacaktır. Bütün şehitlerimiz bu anıtta ölümsüzleşecektir'' dedi. 
     Büyükburç, Yenişehir Belediye Başkanlığı Encümeni'nin 10 Aralık 2002 tarihinde aldığı yıkım kararının iptali için Diyarbakır Valiliği'nce Diyarbakır İdare Mahkemesi'ne başvuru yapıldığını hatırlatarak, şunları söyledi 
     ''Diyarbakır İdare Mahkemesi, ara karardan sonra dosyanın yeniden incelenerek bir karar verilinceye kadar yürütmenin durdurulması istemi için Diyarbakır Valiliği'nce yapılan başvuruyu kabul etmiştir. Başta Büyükşehir Belediye Başkanı olmak üzere belediye başkanlarını şehitlere saygılı olmaya davet ediyorum. Göreve geldiklerinden beri hiçbir hizmetlerini görmediğimiz belediyeler görevlerini yapsınlar.'' Diyarbakır'daki yapıların yüzde 90'ının tapusuz ve imar izinlerinin bulunmadığını da savunan Büyükburç, ''Anıtın imar izni bulunmadığını söyleyen Yenişehir Belediyesi'nin bulunduğu binanın acaba tapusu ve imar izni var mı '' diye konuştu. 
     
     ''İMAR KONUSUNDA HASSAS DAVRANIYORUZ'' 
     Yenişehir Belediye Başkan Vekili Mehiyet Tekin de, yaptığı açıklamada, basında çıkan haberin çarpıtıldığını ileri sürdü. 
     Amaçlarının anıtı yıkmak olmadığını kaydeden Tekin, belediyenin resmi bir kurum olduğunu ve kendilerinin de bazı yetki ile sorumluluklarının bulunduğunu söyledi. 
     Tekin, şöyle devam etti 
     ''İmar konusunda hassas davranıyoruz. İmar İşleri Müdürlüğü'müzün kontrolleri sırasında bu yapıyı gördük. Belediyemize hiçbir başvuru olmadan yapımına başlanmıştı. Onları uyardık. Belediyeyi bir kurum olarak tanımalarını bekliyorduk. Yapıyı mühürledikten sonra bize başvurdular. Ancak cevabımızı almadan anıtı bitirip açılışını yaptılar. Şehrin çarpık yapılaşması eleştirilip görevlilerimiz hakkında zaman zaman soruşturmalar açılıyor. Biz sadece görevimizi yaparak, gayri resmi bir işlemin resmiyete dökülmesini istedik.'' Bölge Valiliği, Diyarbakır Valiliği ile 7. Kolordu Komutanlığı'nca, 7. Kolordu Kavşağı'nda yaptırılarak bir süre önce törenle açılan Diyarbakır Şehitler Anıtı hakkında izinsiz yapıldığı gerekçesiyle Yenişehir Belediyesi'nce yıkım kararı alınmıştı. 
     





</TEXT>
</DOC>
