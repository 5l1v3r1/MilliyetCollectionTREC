<DOC>
<DOCNO> 119833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sontur39.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu Toplantısı sona erdi 
</HEADLINE>
<TEXT>

     Devlet Bakanı, Başbakan Yardımcısı ve Hükümet Sözcüsü Abdüllatif Şener, 2003 yılı bütçesinin 1 Ocak 2003 tarihine yetiştirilmesinin mümkün olmadığını belirterek, ''3 aylık geçici bütçe hazırlanacağını'' söyledi. 
     Abdüllatif Şener, 1.5 saat süren Bakanlar Kurulu Toplantısı'ndan sonra yaptığı açıklamada, toplantıda, Başbakan Abdullah Gül'ün, bakanların üstleneceği görevlerin önemi üzerinde durduğunu kaydetti. 
     Başbakan Gül'ün toplantıda, hükümetin bütün gayretinin insanların mutluluğunu sağlamaya yönelik olduğunu vurguladığını kaydeden Şener, Gül'ün bakanlardan görevlerini bu ciddiyetle sürdürmelerini istediğini ifade etti. 
     Toplantıda, 57. Cumhuriyet Hükümeti döneminde Bakanlar Kurulu Toplantısı ile ilgili tutanak tutulmadığı üzerinde durulduğunu belirten Şener, ''Kayıtlar önemlidir. Devlet kayıtları gelecek kuşaklara taşınmalıdır. Bundan sonra Bakanlar Kurulu toplantıları tutanakla tespit edilecektir. Bu, devlet hafızası açısından önemlidir'' diye konuştu. 
     
     İÇTÜZÜK HAZIRLANACAK 
     Şener, Bakanlar Kurulu'nun çalışmalarıyla ilgili herhangi bir mevzuat olmadığını belirterek, ''Bakanlar Kurulu çalışmalarıyla ilgili bir içtüzük hazırlanması da toplantıda kararlaştırılmıştır'' dedi. 
     
     HÜKÜMET PROGRAMI 
     Başbakan Yardımcısı Şener, Bakanlar Kurulu Toplantısı'nda Hükümet Programı hazırlanması konusunun da gündeme geldiğini belirtti. 
     Hükümet programı hazırlanması konusunda, başkanlığında bir heyet oluşturulduğunu ifade eden Şener, programın 23 Kasım Cumartesi günü Meclis'te okunacağını, 26 Kasım Salı günü program üzerinde müzakereler yapılacağını, 28 Kasım Perşembe günü de güven oylaması yapılacağını anlattı. 
     
     GEÇİCİ BÜTÇE 
     Şener, Anayasa'ya göre bütçelerin yeni yıldan 75 gün önce TBMM Başkanlığı'na sunulması gerektiğini, ancak 3 Kasım'da yapılan seçimler nedeniyle 2003 yılı bütçesinin Meclis'e sunulamadığını hatırlattı. 
     2003 yılı bütçesinin 1 Ocak 2003'ten önce yürürlüğe girmesinin mümkün olmadığını belirten Şener, ''Bu nedenle 3 aylık geçici bütçe hazırlığına Maliye Bakanlığı'nca başlanmıştır'' dedi. 
     





</TEXT>
</DOC>
