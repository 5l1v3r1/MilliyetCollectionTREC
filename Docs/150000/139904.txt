<DOC>
<DOCNO> 139904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sondun18.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkerenin reddi dış basında... 
</HEADLINE>
<TEXT>

     
     Meclis'in tezkereyi reddi Amerikan Tv'lerinde ilk 3 haber arasında... 

     TBMM'nin Türk topraklarında Amerikan askeri konuşlandırılmasıyla ilgili hükümet tezkeresini reddetmesi bugün Amerikan televizyonlarının 3 flaş haberi arasında yer aldı. 
     Fox News, NBC ve CNN gibi televizyonlar, tatil olan cumartesi gününün 3 büyük haberini, Halid Şeyh Muhammed'in Pakistan'da CIA destekli bir operasyon sonunda yakalanması, Türk parlamentosunun asker konuşlandırılmasıyla ilgili tezkereyi reddetmesi ve Irak'ın Essamud füzelerini imha etmeye başlaması olarak duyurdular. 
     Amerikan televizyonları, TBMM'nin hükümetin Amerikan birliklerinin Türk topraklarında konuşlandırılması ve Türk askerinin yabancı ülkelere gönderilmesi yolundaki tezkeresini 251'e karşı 264 oyla kabul ettiğini, ancak salt çoğunluk sağlanamadığı için tezkerenin reddedildiğinin açıklandığını duyurdular. Haberde Meclis'in salı günü yeni bir oylama daha yapacağı da belirtildi. 
     
     BBC World "Türkiye'de demokrasi işbaşında..." 

     İngiltere'nin ünlü haber kanalı BBC World, Türkiye Büyük Millet Meclisi'nin yurtdışına asker gönderme ve yabancı askerlere Türkiye'de konuşlanma izni veren tezkereyi kabul etmemesini ''Türkiye'de demokrasi işbaşında'' şeklinde yorumladı. 
     Alınan kararı İstanbul'daki muhabiriyle değerlendiren BBC World kanalı, bunun yalnızca ABD'nin savaş kararına değil, aynı zamanda hükümete de büyük bir darbe olduğu görüşünü savunurken, ''ABD ve müttefikleri bu oylama sonucunda tam bir kaosa sürüklendiler. Ortada müthiş belirsizlik var'' iddiasında bulundu. 
     Gelişmelerin şaşırtıcı olduğunu, TBMM'nin kararının bir anlamda ABD'nin kuzeyden cephe açamayacağı anlamına geldiği görüşünü savunan BBC World, ''TBMM bu tezkereyi önümüzdeki günlerde de onaylamazsa ABD ve müttefikleri bugün girdiklerinden de büyük çıkmaza girecek'' yorumunu yaptı. 
     BBC'nin İstanbul'daki muhabiri, kamuoyu yoklamalarına göre Türk halkının yüzde 94'ünün savaşa karşı görüş bildirdiğini, ancak kendisinin oranın bunun da yukarısında olduğuna inandığını belirtirken, ''Halk bu sonuçtan memnun'' dedi. 
     
     Avusturya televizyonu "Türkiye'den ABD'ye kırmızı kart" 

     Avusturya Devlet Televizyonu ORF , TBMM'de hükümet tezkeresinin kabul edilmemesini, ''Türkiye'den ABD'ye kırmızı kart'' olarak değerlendirdi. 
     Uluslararası haber ajanslarının Ankara'dan geçtiği haberleri veren ORF, ''ABD'nin, askerlerinin Türkiye'de konuşlandırmasına ilişkin yaptığı planların böylelikle suya düştüğü'' yorumunu yaptı. 
     Avusturya Devlet Televizyonu, siyasi gözlemcilerin ''karar tasarısının kabul edilmemesinin, ABD-Türkiye ilişkilerini olumsuz yönde etkileyeceği görüşünü savunduklarını'' belirtti. 
     Türkiye-ABD ilişkilerinin son günlerdeki seyrini de detaylı olarak anlatan ORF, Ankara'daki savaş karşıtı gösterileri de ekrana getirerek, TBMM'deki oylamanın yapıldığı dakikalarda başkent Ankara'da savaş karşıtı 10 bin kişinin de aleyhte gösteri yaptıklarını ve Amerikan emperyalizmine hayır , petrol için savaşa hayır gibi sloganlar attıklarını duyurdu. 
     ORF, kamuoyu yoklamalarına göre Türk halkının yüzde 80'inin Körfez krizine askeri çözüm istemediğini de kaydetti. 
     
     Fox News "Karar bomba etkisi yaptı" 

     Amerikan televizyonları bugünkü haber akışı içerisinde Türk parlamentosunun hükümet tezkeresini kabul etmemesine önemli yer verdiler. 
     Türkiye'den yayın yapan FOX News sunucusu Geraldo Rivera, parlamentonun kararını ''bomba etkisi yaptı'' diye nitelendirirken, CNN televizyonunda konuşan emekli havacı General Don Shepard, ''kuzey cephesine ihtiyacımız var'' dedi ve ''Meclis salı günü yeni bir oylama daha yapacak'' tahmininde bulundu. 
     
     Ürdün seçeneği 

     ''Kuzey cephesi bizim için çok önemli'' diyen General Shepard, ''Türkiye Amerikan askeri konuşlandırılmasına izin vermediği takdirde Ürdün seçeneğinin düşünülebileceğini'' kaydetti 
     





</TEXT>
</DOC>
