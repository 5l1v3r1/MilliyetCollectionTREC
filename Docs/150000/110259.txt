<DOC>
<DOCNO> 110259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/spor/spo55.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
HABER TURU 
</HEADLINE>
<TEXT>

     Özel adamlar Avrupa 4.’sü 
     TEKERLEKLİ Sandalye Genç Milli Takımı’nın Almanya’da Avrupa ikincisi olmasının ardından bir diğer engelli ekibimiz de Avrupa’da başarı sağladı. Rusya’da Özel Olimpiyatlar Avrupa Basketbol Şampiyonası’nda Millilerimiz, Macaristan, Özbekistan ve Kıbrıs Rum Kesimi’ni yenerek dördüncülüğü elde etti. 
     
     Maratonda ölüm 
     ALMANYA’DA koşulan uluslararası maratonda bir kişi hayatını kaybetti. Doktorlar, 40 yaşındaki atletin tüm müdahalelere rağmen kurtarılamadığını belirtti. Berlin’de üç yıl önce de bir atlet ölmüştü. Yaklaşık 49 bin kişinin katıldığı maratonu, erkeklerde 2.06.47 ile Kenyalı Kipkoech, bayanlarda 2.21.49 ile olimpiyat şampiyonu Japon Takahashi elde etti. 
     
     Ralli heyecanı 
     FORD Otosan Kocaeli Rallisi’nde, dört otomobil erken yarış dışı kaldı. İlk etapta önce direksiyon hakimiyetini kaybeden Güven Bostancıoğlu, ardından yola dökülmüş mazot yüzünden Ali Deveci, Ömer Hakan Tolon ve Emre Ergör parkur dışına çıktılar. 
     
     Hoşgeldin Afganistan 
     ASYA Oyunları, 44 ülkeden 6 bin 700 sporcunun katılımıyla Güney Kore’nin Pusan kentinde başladı. Taliban rejimi döneminde sporun yasaklandığı Afganistan’ın da yeniden katıldığı oyunların açılışında, Kuzey ve Güney Kore takımları bir arada yürüyerek barış gösterisi sundu. Afganistan, futbolda güçlü İran’a 10 - 0 yenilmekten kurtulamadı. 
     
     Karatede zafer 
     YUNANİSTAN’IN Veria kentinde yapılan Balkan Karate Şampiyonası sona erdi. Türkiye, bayanlarda ve erkeklerde, kata ve kumite dallarında toplam 8 altın, 7 gümüş ve 9 bronz madalya kazanarak, takım halinde birinci oldu. 
     
     Demiral üçüncü 
     AZERBAYCAN’DA yapılan 26. Uluslararası Aslanov Judo Turnuvası’nda 66 kiloda Bektaş Demiral 3. olarak bronz madalya kazandı. Turnuvanın son gününde 66 kiloda Hasan Yılmaz 7. olurken, 73 kiloda Deniz Şilli elendi. 
     
     Canaydın CNN Türk’te 
     GALATASARAY Başkanı Özhan Canaydın, CNN Türk Spor Müdürü İhsan Topaloğlu’nun hazırlayıp, sunduğu Taraftaria’nın bu haftaki konuğu olacak. Canaydın, Brugge maçı öncesi son durum, lig maratonu ve hedefler konusundaki merak edilen tüm soruları yanıtlayacak. Program, bu akşam saat 20.30’da başlayacak. 
     
     Hentbolda dün ERKEKLER 
     Çankaya Bld. - ASKİ 25 - 30 
     Trabzon Bld. - İzmir B.Bld. 30 - 17 
     İzmit B.Bld.-Polis Akademisi 26 - 38 
     BAYANLAR 
     TMO - Üsküdar Bld. 31 - 29 
     İstanbulspor - Kastamonu Gençlik 25 - 35 
     



 SPOR 





























</TEXT>
</DOC>
