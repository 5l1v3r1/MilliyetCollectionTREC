<DOC>
<DOCNO> 126768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sondun25.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev "AB yolundaki Türkiye'ye büyük haksızlık yapıldı" 
</HEADLINE>
<TEXT>

     Azerbaycan Cumhurbaşkanı Haydar Aliyev, ''AB yolundaki Türkiye'ye Kopenhag'da büyük haksızlık yapıldı'' dedi. 
     Haydar Aliyev, Türkiye'nin Bakü Büyükelçisi Ünal Çeviköz'ü kabulünde yaptığı açıklamada, ''Türkiye'nin AB'ye üyelik sürecini birlikte yaşadıklarını ve Kopenhag'da alınan kararlardan kendilerinin de rahatsızlık duyduğunu belirten Aliyev, ''Türkiye'nin yaptıkları göz önüne alındığında, diğer aday ülkelerden çok daha fazla AB'ye girme hakkı var'' diye konuştu. 
     Yapılan tüm haksızlıklara rağmen, Türkiye'nin AB'ye üyelik sürecinde kimsenin engelleyemeyeceğini bildiren Aliyev, ''haksızlık yapıldığını ve Kıbrıs Rum kesimiyle ilgili alınan kararlarda çifte standart uygulamalarının dikkati çektiğini'' söyledi. 
     Kopenhag'da bazı Avrupalı yöneticiler tarafından kullanılan ''AB Hıristiyan topluluğudur'' sözlerini, ''dehşet verici'' olarak nitelendiren Aliyev, ''Avrupa topluluğu hem birlik ve beraberlik içinde olmamızı istiyor, hem bu tür beyanlarda bulunuyorlar'' dedi. 
     
     ''KIBRIS SORUNUNUN ÇÖZÜMÜNDE TÜRKİYE'NİN YANINDAYIZ'' 
     Kıbrıs sorununun çözümü sürecinde, Türkiye'nin yanında olduklarını ve hükümetin alacağı her türlü karara tam destek verdiklerini vurgulayan Aliyev, ''yıllardır süren sorunun çözümünde Birleşmiş Milletler'in BM ciddi adımlar attığını hissetmediğini'' söyledi. 
     Haydar Aliyev, ''Türkiye'nin, sorunun çözümü sürecinde izlediği siyaseti destekliyoruz. BM planı, bu sorunu çözmüyor. Güney Kıbrıs Rum kesiminin AB üyeliğiyle ilgili alınan kararlarda çifte standart uygulanıyor ve haksızlıklar var'' dedi. 
     Türkiye'nin başında kim olursa olsun Azerbaycan'a yapılan haksızlıklara her zaman karşı çıkıldığını belirten Aliyev, Ankara'nın Ermenistan ile aralarındaki Yukarı Karabağ sorununun Azerbaycan'ın toprak bütünlüğü ve uluslararası hukuk çerçevesinde çözümünü istediğini de kaydetti. 
     Haydar Aliyev, ''Ankara'nın Yukarı Karabağ sorununun çözümü sürecindeki sergilediği tutumdan en küçük bir şüphe duymadığını'' vurgulayarak, Türkiye-Ermenistan ilişkileriyle ilgili Türkiye'de Dışişleri Bakanı Yaşar Yakış'a atfedilen açıklamalara önem vermediğini söyledi. 
     ''Ben inancımdan, hiçbir zaman, bir şey kaybetmeyeceğim'' diye konuşan Aliyev, ancak özellikle muhalif basın-yayın organlarının bu tür söylemleri malzeme olarak kullandığını kaydetti. 
     Sorunun çözümü sürecinde en etkili yardımı Türkiye'nin sağlayacağını belirten Aliyev, aynı zamanda Türkiye'de hükümetin tek parti tarafından kurulmasından da memnuniyet duyduklarını söyledi. 
     
     ÇEVİKÖZ 
     Büyükelçi Çeviköz ise Türkiye'de kurulan yeni hükümetin çalışmaları hakkında bilgi verdiği konuşmasında, ''Hükümet yetkililerinin bazı ifadelerinin çeşitli kesimler tarafından çarpıtılarak yansıtılması zihinleri bulandırmıştır'' dedi. 
     AB'ye üyelik sürecinde Kopenhag zirvesindeki gelişmelere de değinen Çeviköz, şunları söyledi 
     ''Türkiye, istediği sonucu alamadığı için bu karardan çok mutlu değildir. Ancak bu kararın verilmiş olmasının Türkiye'nin AB üyeliğinin kabul edildiğinin ve Türkiye'nin Avrupa ile ilişkilerinin açık olduğunun teyidi anlamına gelmektedir. Bu bakımdan çok olumlu bir gelişmedir.'' AB'nin Kıbrıs Rum kesimiyle ilgili aldığı kararın yanlış olduğunu ve Ada'da yaşanan sorunun çözümüne olumlu bir katkısı olmayacağını düşündüklerini anlatan Çeviköz, Türkiye'nin eskiden beri sorunun çözümü konusunda atacağı adımları ve düşüncelerini açık bir ifadeyle dile getirdiğini kaydetti. 
     Büyükelçi Çeviköz, ''Türkiye, Güney Kıbrıs Rum kesiminin Avrupa Birliği'ne üye olarak kabul edilmesini siyasi ve hukuki açıdan tanımamaktadır. Türkiye, bu kararı tanımadığını ve tüm dünyaya geçersiz addedildiğini duyurmuştur'' dedi. 
     Ada'da iki kesim arasındaki müzakerelerin önümüzdeki dönemde olumlu bir şekilde gelişmesini ümit ettiklerini belirten Çeviköz, ''ancak AB'nin almış olduğu kararın, çözüm için bir irade sahibi olmayan Kıbrıs Rum yönetimini biraz daha rahatlatacağını'' söyledi. 
     Türkiye'nin Kafkasya politikasında bir değişiklik olmadığını hatırlatan Çeviköz, Ankara'nın dış politikasında Azerbaycan ve diğer Türk Cumhuriyetleri ile olan ilişkilerin her zaman öncelikli olduğunu vurguladı. 
     Yukarı Karabağ sorununun, Azerbaycan'ın toprak bütünlüğü çerçevesinde çözümünün 58'inci Hükümet'in de programında yer aldığını anlatan Çeviköz, ''Bu konuda kuşku duymaya gerek yok. Türkiye ve Azerbaycan'ın, sorunları konusunda birbirlerinin en büyük destekçileri olduğunu biliyoruz. Türkiye, Azerbaycan'ın sorunlarının çözümünde en başta gelen desteği veren ülke olmuştur'' dedi. 
     





</TEXT>
</DOC>
