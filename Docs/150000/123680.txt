<DOC>
<DOCNO> 123680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/yasam/yas01.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Harabe evi mezarlığa çevirmiş .. 
</HEADLINE>
<TEXT>
Çekiçle öldürdü Hizbullah gibi gömdü 
Tesadüfen yakalanan ölüm makinesinin gösterdiği evin zemini kazılınca iki cesede ulaşıldı. Erkek kurban başına çekiçle vurularak, kadın ise tabancayla öldürülmüştü... 
     ERDAL KILINÇ, HALUK ATALAY İstanbul 

     Adana’da işlenen bir cinayete ilişkin aranırken K ğıthane’de tesadüfen yakalanan Nevzat Mutlu’nun öldürdüğünü söylediği biri kadın iki kişinin cesedi, harabe halindeki bir binanın zeminine gömülü bulundu. 
     Gözaltında tutulan Mutlu’nun verdiği bilgileri araştıran polis, önceki akşam Kumkapı Zindandelen Sokak’taki üç katlı harabe bir binada inceleme yaptı. Ancak binanın çökme tehlikesi olduğundan gece ara verilen kazı çalışmalarına dün sabah devam edildi. 
     Gözaltındaki Nevzat Mutlu ve Cumali Tekin’in gösterdiği yer kazılınca önce üzeri kireçle örtülmüş olan Hakan Yarar’ın cesedine ulaşıldı. Ardından da Yarar’ın sevgilisi olduğu belirtilen Luda isimli kadının cesedi biraz daha derinde ortaya çıkarıldı. Yarar’ın, başına çekiçle vurularak, çıplak halde bulunan Luda’nın ise tabancayla öldürüldüğü belirlendi. 
     
     Ölüme götüren şüphe 
     Mutlu’nun sorgusu sonucu dördü İstanbul’da, biri Hatay’da olmak üzere beş kişinin gözaltına alındığını kaydedildi. Uyuşturucu satıcısı Mutlu’nun, Hakan Yarar’ın kendisini ihbar edeceğinden korktuğu için ikisini de öldürdüğünü söylediği belirtildi. 
     Yarar’ı harabe binanın üçüncü katında, aralarındaki ilişkiyi bilen sevgilisini de Fatih’te öldürüp getirdiklerini anlatan Mutlu’nun, cesetleri gömdüğünü itiraf ettiği öne sürüldü. Hem kullanıcı hem de satıcı olan Mutlu’nun, Adana’daki cinayeti de uyuşturucu yüzünden işlediği kaydedildi. 
     



 YAŞAM 






















</TEXT>
</DOC>
