<DOC>
<DOCNO> 106802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sonspo16.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Bülent "Bütün kupalara talibiz" 
</HEADLINE>
<TEXT>

     Galatasaray Futbol Takımı Kaptanı Bülent Korkmaz, Fenerbahçe ile yapılacak derbi maçın ertelenip ertelenmemesinin kendilerini ilgilendirmediğini söyledi. 
     Yeni transferlerden Cihan ile Florya Metin Oktay Tesisleri'nde basın toplantısı düzenleyen Bülent, Fenerbahçe maçının ertelemesi hakkında yorum yapmanın yanlış olduğunu belirterek, ''Biz profesyonel futbolcular olarak önümüzdeki maçlara hazırlanır, çıkıp oynarız. Ertelenmeyi düşünmeyiz. İlk hedefimiz Kocaelispor maçından galibiyetle ayrılmak'' dedi. 
     Fikstür olarak zor bir döneme girdiklerini belirten Bülent, ''Biz Galatasaray olarak böyle zorluklara alışığız. Umarım bütün maçlardan başarıyla çıkarız'' diye konuştu. 
     
     ''TERİM BÜYÜĞÜMÜZ'' 
     Bülent Korkmaz, iki yıllık aradan sonra yeniden Galatasaray'a dönen teknik direktör Fatih Terim'in değişip değişmediği konusundaki bir soruyu ise şöyle yanıtladı 
     ''Antrenmanlar geçmişte olduğu gibi çok yoğun ve tempolu geçiyor. Bir değişiklik göremiyorum. Bizden çok koşmamızı, pres yapmamızı istiyor. Kendisi saha içinde bir teknik adam, dışarda ise bize yardımcı olan bir büyüğümüz gibi davranıyor. Herkes değişebilir, ben de gençliğimde daha sinirliydim, şimdi tecrübe kazandıkça daha sakin oldum.'' 
     
     ''HER KUPAYA TALİBİZ'' 
     Galatasaray olarak katıldıkları bütün kupalara talip olduklarını anlatan Bülent, bir soru üzerine, ''Kadronun yeterli olup olmadığını biz değerlendiremeyiz. Galatasaray'ın hedefi hiçbir zaman sadece Türkiye ligi ve kupası olmamıştır. Biz hocamızın da dediği gibi ne kadar kupa varsa hepsine talibiz. Şampiyonlar Ligi de buna dahildir'' açıklamasını yaptı. 
     Bülent Korkmaz, deplasmanda da taraftarlarıyla oynamaya alışık bir takım olduklarını belirtirken, ''Deplasmanlarda ve derbi maçlarda da taraftarlarımızın olmasını isteriz. Ancak, böyle bir karar alınmışsa da yapacak bir şeyimiz yok'' dedi. 
     
     ''MİLLİ MAÇTA YAŞANANLAR HOŞUMUZA GİTMEDİ'' 
     Milli maçta kulüp takımları için tezahürat yapılmasının hoşlarına gitmediğini anlatan Bülent, şunları söyledi 
     ''Bir daha olmamasını diliyorum. Oraya gelen her oyuncu, Türk ulusu için mücadele ediyor. Gelenler sadece milli takım için tezahürat yapmalıdır. Ancak, bunları yapanlar 20 bin kişiden sadece 300'ü.'' Bülent, yeni gelen yabancı futbolcular hakkında daha önceden bilgi sahibi olmadığını belirterek, ancak bu futbolcuların öncelikle karakter ve kişiliklerinin çok iyi olduğunu gördüğünü kaydetti. 
     
     ''TÜRKİYE'Yİ TANITMAMIZ LAZIM'' 
     Yabancı oyuncuların Türk futbolcularını tanımalarının çok güzel bir şey olduğunu belirten Bülent, şöyle konuştu 
     ''Bu çok güzel ve gurur verici. Dünya Kupası'nda Brezilya ile oynadığımız yarı final maçında, rakibimizi desteklemeye gelen kişilerin çoğu, Brezilya forması giymiş Japonlar'dı. Biz de aynı şeyi yapmaya çalışıyoruz. Futbolda alınan başarılar Türkiye'yi dışarda çok daha iyi tanıtacaktır.'' Bülent, Avrupa'ya giden oyuncuların geri dönmesinin kendisini çok mutlu ettiğini, giden oyuncuların büyük bir tecrübe kazanarak geri döndüklerini söyledi. 
     Kendisine de yurtdışından teklifler geldiğini belirten Bülent, ''Ben de Avrupa'da oynamak isterim. Ancak, Galatasaray da benim yuvam. Bütün hayatım burada geçti. Çocuklarım Florya'da büyüdü. Burada çok mutluyum, huzurluyum. Galatasaray benim her şeyim'' dedi. 
     Bülent, birlikte basın toplantısı düzenlediği Cihan'a da övgüler yağdırarak, bu oyuncunun genç olmasına rağmen ne yapacağını ve nasıl davranacağını çok iyi bildiğini sözlerine ekledi. 
     
     CİHAN ''BAŞARILMAMIŞ ŞEYLERİ BAŞARMALIYIZ'' 
     Cihan ise Galatasaray'da başarılmamış olan hedefleri başarmak istediklerini söyledi. 
     İddialı bir futbolcu olduğunu kaydeden Cihan, hedefleri çok büyük bir takıma geldiğini ve böyle bir camiaya gelmenin avantajlarını yaşadığını ifade etti. 
     Cihan, çocukluk yıllarında Hakan Şükür'ü örnek aldığını belirterek, Avrupa'ya transfer olmayı kendisinin de istediğini, ancak insanın mutlu olduğu yerde futbol oynaması gerektiğine inandığını vurguladı. 
     Antrenmanlarda gerekli özveriyi göstererek elinden geleni yaptığını anlatan Cihan, bundan sonra da çalışmalarına devam edeceğini söyledi. 
     





</TEXT>
</DOC>
