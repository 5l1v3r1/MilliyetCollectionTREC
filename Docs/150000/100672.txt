<DOC>
<DOCNO> 100672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/spor/ykoksaldi.html </URL>
<DATE> 2002/08/08/ </DATE>
<TIME>  </TIME>
<AUTHOR> EBRU KÖKSALDI  </AUTHOR>
<HEADLINE>
Esneklik 
</HEADLINE>
<TEXT>

     Futbol, kalıplar oyunu olmaktan sıyrıldığını uluslar arası turnuvalarda bol bol ispatlıyor. Türkiye’de ise teknik direktörler ve futbolcular, çocuğunu ideallerindeki şekle sokmaya çalışan baskıcı ailelerin tutucu zihniyetiyle değerlendiriliyor. Şimdilik futbolcuları bir köşeye koyalım ve takım patronlarının sistem dertlerine dönelim. 
     Şu anda Türkiye’deki en makbul sistem, Fatih Terim’in Galatasaray’a 4 yıl boyunca çok başarılı bir biçimde uygulattığı, Avrupa’nın en iyi pres yapan orta sahasından kurulu dörtlü savunma düzeniydi. Fatih Terim de ilk yıllarında beğendirememişti. Sistemin temeli, Parreira’nın yerden yere vurulan anlayışına dayanıyordu. Şimdi ise 'futboldaki tek gerçek' bağnazlığına varan ve her teknik adamı içine tıkıştırmaya çalıştıkları bir kalıpçılığın sembolü oldu. Lucescu da bu yüzden hep ağır eleştiriler aldı. 
     Genelde futbola belirli dönemlerde ağırlığını koyan takımların oyun anlayışları, olabilecek en ideal kurgu diye nitelendirilir. Mesela Fransa’yı Dünya ve Avrupa şampiyonu yapan, fiziki güç ve presin orta saha ve defans ağırlıklı güzel kombinasyonu gibi. Ama 2002’de 3’lü savunması ve pres yapmayan 3 forvetiyle şampiyon olan Brezilya, tüm idealistleri altüst etti. Hele hele Scolari, Arjantin’in hocası Bielsa’nın farklı 3-5-2 yorumundan etkilenip, takımına bunu adapte ettiğini söyleyince kafaları iyice karıştırdı. Brezilya istisna diyerek kaçamak yapmaya çalışanlar için örnekler çok. Real Madrid’in 11’ini ezbere sayabilecek kadar standartlaşmış dizilişi de farklı Fransızlar’dan. Onlar kadar pres yapmıyorlar ve Zidane, Figo gibi isimler hariç futbolcuların çoğu sistem içerisinde çok başarılı. Şampiyonlar ligi tarihinin de en rahat şampiyonluğa ulaşan takımı oldular. 
     Şampiyonlardan başladık, devam edelim. Feyenoord da diğer bir örnek. Sonuçta onlar da dörtlü savunma yapıyor, ama kanatları ön plana çıkaran, orta sahada yığılma ve aşırı prese ihtiyaç duymadan değişken olabilen bir anlayışla. 
     Bu takımların hepsi şampiyon, ama hepsi çok farklı sistemlerle başarıya ulaştı. Takımlar klasik dizilişleri, kadro yapılarını göz önünde bulundurarak değişik yorumluyor ve adapte ediyor. Maç içerisinde oyuncular, hücumda ve savunmada da takım daha fazla yer değiştiriyor. Futboldaki bu saha içi esnekliğinin artması, detaya inerek maç izlenmediğinde pek çok önemli taktik manevranın gözden kaçmasına, sonra da bizde olduğu gibi hocaların başının yanmasına yol açıyor. 
     



 SPOR 




























</TEXT>
</DOC>
