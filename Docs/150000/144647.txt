<DOC>
<DOCNO> 144647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/siyaset/siy02.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Peşmerge hazırmış 
</HEADLINE>
<TEXT>

Türk askerinin Kuzey Irak’a girdiği söylentileri peşmergeleri telaşlandırdı. KDP sözcüsü "Önlemlerimizi aldık" dedi 
     NAMIK DURUKAN 

     Türk Silahlı Kuvvetleri’nin TSK önceki geceden itibaren Kuzey Irak’a üç bölgeden girerek dağlık alanlardaki stratejik noktalara konuşlandığı iddia edilirken, peşmerge kaynakları bunun doğru olmadığını savundu. Genelkurmay’ın, TSK’nın Kuzey Irak’a girmediği yolunda dünkü açıklamasından önce bölgeden gelen haberlerde, Çukurca’dan Kanimasi, Uludere’den de Sınaht bölgesine girdiği bildirilen 1000 kişilik Türk birliğinin dağlık alanda stratejik noktaları kontrol altına aldığı öne sürüldü. Bu iddia üzerine KDP’nin denetimindeki Kürdistan’ın Sesi radyosunda halka sakin olun’ çağrısı yapıldı. Duhok Bölgesi Peşmerge Genel Komutanlığı yetkilileri, Türk paraşütçü birliklerinin Amadiye’ye indiği ve Kuzey Irak topraklarına girdiği iddialarının doğru olmadığını söyledi. KDP Sözcüsü Hoşyer Zebari, TSK’nın Kuzey Irak’a girmesini kabul etmediklerini belirterek, "Buna karşı önlemimizi aldık. Peşmergeleri hazırladık" dedi. Kanimasi’deki peşmerge sorumlularından Muhammet Şeyho ise, TSK’nın sınırı geçmediğini söyledi. 
     
     Asker bilmecesi 
     Genelkurmay, Kuzey Irak’a Türk askerinin girmediğini açıklayarak bu yöndeki haberleri yalanlarken, önceki akşamdan itibaren kamuoyuna yansıyan değerlendirmeler "asker bilmecesine" dönüştü. Ajanslar, 1000 kişilik bir Türk birliğinin Kuzey Irak’a girdiği haberini duyurdu. Soru işaretleri artarken Genelkurmay saat 16.00’daki açıklamayla konuya açıklık getirdi. Açıklamada şöyle denildi 
     "Basında, yer alan dün önceki gece Türk askerinin Kuzey Irak’a girdiği şeklindeki haberler gerçeği yansıtmamaktadır. Bilindiği üzere, TBMM, ihtiyaç duyulması halinde kullanılmak üzere hükümete, hudut ötesine asker sevk edilmesi için yetki vermiştir. Bu kapsamda, TSK her türlü planlamasını tamamlamış, durum ve şartlar gerektirdiğinde bu planları uygulayacak şekilde hazırdır." 
     



 SİYASET 


















</TEXT>
</DOC>
