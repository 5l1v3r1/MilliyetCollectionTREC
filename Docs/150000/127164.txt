<DOC>
<DOCNO> 127164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/spor/aspo.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım eleştirileri yanıtladı, çarpıcı mesajlar yolladı 
</HEADLINE>
<TEXT>
SÖZÜMÜ TUTACAĞIM 
Fenerbahçe Başkanı, alt yapıyı kurduklarını, yıldızların yavaş yavaş çıkmaya başladığını söyledi, "100. yıla kadar mutlaka Avrupa’da final oynayacağız" iddiasını yineledi 
     Özel röportaj YALÇIN TÜRK 

     Kişisel hesaplar’ 
     FENERBAHÇE’NİN bu sezon aldığı başarısız sonuçların ardından Başkan Aziz Yıldırım boy hedefi gösterildi, sürekli eleştiri yağmuruna tutuldu. Yıldırım’a Ortega’yı, camiayı, kulübün geleceğini sorduk, samimi yanıtlar aldık. Göztepe maçıyla söze girdi Başkan "Taraftarın tepkisi beni çok üzdü. Çünkü bunu hak ettiğimizi sanmıyorum. Tribünler tahrik edildi. Kişisel hesaplarını Fenerbahçe üzerinden halletmeye çalışanların yarattığı bir durumdu." 
     
     Sıkıntı içimizde’ 
     EN büyük sıkıntının kendi içlerinde olduğunu söyleyen Aziz Yıldırım, "Camia barışık değil. Bizi rakiplerden çok içimizdekiler yıpratıyor. Bunun tek nedeni menfaat çatışmaları. Mutsuzluk üzerinde oturdukları için başarısız günlerde ortaya çıkıyorlar. Fenerbahçe bu düşünceyle büyüyemez. Kısa zamanda bu yanlıştan dönülürse, Fenerbahçe yönetimleri rahatlar" dedi. Yıldırım, taraftarın hep yanında olduğunu, bundan sonra da böyle devam edeceğine inandığını belirtti. 
     
     Bırakmayı düşünmedim’ 
     SON iki yılda Fenerbahçe’nin zor günler geçirdiğini de sözlerine ekleyen Aziz Yıldırım, "Bu süreç içinde asla bırakıp gitmeyi düşünmedim. Gitmek çözüm olmaz. Fenerbahçe’de bir adım daha atacağız. Yönetimler kongre ile gelecek. İki yıllık hizmet sürelerini tamamladıktan sonra yine olağan seçimle görevi bırakacak" diye konuştu. Yıldırım ikinci yarı hazırlıklarına kadar transfer sorununu çözeceklerini, bütçelerine uygun kaliteli isimler alacaklarını ifade etti. 
     
     Beş yıllık plan 
     AVRUPA’DA final sözünün arkasında olduğunu hatırlatan Aziz Yıldırım, "Nedense her yıl hani bu takım final oynayacaktı eleştirisi alıyoruz. Bu beş yıllık bir plan. İddia ediyorum, 100. yıla kadar mutlaka finale çıkacağız. Çünkü alt yapı kuruldu. Yıldızlar yavaş yavaş ortaya çıkıyor. Bu da ben olsamda olmasamda bizi hedeflere taşıyacak" dedi. Taraftara da mesaj gönderen Başkan Aziz Yıldırım, "İkinci yarı ile birlikte takıma ve yönetime sahip çıksınlar. Kışkırtmalara prim vermesinler" diye konuştu. 
     
     Ortega’da sorun yok 
     "ORTEGA sakatlığı nedeniyle ülkesine gitti. Orada tedavi görecek. Fenerbahçe’nin Ortega ile kesinlikle bir sorunu yok. O da Fenerbahçe’de oynadığı için mutlu. Ortega’yı satmayı asla düşünmedik. Türkiye’ye döndüğünde oturup konuşacağız. Eğer gitme talebinde bulunursa, o zaman yönetim kurulu olarak toplanır, gereken kararı alırız." 
     
     Lorant tarih yazdı 
     TEKNİK Direktör istikrarını yakalamak için Lorant’ı zorladık. Ben Lorant’ın başarılı olacağına inanmıştım. Ancak kamuoyu ve camia baskısı artınca, yollarımızı ayırmak zorunda kaldık. Lorant, Fenerbahçe’de tarih yazdı. Galatasaray’ı onunla 6 - 0 yendik. Bursaspor’u 7 - 1 ile geçtik. Bunları da unutmamak gerekir. 
     
     Oğuz’a güveniyorum 
     BENİM ve arkadaşlarımın Oğuz Çetin’den beklentilerimiz fazla. Liderlik vasfı olan, iyi tanıdığımız biri. Fenerbahçe’yi toparlayacak, ağabeylik yapacak ve takımı zirveye taşıyacak. Yıl sonunda camiayı sevindirecek şampiyonluğu Oğuz Çetin’le yakalayacağız. Türk futbolu ve Fenerbahçe önemli bir teknik adam kazanacak. 
     



 SPOR 


























</TEXT>
</DOC>
