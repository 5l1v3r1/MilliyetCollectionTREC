<DOC>
<DOCNO> 132614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sondun09.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta 100 yıllık soğuk rekorunun kırılması bekleniyor 
</HEADLINE>
<TEXT>

     ABD'nin kuzeydoğusunu etkisi altına alan soğuk hava dalgası, New York'tan Boston'a kadar uzanan şeritte ısının eksi 20'ye kadar düşmesine yol açtı. 
     Yetkililer, yer yer saatte 45 kilometre hızla esen rüzgarın etkisiyle, soğuğun eksi 60 derece gibi hissedildiğini belirttiler. Meteoroloji kaynakları, soğuk havanın bugün ve yarın da etkili olacağını ve ısının biraz daha düşeceğini açıkladılar. 
     Fairbanks meteoroloji görevlisi Steven Maleski, ''soğuk havanın kutuplardan geldiğini ve beklenenden çok daha aşağıya güneye sarktığını'' ifade etti. 
     Boston meteoroloji yetkilileri ise soğuğun önümüzdeki birkaç gün içinde 100 yıllık rekoru kırmasını beklediklerini söylediler. 
     Soğuğun ABD'nin kuzeydoğusu ile göller bölgesinde etkili olması bekleniyor. 
     Boston Globe gazetesi de, ''ısının bu kadar düştüğünü görmek için 1888'e kadar gitmek gerektiğini'' yazdı. 
     O yıl meydana gelen kar fırtınasından sonra limandaki gemilerin bile buz tuttukları anımsatıldı. 
     





</TEXT>
</DOC>
