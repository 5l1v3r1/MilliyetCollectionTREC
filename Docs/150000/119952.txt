<DOC>
<DOCNO> 119952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sondun21.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İran "Öğrenci gösterileri bizim iç meselemiz..." 
</HEADLINE>
<TEXT>

     İran Hükümeti Sözcüsü Abdullah Ramazanzade, ''öğrenci gösterilerinin İran'ın iç meselesi olduğunu, herkesin kendi işine bakması gerektiğini'' söyledi. 
     Ramazanzade, düzenlediği basın toplantısında, reformcu gazeteci-yazar Haşim Agaceri'nin idam cezasına çarptırılması kararını protesto için öğrenciler tarafından düzenlenen gösterilerin ''ülkenin iç meselesi'' olduğunu belirterek, ''Hiç kimsenin İran'ın iç meselelerine karışmasına izin vermeyeceğiz'' dedi. 
     Öğrenci gösterilerinde şimdiye kadar hiçbir öğrencinin tutuklanmadığını söyleyen Ramazanzade, gösterilerde hükümetin parmağı olduğuna ilişkin iddiaları reddetti ve ''Kanunlar çerçevesinde ve izin alınarak yapılan her türlü gösteri uygar bir davranıştır'' diye konuştu. 
     Sözcü, Agaceri ile kararı Cumhurbaşkanı Muhammed Hatemi ve hükümetin kabul etmediğini hatırlatarak, ''Bu karar öğrenciler ve öğretim üyeleri arasında büyük tepkiye yol açtığı için bu gösteriler düzenlendi. Öğrenciler gösterilerini yasalar çerçevesinde ve üniversite sınırlarında yaptığı için onlara teşekkür ediyorum'' dedi. 
     Ramazanzade, Agaceri davasına gönderme yaparak, hiç kimsenin ülke çıkarlarına aykırı hareket etmemesi gerektiğini, ancak bazı grupların çalışmalarının ülkeye zarar verdiğini belirterek, ''Ülke içinde hiç kimse hedeflerimize ulaşmamızı engelleyecek biçimde hareket etmemelidir'' dedi. 
     Dini lider Ayetullah Ali Hamaney'in Agaceri kararının yeniden gözden geçirilmesini istediğini hatırlatan Ramazanzade, Hamaney'in ''kararda bir yanlışlık olduğu için tekrar incelenmesini istemiş olabileceğini'' söyledi. 
     Irak yönetiminin BM Güvenlik Konseyi'nin 1441 sayılı kararını kabul ederek, silah denetçilerinin girişine izin vermesinden memnun olduklarını belirten Ramazanzade, ''Irak'a karşı tekyanlı herhangi bir harekata karşıyız. Irak halkının, geleceğine kendisinin karar vermesi gerektiğine inanıyoruz. Bölge ülkeleri bölgenin istikrar ve barış içinde yaşamasına yardımcı olmalıdır. Biz Irak'a ilişkin herhangi bir konuda Amerikan yönetimiyle görüşmedik'' dedi. 
     ABD Dışişleri Bakanlığı'nın sözcüsü Philip Reeker, Agaceri'nin idam cezasına çarptırılmasını ''çok çirkin'' olarak değerlendirmiş, ''İran hükümetinin halkını dinlemeye başlaması gerektiğini düşünüyoruz'' demişti. 
     





</TEXT>
</DOC>
