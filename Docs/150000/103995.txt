<DOC>
<DOCNO> 103995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sondun21.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da makineli tüfek krizi devam ediyor. 
</HEADLINE>
<TEXT>

     Belçika'nın ulusal silah fabrikası ''FN Herstal''in Nepal'e 5 bin 500 makineli tüfek satacağının açıklanmasından sonra, koalisyon hükümeti bünyesinde başlayan kriz devam ediyor. 
     Federe yapılı Belçika'nın Flaman bölgesi, Valonya'daki FN'in silah satışlarının daha saydam bir şekilde yapılması gerektiğini savunuyor. 
     İlk aşamada, makineli tüfeklerin hangi ülkeye satıldığının sözleşme gereği gizli tutulacağı duyurulurken, silah satış sözleşmelerinin siyasi sorumlusu olan Başbakan Yardımcısı ve Dışişleri Bakanı Louis Michel, başlangıçta ayrıntılı bilgi vermeyi reddetti, ancak medya baskısı ve siyasi eleştiriler karşısında kalınca, makineli tüfeklerin Nepal'e satıldığını doğruladı. 
     Michel, bugün basına yaptığı açıklamada, Nepal ile birlikte Hindistan ve Pakistan'a da silah satıldığını, Nepal dosyasının, Temmuz ayında, Flaman ve Valon yeşiller, sosyalistler ve liberallerden oluşan hükümet tarafından herhangi bir itiraz olmadan onaylandığını bildirdi. 
     Nepal'de ''genç ve eksikleri olan bir demokrasi'' bulunduğunu, maocu teröristlere karşı mücadele verildiğini anlatan Michel, bu ülkeye silah satışının ticari ahlak kurallarına ters düşmediğini savunarak, bu tür silah satış sözleşmelerinin engellenmesinin Belçika ekonomisine büyük zarar vereceğini söyledi. Michel, ''bir hükümete, silah satarak terörizme karşı mücadele yetenekleri sağlamanın doğal olduğunu, aksinin terörizme destek anlamına geleceğini'' savundu ve ''Ben demokrasiden yanayım'' dedi. 
     Belçika yasaları, iç savaş tehlikesi yaşayan ülkelere silah satışını yasaklıyor. Nepal, son dönemde, tarihinin en büyük siyasi krizini yaşayan ve iç çatışma eşiğinde olan bir ülke olarak tanıtılıyor. 
     FN'de üretilen, dakikada 800 mermi atan ''Minimi'' makineli tüfekleri, NATO üyesi ülkelerin ordularında çok kullanılıyor. FN fabrikasının, iki yıl önce Meksika ile imzaladığı 500 otomatik tabanca satış sözleşmesi, Flaman parlamenterlerin tepkileri üzerine iptal edilmişti. 
     Flaman basını, Nepal'deki iç çatışmalarda, bir ayda 2 bin 800 kişinin öldüğünü hatırlatarak, ''dünyanın en fakir ve en istikrarsız ülkesine'' silah satan hükümeti eleştiriyor. Basın, Almanya'nın, Nepal'e silah satışını reddettiğini de hatırlatıyor. 
     Valon politikacılar ise ülkenin Flaman kesiminde de yüksek teknoloji ürünü silah ve bombalar üretilerek satıldığını belirterek, Flamanların itirazlarını haksız buluyor. 
     Laatste Nieuws gazetesi, ''Sadece demokratik olan ve savaş yaşamayan ülkelere silah satmak mümkün değil. Bu, eskimolara dondurma satmaya benzer'' yorumuna yer verdi. 
     Brüksel hükümetini oluşturan Flaman ve Valon partiler arasındaki gerginlik, Nepal'in silah alım sözleşmesini iptal etmesi halinde, daha da büyüyecek. Slah satışı konusunda, 1991 yılında, Valonlar ile Flamanlar arasında yaşanan bir kriz, koalisyon hükümetinin düşmesine neden olmuştu. 
     Belçika'da genel seçimler gelecek yıl yapılacak. 
     





</TEXT>
</DOC>
