<DOC>
<DOCNO> 126780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/soneko12.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TAM Türkiye, AB'ya tam üye olursa 8.2 milyar euro alacak 
</HEADLINE>
<TEXT>

     Türkiye Araştırmalar Merkezi TAM Direktörü Prof. Dr. Faruk Şen, ''TAM tarafından yapılan bir araştırmada tam üyelik halinde Türkiye'nin AB bütçesinden alacağı kaynak 8 milyar 222 milyon euro olarak belirlendi'' dedi. 
     Yaptığı yazılı açıklamada, TAM'ın gerçekleştirdiği bir araştırmayı açıklayan Şen, öne sürüldüğünün aksine üye olması halinde Türkiye'nin Avrupa Birliği'ne AB yük olmayacağını belirterek, Türkiye'nin tam üyelik durumunda, AB bütçesine İspanya'ya yakın düzeyde bir mali yük getireceğini gösterdiğini bildirdi. Şen, açıklamasına şöyle devam etti 
     ''Türkiye'nin AB'ye tam üye olduğu varsayılarak 2001 yılı için yapılan hesaplarda, AB bütçesine yapacağı ödemeler yaklaşık 1.9 milyar euro, AB'den alacağı yıllık toplam katkı ise yaklaşık 10.2 milyar euro olarak ortaya çıktı. Aradaki fark, Almanya'nın muhafazakar içeriğiyle bilenen Die Welt Gazetesi'nin öne sürdüğü gibi 20 milyar euro değil, aksine yaklaşık 8 milyar eurodur. AB üyesi İspanya'nın AB'ye maliyeti ise 7 milyar 24 bin euro olarak belirlenmiştir.'' 
     
     ARAŞTIRMA NASIL YAPILDI 
     TAM Direktör Yardımcısı Çiğdem Akkaya ise yaptığı açıklamada, araştırmayı yaparken, AB'nin 2001 yılı bütçesinin baz alındığını vurgulayarak, ''Türkiye 2001 yılında üye olmuş olsaydı, AB bütçesine yaklaşık 1.9 milyar euro ödeyecekti. Bu ödemeler ise geleneksel özkaynaklar kaleminde 504 milyon euro, KDV özkaynaklar kaleminde 666 milyon euro ve GSMH özkaynaklar kaleminde ise 814 milyon euro olarak gerçekleşecekti'' dedi. 
     Araştırmaya göre, Türkiye 2001 yılında üye olması halinde AB fonlarından yaklaşık 10.2 milyar euro kaynak alacaktı. Burada en büyük pay tarım sektörüne verilecek ortak tarım politikası kapsamında Türkiye'ye 6.5 milyar euro verilecek. Yapısal fonlardan da 3.7 milyar euro tutarında bir kaynak aktarımı yapılacaktı. 
     Buna göre Türkiye AB'ye ödediği her bir euro için, 5.14 euro geriye almış olacaktı. AB'nin net alıcıları arasında ilk sıralarda yer alan Yunanistan'da ise bu oran 2001 yılı içinde 4.23 euro olarak gerçekleşti. 2001 yılında Yunanistan AB kasasından kişi başına 9 euro kaynak alırken, bu oran İrlanda'da kişi başına 597 euro olarak belirlendi. Bu ülkelere göre göreceli olarak daha büyük bir nüfusu sahip olan Türkiye ise AB'ye üye olsaydı 2001 yılında 149 euro kaynak alacaktı. 
     





</TEXT>
</DOC>
