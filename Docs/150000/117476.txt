<DOC>
<DOCNO> 117476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/siyaset/asiy.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller pişkinliği 
</HEADLINE>
<TEXT>

Seçimde partisi barajın altında kalan DYP lideri, ANAP ve MHP’yi geçerek merkez sağın birinci partisi olduklarını savundu 
     AYDIN HASAN Ankara 

     DYP Genel Başkanı Tansu Çiller, partisinin son seçimde bozguna uğrayıp baraja takılması sonrasında siyaseti bırakacağını açıklamasına karşın, iddialı söylemini sürdürüyor. Çiller, DYP’nin ANAP ve MHP’yi geçerek merkez sağın birinci partisi durumuna geldiği savundu. 
     Seçimden sonra İstanbul’daki yalısından çıkmayan Çiller, Genel İdare Kurulu üyeleri ve partinin önemli isimleriyle telefon görüşmelerini sürdürürken, önceki gün aradığı bir GİK üyesine, "Kırat, iki partiyi de solladı. DYP, merkez sağın birinci partisi oldu" dedi. Çiller dün yaptığı yazılı açıklamada da, YSK’nın kesin sonuçlarını ilan etmesinden sonra düzenleyeceği basın toplantısında kapsamlı açıklamalarda bulunacağını belirtti. Açıklamada, "Genel Başkanlık görevinden ayrılma kararımdan vazgeçebileceğim yolundaki haberler spekülasyon niteliği taşıyor ve 4 Kasım sabahı yapmış olduğum açıklama benim bugünkü irademi yansıtıyor" ifadelerine yer verdi. 
     
     Özer Çiller’in formülü 
     Kulislerde ise, eşinin genel başkanlık görevinin geleceğine ilişkin olarak Özer Çiller’in devreye girdiği dile getirildi. Buna göre, Özer Çiller’in son seçimde milletvekili aday listesine giren isimleri arayarak, "Bir iki yıl Çiller’i saklayalım. Bu zaman içinde başka bir genel başkan seçilir, ardından da Deniz Baykal’lı CHP örneğinde olduğu gibi Tansu Çiller başında bulunacağı DYP’nin oylarını, CHP’nin şimdi aldığı oyların üç katına çıkararak iktidara gelir" dediği öne sürüldü. 
     DYP Genel Başkan Yardımcısı İsmet Attila, Çiller’in çekilmemesi durumunda kongrede düşürüleceğini savunarak, "Ya bırakacak ya bırakacak. Teşkilatın bu öfkesi dinmez. Hangi yüzle delegenin karşısına çıkacak" dedi. 
     
     Ağabey formülü 
     DYP GİK’te, Çiller’e muhalif isimlerin sayısı da giderek artmaya başladı. Çiller’in kongre takviminin kararlaştırılacağı GİK toplantısının tarihini belirlememesi de parti içinde sıkıntı yarattı. 
     Mehmet Ali Bayar’ın kongrede genel başkan yarışına hazırlandığı konuşulurken, DYP’li muhalif grupların GİK toplantısından sonra 1999 yılında Türk Parlamenterler Birliği salonunda yaptığı toplantıya benzer bir toplantı yapması bekleniyor. 
     DYP kulislerinde, Çiller sonrası için seslendirilen önerilerden biri de, "ağabey formülü." Bu formülde, partide parçalanmayı engellemek için geçici bir süre Necmettin Cevheri veya Mehmet Gölhan gibi deneyimli ve "koltukta ısrarlı olmayacak" isimlerin genel başkan seçilmesi öngörülüyor. 
     
DYP’de Çiller’e muhtıra      AYDIN HASAN Ankara 

     DYP’nin "A Takımı", Çiller’e genel başkanlığa aday olmaması ve siyaseti bırakması konusunda "muhtıra" gibi bir uyarıda bulundu. Çiller’e yakınlığı ile tanınan Genel Başkan yardımcıları Hasan Ekinci, Ufuk Söylemez, Mehmet Ali Yavuz ve Mehmet Sağlam, Çiller ile dün yollarını ayırdı. Parti yöneticileri 15 dolayında milletvekilinin de katılımıyla üst üste toplantılar düzenledi. Ekinci tarafından Çiller’e iletilmesi benimsenen kararlar özetle şöyle Çiller’den kongrede genel başkan adayı olmaması istenecek. İstenmediği nazik bir dille iletilecek. Çiller’in Deniz Baykal’ın yaptığı gibi bir siyasi operasyonla geri dönüşünün önü kapatılacak. DYP ANAP ve DTP ekseninde yeni bir siyasi oluşum için temaslara başlanacak. Bu oluşumda Çiller ve Yılmaz olmayacak. 
     



 SİYASET 
















</TEXT>
</DOC>
