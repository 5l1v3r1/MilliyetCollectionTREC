<DOC>
<DOCNO> 121968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/soneko02.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Alışverişinizi bayram sonrasına bırakın 
</HEADLINE>
<TEXT>

     Türk Standardları Enstitüsü TSE Bölge Müdürü Mustafa Derecik, tüketicileri, acil ihtiyaç değil ise kıyafetlerini, sırf bayramlık almak için almamaya çağırdı. 
     Derecik, bayram öncesinde alışveriş merkezleri ve mağazalarında yoğunluk olduğunu belirterek, ''Böyle bir anda tüketiciler sağlıklı karar veremeyebilir, ayrıca bu günleri fırsat bilerek fırsatçılık yapan ve fiyatları şişirenler olabilir'' dedi. 
     Tüketicilerin, bayram sonrasında daha rahat ve sağlıklı karar vererek alışveriş yapabileceklerini ifade eden Derecik, ''Tüketici neye ihtiyacı var ise bayramdan sonra, daha ucuza alabilir. Böylece karşılaştırma yaparak daha iyisini hem de ucuza alabilir'' diye konuştu. 
     
     ALIŞVERİŞ KURALLARI 
     Derecik, tüketicilerin bayram sonrasında da alışverişe çıkarken bazı kurallara uyması gerektiğini anımsatarak, bunları şöyle sıraladı 
     ''Alışverişe aç karnına çıkılmamalı. Çünkü, karnı aç olan çabuk yorulur ve araştırmaksızın alışveriş yapar. Alışverişe çıkmadan önce neyi alacağını bilmeli. Mümkün olduğunca alacağı ürünü diğer mağazalarda da fiyat-kalite açısından karşılaştırmalı. Çarşı ve mağazaların sakin olduğu saatler tercih edilmeli. Ayakkabı öğleden sonra alınmalı. Çünkü, ayak öğleden şişmiş olur. 
     Alınan her ürünün faturası ve var ise kullanma kılavuzu istenilmeli. Kullanma kılavuzuna ya da kıyafetlerdeki etiketlere uygun yıkama ve ütüleme yapılmalı. Ürün bozuk çıktığında, faturası ya da yazar kasa fişi ile hemen mağazaya götürülüp değiştirilmeli veya parası alınmalı. Bunları yapmaktan kaçınmak, ayıplı malı sineye çekmek olur.'' Derecik, bilinçli tüketicinin hiçbir koşulda ayıplı malı sineye çekmeyeceğini de sözlerine ekledi. 
     





</TEXT>
</DOC>
