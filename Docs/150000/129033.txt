<DOC>
<DOCNO> 129033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/yazar/congar.html </URL>
<DATE> 2003/01/06/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
108’inci Kongre siftah yaparken... 
</HEADLINE>
<TEXT>

     Teşbihte hatanın pekala olabileceğine inanırım. Recep Tayyip Erdoğan ile Trent Lott arasında paralellik kuran ABD’li analistin sözlerini de, işte bu kayıtla dinledim. Teşbihine katılmadım ama, AKP liderinin seçimlere girememesini zamanında eleştirmiş olan bir analistin, şimdi birbirinden apayrı bu iki siyasetçinin kaderi arasında paralellik kurması yine de ilgimi çekti. 
     Washington’daki pek popüler deyim ile, "siyasette geçmişin, hiçbir zaman geçmemiş olduğu" görüşünü temel alan bir benzetmeydi bu ve özetle şöyleydi 
     "Bazen bir siyasetçinin gerçekte neyi kastettiği önemli olmayabiliyor. Minareleri süngü sayan bir şiir ya da bir doğumgünü esprisi, bir toplumsal yarayı deşebiliyor. Lott’un geçmişi, kendisini nasıl hayalet gibi takip edip sonunda ayağını kaydırdıysa, değiştiğini söyleyen Erdoğan da, yapacağı esprilere kadar, her lafına çok dikkat etmek zorunda " 
     
Gafla giden lider...      Lott’un başına gelenleri hatırlayalım. 
     Cumhuriyetçi Parti’li Mississippi senatörü, geçen ay yaptığı bir gaf ardından topa tutuldu ve defalarca özür dilemesine rağmen, Senato’nun çoğunluk liderliğini bırakmak zorunda kaldı. Oysa, 14 yıl Temsilciler Meclisi üyeliği ardından, 1989’da senatör seçilen ve 1996’da Cumhuriyetçiler’in Senato’daki liderliğini üstlenen Lott, Amerikan sağının en etkili isimlerindendi. 
     Lott’un başını, Senato’daki koltuğuna nihayet veda eden "siyasi dinozor" Strom Thurmond’un 100’üncü yaşını kutlayan sözleri yedi. 5 Aralık’taki doğumgünü partisinde Thurmond’ı öven Lott, 1948 başkanlık seçimlerine değindi ve "Eğer Thurmond o zaman başkan seçilseydi, ABD için daha hayırlı olurdu" türünden "yarı şaka yarı ciddi" bir söz etti. 
     Ancak bir toplumun açık sinir uçları, boşboğazlığı kaldırmıyor. 
     1948’de Lott, 7 yaşındayken yapılan başkanlık seçimlerinde Thurmond, ırk ayrımcılığından yana, yani siyahların, beyazlar ile aynı kamusal alanları paylaşmasına karşı, beyazların yasa önünde üstünlüğünü savunan bir adaydı. Washington’a ilk kez 1968’de, ırk ayrımcılığı yanlısı bir başka siyasetçinin asistanı olarak gelen Lott ise, ABD’de güney eyaletlerinin yaygın kölecilik pratiğinden etkilenen bu utanç verici ideolojik geleneğe bulaşmış olmakla birlikte, daha sonra çeyrek yüzyılı aşan Kongre hayatında, ırk ayrımcılığından uzaklaştı ve eşit hakların savuncusu oldu. Yine de Thurmond’ı öven sözleri, Lott’un zaman zaman ırk ayrımcılığını çağrıştıran önceki çıkışlarını da hatırlattı ve Amerikan vicdanına ağır geldi. 
     Lott, yaptığı gafın ardından 15 gün boyunca, "Ben ırkçı değilim, geçmişin hatalarından ders aldığımı, değiştiğimi herkes biliyor" diye debelendi ama 2000 seçimlerinde, siyah seçmenlerin sadece yüzde 9’unun oyunu alabilen Başkan George W. Bush’un da kendisine arka çıkmaması üzerine, liderlik görevini bırakmak zorunda kaldı. Hem de 2002 kasım seçimlerinde Cumhuriyetçiler’in, Senato’da yeniden çoğunluk sağlamasında pay sahibi sayılmasına rağmen. 
     
Komiteler el değiştiriyor...      Yarın ilk kez toplanacak olan 108’inci Kongre’de, kalp cerrahlığından siyasete transfer olan ve Cumhuriyetçi Parti’nin en yumuşak simalarından sayılan Bill Frist, Senato çoğunluk lideri olacak. Beyaz Saray’ı ellerinde tutan Cumhuriyetçiler, kasımda Senato’da kazandıkları yeni sandalyelerle, yarından itibaren, Kongre’nin iki meclisinin denetimini de üstleniyorlar. 
     Senato’daki değişimin en somut sonucu, komite başkanlıklarının yeniden Cumhuriyetçiler’in eline geçmesi. Örneğin, Dış İlişkiler Komitesi’nde başkanlığı, Senato’nun, Türkiye’ye sıcak bakan ağır toplarından Richard Lugar’ın devralması gündemde. Ankara’nın daha çok desteklenmesinden yana olan John McCain, Ticaret Komitesi’nin, Irak şahinlerinden John Warner da, Silahlı Kuvvetler Komitesi’nin başına geçecek. 
     Bu isimler, nitelikli sanayi bölgesi QIZ projesinden askeri alımlardan kaynaklı FMS borçların silinmesine kadar, Ankara’nın bir dizi beklentisine Kongre onayı verilmesine öncülük edebilecek konumdalar. Bush yönetiminin üzerinde çalıştığı destek paketinin Türkiye’ye sağlanmasında da, yine bu isimlerin anahtar rol oynaması mümkün. 
     Temsilciler Meclisi’nde ise, ilk kez Mart 2001’de kurulan ve 107’inci Kongre’nin son günlerinde üye sayısı 46’yı bulan Türkiye Dostları Grubu Turkey Caucus yeniden oluşturulacak. Bu grubun başını çeken Demokratik Parti’li Florida Temsilcisi Robert Wexler, yeni dönemde, Türk ihracatçılarına, ABD piyasasına daha fazla nüfuz imkanı verecek girişimler üzerinde çalışacaklarını söylüyor. 
     
Irak, Kıbrıs, İsrail...      108’inci Kongre’nin ağırlıklı iki meselesi olacak Irak’la savaş planları ve bozulan Amerikan ekonomisi. 
     Gündem böyle olunca, Irak konusunda iki ülkenin yapacağı işbirliği de, Türkiye için kapsamlı bir mali destek paketinin Kongre’den geçmesinin "olmazsa olmaz şartı" olarak beliriyor. 
     Eğer ABD, Türkiye’den umduğu desteği bulamaz ve Irak’a yönelik askeri planlarında, kuzey cephesini dışta bırakan bir askeri seçeneğe yönelirse, bu, Kongre üyelerinde, Ankara’ya karşı bir soğuma yaratabilir. 
     Başkan Bush’a, Irak’a gerekirse tek başına müdahale yetkisi vermiş olan Kongre’nin çoğunluğu, Bağdat rejiminin ABD eliyle değiştirilmesine sıcak bakıyor. Olası bir savaşta, ABD açısından başarının gecikmesi ya da kayıpların artması halinde, "Bize kim, ne kadar destek oluyor" muhasebesi, Kongre’de öne çıkarabilir. 
     Gerçi, Irak’la savaş sürerken, ABD ile "şu ya da bu ölçüde" işbirliği yapan bir Türkiye’nin Kongre’de incitilmesi beklenemez ama, Wexler’ın deyimiyle, "güvenlik konusunda kalçalarından birbirine yapışık" olan Washington ve Ankara’nın Saddam’a karşı işbirliğinin ölçüsü, Türkiye’nin önümüzdeki dönemde, ABD’den alacağı yardımın miktarını da etkileyecektir, bu kesin. 
     Öte yandan, ABD’li senatör ve temsilcilerin bir gözleri de Kıbrıs’ta olacak. Washington’da görüştüğü tüm Kongre üyelerinin, Erdoğan’a da söyledikleri gibi, "Ankara, Kıbrıs’ta çözüm için çalışırsa, Kongre’nin, Türkiye’ye destek için adım atması çok, ama çok kolaylaşır." 
     Yine birçok Kongre üyesi, AKP hükümetinin İsrail ile ilişkisine de dikkat edecektir. Geçen dönemde, Türkiye Dostları Grubu’nun en çok üstünde çalıştığı bir karar tasarısı da, Türkiye - İsrail işbirliğinin övülmesine ilişkindi. Başbakan Abdullah Gül, Arap başkentlerini turlarken Washington’da sık sorulan sorulardan birinin, "Acaba Gül, İsrail’in davetine icabet edecek mi" olması dikkat çekici değil mi 
     
     







Türkiye’de modern tarihçiler 


Aşk üzerine 


Ankara Şam Tahran üçgeni 


108’inci Kongre siftah yaparken... 


Kıbrıs 2003 Kıbrıs 1964 


Gül’ün Ortadoğu turu 


Biz artık daha çok yokuz 


Borsalardaki düşüşler 2003’te de sürecek mi 


Enflasyon yüzde 29.7 Tüketici fiyat artışı yüzde 45 


</TEXT>
</DOC>
