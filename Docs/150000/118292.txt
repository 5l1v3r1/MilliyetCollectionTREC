<DOC>
<DOCNO> 118292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sonspo20.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe... Abdullah'a af yolu gözüktü... 
</HEADLINE>
<TEXT>

     Fenerbahçe, Samsunspor maçının ardından ara vermeden, 14 Kasım Perşembe günü Panathinaikos ile yapacağı UEFA Kupası 2. tur rövanş maçının hazırlıklarına başladı. 
     Teknik Direktör Werner Lorant yönetiminde, Samandıra Tesisleri'nde gerçekleştirilen yaklaşık bir saatlik antrenmanda, Samsunspor maçında 90 dakika forma giyen futbolcular, antrenör Engin Fırat yönetiminde hafif bir çalışma yaptı. Öteki futbolcular ise yarı sahada çift kale maç oynadı. 
     Samsunspor maçında sakatlanan Hakan ve Washington ile sakatlığı bulunan Revivo, Mirkoviç ve Johnson'ın katılmadığı antrenmanda, sakatlığı süren Mustafa takımdan ayrı koşu, İsmail de masör eşliğinde bugün ilk kez yürüyüş yaptı. Bu arada, tesislerden geç çıkan Steviç, antrenmana yaklaşık 5 dakika gecikmeyle katıldı. 
     
     NEŞELİ ANTRENMAN 
     Ligde son iki maçta 9 gol atarak 6 puan toplayan Fenerbahçe'de, sporcular antrenmanda oldukça neşeliydi. 
     Samsunspor maçında 90 dakika forma giyen futbolcular Engin Fırat yönetiminde çalıştı. Çeşitli hareketler yapan ve oyun oynayan bu grup bir ara tempo tutarken, gruptan ayrı çalışan Fatih Akyel, ''Şampiyon mu oldunuz '' diye takıldı. Engin Fırat yönetimindeki grup, daha sonra bellerine bağladıkları formaları kapma oyunu oynadı. Bu arada, Serhat ve Rapaiç diğer arkadaşlarından ayrı olarak bir süre koştular, ardından tesislere girdiler. 
     Öte yandan Teknik Direktör Lorant, bazı futbolcularla saha içinde görüşmelerde bulundu. Önce, elini omzuna atarak Serhat ile bir süre konuşan Alman çalıştırıcı, ardından Rüştü, Ogün, Mustafa, Stevic ve Yusuf ile ayrı ayrı görüştü. 
     Fenerbahçe, yarın yapacağı antrenmanla Panathinaikos maçının hazırlıklarını sürdürecek. 
     
     LORANT-ABDULLAH GÖRÜŞMESİ 
     Sarı-lacivertlilerde Oktay'la birlikte PAF takımına gönderilen Abdullah, bugün tesislerde Teknik Direktör Werner Lorant'la biraraya geldi. 
     Futbol Takımı Koordinatörü Kemal Dinçer, bu görüşmeyle ilgili yaptığı açıklamada, Teknik Direktör Lorant'ın, konuşmak için Abdullah'ı davet ettiğini belirtti. 
     Görüşmede Alman teknik adamın, Abdullah'a kendisinden neler beklediğini ve beklentilerinin karşılayamadığı yönlerini anlattığını, takıma dahil olması durumunda neler beklediğini ifade ettiğini bildiren Dinçer, ''Lorant yarın yönetimle görüşecek ve raporunu verecek. Yönetim de bu doğrultuda sanıyorum son kararını verecek'' dedi. 
     
     WASHİNGTON VE HAKAN'IN DURUMU ŞÜPHELİ 
     Samsunspor maçında sakatlanan Washington ile Hakan Bayraktar'ın, Panathinaikos maçına yetişebilmelerinin şüpheli olduğu açıklandı. 
     Kulüp doktoru İsmail Başöz, Washington'un sol ayak bileğinde aşil tendonu çevresinde darbeye bağlı bir sakatlığının bulunduğunu, Hakan Bayraktar'ın ise belinin sol tarafından ezilme meydana geldiğini kaydederek, ''Her ikisinin de tedavilerine başlandı. Panathinaikos maçında forma giyip giyemeyeceklerini ancak maç günü görebileceğiz'' diye konuştu. 
     





</TEXT>
</DOC>
