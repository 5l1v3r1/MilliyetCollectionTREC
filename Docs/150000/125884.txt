<DOC>
<DOCNO> 125884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sonspo05.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Kings - Antonio Spurs'a 83-81 yenildi... 
</HEADLINE>
<TEXT>

     ABD Profesyonel Basketbol Ligi'nde NBA 8. hafta mücadelesine, bu sabaha karşı yapılan 2 maçla devam edildi. 
     Hidayet Türkoğlu'nun, kadroda olup oyuna girmediği maçta Pasifik Grubu lideri Sacramento Kings, sahasında Ortabatı Grubu ikincisi San Antonio Spurs'a 83-81 yenilerek, 28. maçında 7. yenilgisini aldı. 
     26. maçında 16. kez galip gelen Spurs'de, ''ikiz kuleler'' olarak adlandırılan oyunculardan Tim Duncan, 23 sayı, 14 ribaunt ve 5 asistlik performansıyla maça damgasını vururken, ''amiral'' lakaplı David Robinson da 8 sayı, 11 ribaunt ve 5 blokla galibiyete katkı yaptı. Konuk ekipte ayrıca Stephen Jackson, 18 sayı ve 8 ribaunt, Steve Smith de 11 sayıyla bu 2 oyuncuya eşlik etti. 
     Evsahibi ekipte ise Chris Webber, 23 sayı, 12 ribaunt, 6 asist ve 4 blokluk başarılı bir performans göstermesine karşın yenilgiyi önleyemezken, Bobby Jackson 21 sayı, Mike Bibby de 17 sayı ve 4 asistle oynadı. 
     Geçen sezon lig finalinde karşı karşıya gelen 2 takım Los Angeles Lakers ile New Jersey Nets'in bu sezonki ilk randevusunda ise gülen taraf, geçen sezon finalde rakibine 4-0'la boyun eğen New Jersey Nets oldu. 
     Rakibinden finalin rövanşını kendi sahasında 98-71'lik farklı skorla alan Nets, 26. maçında 17. galibiyetini alıp Atlantik Grubu'nda liderliğini sürdürürken, Jason Kidd, 27 sayı, 11 ribaunt ve 8 asistle sahanın yıldızı oldu. Nets'de ayrıca Lucious Harris, 19 sayı ve 6 ribaunt, Kenyon Martin, 16 sayı, 9 ribaunt ve 5 asist, Rodney Rogers da 16 sayı ve 4 ribauntla galibiyette büyük pay sahibi oldu. 
     Bu sezon büyük bir düşüş yaşayan son 3 sezonun şampiyonu Los Angeles Lakers ise 27. maçında 17. yenilgisini alarak Pasifik Grubu'nda 6. sıradan kurtulamadı. Maçta son periyotta 30-12 geriye düşen Lakers'da bu maçta ayakta kalan isimler, 21 sayı, 5 ribaunt ve 5 asistle Kobe Bryant ile 19 sayı ve 4 ribauntla da ünlü pivot Shaquille O'Neal oldu. 
     Lige, yarın sabaha karşı yapılacak 12 maçla devam edilecek. 

     
</TEXT>
</DOC>
