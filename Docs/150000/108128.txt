<DOC>
<DOCNO> 108128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sontur04.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'den boksör adaylara çizik... 
</HEADLINE>
<TEXT>

     AKP, Boks Federasyonu eski Başkanı Caner Doğaneli ile eski şampiyonlardan Cemal Kamacı'ya milletvekili aday listelerinde yer vermedi. 
     3 Kasım erken seçimleri kararının alınmasının ardından 
     toplumun tüm kesimlerinden ünlü isimleri çatısı altına toplayarak imaj tazeleyen AKP, YSK'ya sunduğu listede bu isimler yerine "milli görüş" temsilcilerini tercih etti. AKP'ye katıldıklarını açıklamaları büyük yankı uyandıran sosyete kuyumcusu Nil Demirkazık ile manken Sevda Demirel'in listeye alınmamasının ardından benzer bir gelişmenin de boksörler cephesinde yaşandığı ortaya çıktı. 
     
     HEM ÇAĞIRDI HEM DE LİSTEYE ALMADI 
     Eski şampiyon boksörlerden Cemal Kamacı, AKP milletvekilliği aday adaylığı için başvurmasına karşın listeye alınmadı. Kamacı, Sakarya'dan adaylık başvurusunu tamamlamasının ardından yaptığı açıklamada, yıllarca Refah, Fazilet ve Saadet Partilerinde görev yaptığını ve Tayyip Erdoğan'ın çağrısı üzerine AKP'ye geldiğini söylemişti. 
     Kamacı, "Bir boksör olarak Meclis'teki kavgalara nasıl bakıyorsunuz' şeklindeki soruya, "biz insanlara sevgiyle yaklaşıyoruz. Ama gerekirse Türkiye'nin menfaatleri için dayak da atarız" demişti. Kamacı, aday listesine alınmamasının ardından ANKA'ya yaptığı açıklamada, kendisine listede yer verilmemesini hiç beklemediğini belirterek, "Böyle zamanlarda yanlışlıklar olur. Nedenini bilmiyorum ama insan dayak yiyorsa neden dayak yediğini bilmelidir. Sayın Tayyip Erdoğan'ın kendisiyle görüştüm, konuyla ilgili tek kelime söylemedi. Ama ben kadere inanıyorum, sağlık olsun" diye konuştu. 
     AKP'ye adaylık için başvurmasına karşın listeye alınmayan bir diğer isim de Boks Federasyonu eski Başkanı Caner Doğaneli oldu. Aday adaylığı için Boks Federasyonu Başkanlığı görevinden istifa etmesine karşın, Ankara 2. 
     bölgeden yaptığı adaylık başvurusu dikkate alınmayan Caner Doğaneli, partinin YSK'ya sunduğu listede yer bulamadı. 3 dönemdir yürütttüğü Boks Federasyonu Başkanlığı görevinden de istifa eden Caner Doğaneli, halen AKP'nin kurucuları arasında yer alıyor. Öte yandan Kamacı ve Doğaneli'nin kurucusu oldukları partiden aday gösterilmemelerinin nedeninin ise, boksörlerin basına yansıyan demeçlerine ilişkin Tayyip Erdoğan'ın "partinin imajı" konusundaki hassasiyeti olduğu öne sürüldü. 
     





</TEXT>
</DOC>
