<DOC>
<DOCNO> 107772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/sontur16.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "Seçimlerin 3 Kasım'da yapılmasını istiyoruz" 
</HEADLINE>
<TEXT>

     YTP Genel Başkanı İsmail Cem, seçimin 3 Kasım 2002 tarihinde yapılmasını istediklerini belirterek, ''Seçim zamanında yapılsa da, ertelense de kimse bizim hızımızı kesemez'' dedi. 
     Cem, partisinin Gaziosmanpaşa İlçe Başkanlığı'nın açılışında yaptığı konuşmada, Türkiye'de bir karmaşa yaşandığını ve ''her kafadan bir ses çıktığını'' söyledi. 
     ''Bazı partilerin YTP'nin önünü kesmek için yalan haberler ortaya attıklarını'' savunan Cem, seçim yapılmadan kamuoyu yoklamalarıyla bazı partilerin de seçimin galibi ilan edildiğini belirtti. 
     Cem, ''Bunlara inanmayın. Pehlivanlar er meydanına henüz çıkmakta. Bazıları güreşi kimin kazanacağını, kimin galip geldiğini şimdiden ilan etmekte. Buna kanmayın. Kimin kazanacağına siz karar vereceksiniz. Seçime 1.5 ay kala kimse kimseyi galip ilan etmesin'' diye konuştu. 
     Seçimin ertelenmesi konusunda her gün bir haber çıktığını ifade eden Cem, YTP ile ilgili olarak da her gün değişik bir haber yayınlandığını anlattı. 
     Bunların doğru olmadığını belirten Cem, ''YTP, seçimin 3 Kasım'da yapılmasını istiyor. Seçim zamanında yapılsa da, ertelense de kimse bizim hızımızı kesemez. Biz seçime hazırız. Seçim kanunu değişebilir, değişmeyebilir. Ama herkes bilsin ki biz seçime hazırız. Hükümet düşebilir, düşmeyebilir. Ancak biz Türkiye'yi yönetmeye hazırız'' dedi. 
     4 Kasım günü sandıklar açıldığında Türkiye'yi yönetecek başbakanın belli olacağını vurgulayan Cem, ''O sandıktan kimin çıkacağına halk karar verecek. Eğer o sandıktan Yeni Türkiye çıkarsa, başbakan olarak ben çıkarsam, Türkiye'yi çok iyi yöneteceğim'' diye konuştu. 
     İsmail Cem, konuşmasının ardından Gaziosmanpaşa İlçe Başkanlığı'nı açarak, burada bir süre partililerle görüştü. 
     
     SEÇİM VE SİYASİ PARTİLER KANUNLARI... 
     Bu arada YTP Genel Sekreter Yardımcısı Ercan Karakaş, basın mensuplarının ''Seçim Kanunu ile Siyasi Partiler Kanunu'nun değişmesi ve ülke barajının düşürülmesi için YTP'nin bir girişimi var mı '' şeklindeki sorusunu şöyle yanıtladı 
     ''Seçim Kanunu ile Siyasi Partiler Kanunu'nun birçok maddesi antidemokratik. Bunların değiştirilmesi için çok önceleri girişimlerimiz oldu, ancak bir sonuç alınamadı. Bizim şu anda özel bir girişimimiz yok. Ama eğer böyle bir teklif gelirse, Meclis toplanırsa, yasanın hiç değilse birkaç maddesinin demokratikleşmesi teklifi gelirse ona olumlu yaklaşırız. Ama bizim özel bir girişimimiz yok.'' 
     





</TEXT>
</DOC>
