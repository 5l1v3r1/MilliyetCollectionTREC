<DOC>
<DOCNO> 127215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sondun09.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
2002'nin tuhaf olayları... 
</HEADLINE>
<TEXT>

     2002 yılında dünyada meydana gelen, resmi yetkililerin ya da basının yansıttığı tuhaf olayların bazıları şöyle 
     
     FRANSA 

     -Paris'teki Zafer Takı'nın altında bulunan Meçhul Asker anıtının meşalesini işeyerek söndüren adam tutuklandı. Daha sonra asker kökenli olduğu ve bunalım geçirdiği anlaşılan adam, tedavi için hastaneye kaldırıldı. 
     -Çılgın sevgililerin, güneydeki A7 adlı otoyolda açık havada yol kenarında sevişmeleri yolda izdihama yol açtı. 
     Özellikle erkek seyircilerin meraklı ve kıskanç bakışları altında yarım saat gönüllerince sevişen sevgililer, ihbar üzerine jandarma geldiğinde işlerini bitirmiş, dinlenme alanında sohbet ediyorlardı. 
     
     ABD 

     -Amerikalı kadın yolcu, uçak tuvaletinde oturduğu yerden sifonu çekince saatlerce kalkamadı. 
     Atlantik ötesinden gelen Boeing 767'nin kadın yolcusu, sifonu çekince meydana gelen şiddetli vakumla klozete yapıştı. Talihsiz yolcu, tuvaletten kalkabilmek için uçağın New York'a inmesini ve teknisyenlerin gelip kendisine yardım eli uzatmasını beklemek zorunda kaldı. 
     
     RUSYA 

     -St. Petersburg kentinde sırtındaki roketatarla sokakta dolaşan adam tutuklandı. 
     26 yaşındaki adam, İgla tipi çalışır haldeki roketatarı, kent yakınlarındaki atış alanında gezerken bulduğunu, onu göstermek için arkadaşlarına gittiğini söyledi. 
     
     İNGİLTERE 

     -Kuzeydoğudaki Hartpool kentinde mayısta yapılan belediye seçimini, maymun kılığına girerek seçim kampanyası yürüten aday kazandı. 
     Başkan seçilen Stuart Drummond'un kampanya sırasında okul çocuklarına bedava muz dağıtacağını söylemesi zafer kazanmasında etkili oldu. 
     ''Maymun başkan''ın adı, birkaç ay sonra bir seks rezaletine karıştı. 
     
     ALMANYA 

     -Glueckstadt kentinde hız sınırının 30 km olduğu semtte tehlikeli bir ''sürücü'' radara yakalandı. 
     Yolun bir karış kadar üzerinden saatte 39 km'den daha hızlı uçan bir ördek, radara yakalandı. Ancak hayvanın sürati tam olarak belirlenemedi, çünkü hızla çırptığı kanatları, tam hızının belirlenmesini engellemişti. 
     
     UGANDA 

     -Tavşan, 31 mahkumun firar etmesini sağladı. 
     Cezaevi avlusunda mahkumlara nezaret eden beş gardiyan, avluya girmeyi başaran tavşanın peşine düşünce 31 mahkum, gayet başarılı bir şekilde sırra kadem bastılar. 
     Tavşanın kaçmayı başarıp başaramadığı ise bilinmiyor. 
     
     JAPONYA 

     -Japon kadını, dilinin altındaki ''tuhaf'' baklayı çıkardı. 
     Kadın, marketten aldığı dolmayı afiyetle yerken tuhaf bir şey hissetti. Ağzındakileri çıkardığında bir de ne görsün Bir insan parmağı... 
     Firma yetkilileri, hemen durumu araştırdı. Fabrikalardan birinde birkaç gün önce kaza sonucu bir işçinin parmağı kopmuştu. 
     
     İSVEÇ 

     -Türk kökenli milletvekili adayı Teres Kirpikli, seçim kampanyasında ekonomik kalkınmanın hızlandırılması için nüfusun artırılması gerektiğini söyledi ve bunun sağlanabilmesi için de cumartesileri TV'den porno film yayınlanmasını önerdi. Üç çocuk annesi kadın milletvekili adayı, ''Bütün gün televizyondan erotik film yayınlansın, insanlar aşka gelsin, çocuk yapsın...'' dedi. 
     
     TUNUS 

     -Parfümeri fabrikasında çalışan işçi, birkaç şişe parfümü ''kafaya dikince'' ortalığı birbirine kattı. 
     Etrafı talan eden parfüm sarhoşunu polis güçlükle zaptedebildi. Sarhoşun sağlık durumuyla ilgili bilgi edinilemedi. 
     
     İSRAİL 

     -Eylat kentine giden işadamı, felekten bir gece çalmak isterken başına geleceklerden habersizdi. 
     Oteldeki odasına çağırdığı tele-kızı karşısında görünce beyninden vurulmuşa dönen işadamı kalp krizi geçirdi, çünkü tele-kız, kendi kızından başkası değildi. 
     İyileşip evine döndüğünde başına gelenleri karısına anlatan işadamı bir darbe daha yedi Karısı boşanacaktı. 
     





</TEXT>
</DOC>
