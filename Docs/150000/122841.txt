<DOC>
<DOCNO> 122841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sondun09.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder Ankara'yı destekliyor... 
</HEADLINE>
<TEXT>

     Alman gazeteleri, Fransa Cumhurbaşkanı Jacques Chirac ile Almanya Başbakanı Gerhard Schröder arasında dün akşam yapılan görüşmede, Türkiye'ye AB ile tam üyelik müzekereleri için açık sinyal verilmesinin kararlaştırıldığını yazdı. 
     Berliner Morgenpost gazetesi, ''Schröder Ankara'yı destekliyor'' başlığıyla verdiği haberde, Almanya ve Fransa'nın, Türkiye'ye AB ile yakınlaşması için açık bir sinyal vermek istediklerini, böyle bir önerinin ayrıntılarını iki ülkenin dışişleri bakanlarının hazırlayacağını belirtti. 
     Haberde, Almanya'nın Storkow kentinde dün akşam yapılan toplantıda Chirac'ın, Kopenhag zirvesinde Almanya ile tüm konularda ortak tavır sergilemek istediğini, buna Türkiye'nin AB üyeliği sürecinin de dahil olduğunu söylediği kaydedildi. 
     Federal Meclis'te, Birlik partileri CDU CSU tarafından Türkiye'nin AB üyeliğine karşı sunulan önergenin de dün reddedildiği hatırlatılan haberde, Alman halkının yüzde 46'sının Türkiye'nin AB üyeliğine karşı olduğuna, yüzde 42'sinin ise Türkiye'yi desteklediğine işaret edildi. 
     Die Welt gazetesinde de, ''Schröder ve Chirac, Türkiye'ye açık sinyal verilmesinden yana'' başlığıyla verilen haberde, Schröder'in, ''Türkiye'ye Brüksel'de alınan kararlardan öte bir sinyal verileceğini'', ancak bu konuda daha ayrıntılı açıklama yapmadan önce, Chirac ile aldığı kararı diğer AB ülkelerine de bildirmek istediğini söylediği belirtildi. 
     Her iki liderin de, Türkiye konusunda aldıkları kararı açıklamak istemediklerine işaret edilen haberde, görüşmeye katılan iki ülke dışişleri bakanlarının alınan kararın ayrıntılarını hazırlayacakları belirtildi. 
     
</TEXT>
</DOC>
