<DOC>
<DOCNO> 130243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sontur20.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Edirne'yi sel aldı.. 
</HEADLINE>
<TEXT>

     Edirne'de yağmur nedeniyle birçok işyeri ve evin bodrum katını su bastı. Uzunkaldırım, Bostanpazarı, Yeniimaret ve Ayşekadın semtlerinde cadde ve sokaklarda vatandaşlar zor anlar yaşadı. 
     Meteoroloji İl Müdürlüğü'nden alınan bilgiye göre, gece başlayan ve aralıksız devam eden yağış, yarın da karla karışık yağmur şeklinde devam edecek. Meteoroloji yetkilileri, metrekareye 20.6 kilogram yağış düştüğünü belirttiler. 
     Yağışlar nedeniyle, merkezde Uzunkaldırım, Bostanpazarı, Yeniimaret ve Ayşekadın semtlerinde cadde ve sokaklarda su birikintileri oluştu. Kooperatif ve Binevler'de ise 40'ın üzerindeki sitenin alt katlarına su doldu. Vatandaşların kendi imkanlarıyla su tahliyesine çalıştıkları bildirildi. 
     Binevler bölgesindeki bodrum kattaki evini su basan İbrahim Taşdizen, A.A muhabirine, evindeki yağmur sularının 60 santimetreye yükseldiğini söyledi. Komşularının yardımıyla odadan birkaç eşyayı kurtardıklarını bildiren Taşdizen, ''Dinamoyla su tahliye çalışması yapıyoruz. Suyu boşalttıktan sonra evimize girebileceğiz'' dedi. 
     Bu arada, Edirne Belediyesi İtfaiye Müdürlüğü ekipleri ve Şafak Temizlik Şirketi çalışanları, yollardaki su tahliye çalışmalarını sürdürüyor. 
     
     AMBULANSLAR MAHSUR KALDI 
     112 Hızır Acil Servis'e ait 2 ambulans da ihbar üzerine gittikleri Otobüs Terminali girişinde biriken suda mahsur kaldı. Ambulanslar, sürücülerin çabasıyla sudan kurtulurken, ihbar da asılsız çıktı. 
     Bu arada, Edirne'de 2 ayrı futbol sahasında oynanması gereken 3. Amatör Küme'deki 3 maç da sahanın su dolması nedeniyle ertelendi. 
     Yağışın etkili olduğu kesimlerde trafik ekipleri, sürücüleri, olası kazalara karşı dikkatli olmaları yönünde uyarıyor. 
     





</TEXT>
</DOC>
