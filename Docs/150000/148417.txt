<DOC>
<DOCNO> 148417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sonspo33.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cuper'in kaderi Valencia ve Milan'a bağlı 
</HEADLINE>
<TEXT>

     İtalyan basını, FC İnter Teknik Direktörü Hector Cuper'in 4 gün içerisinde yapılacak Valencia ve Milan maçlarını kazanamaması halinde istifa edeceğini ya da görevine son verilebileceğini iddia etti. 
     Ligin 27. haftasında AS Roma ile 3-3 berabere kalarak, şampiyonluk yarışında Juventus'un 5 puan arkasında kalan İnter'de, Emre'yi oyundan çıkardığı için suçlanan Teknik Direktör Cuper'in kaderinin önümüzdeki 4 güne bağlı olduğu öne sürülüyor. Cuper'in İnter'de kalması için ya lig şampiyonluğu ya da Şampiyonlar Ligi'ni kazanması gerektiği savunuluyor. 
     Şampiyonlar Ligi çeyrek finalinde yarın kendi sahasında İspanya'nın Valencia takımıyla karşılaşacak İnter'in galip gelmesi gerektiğini vurgulayan İtalyan basını, lacivert siyahlıların kozlarını Vieri, Recoba ve Emre olarak yazdı. 
     Arjantinli teknik adam, 18 kişilik maç kadrosuna Emre ve Okan'ı da aldı. 
     Bu arada şampiyonluk yarışında büyük yara alan İnter, 12 Nisan Cumartesi günü Milano derbisinde AC Milan ile karşı karşıya gelecek. 
     İtalyan spor medyası, Cuper'in beklenen başarıları elde edememesi halinde gelecek sezon için yerinin şu anda Lazio teknik direktörü olan Roberto Mancini ile doldurulması olasılığını çok yüksek olarak gösteriyor. 
     Mancini dışında ise AS Roma'yı çalıştıran ve henüz geleceği belli olmayan Fabio Capello ile işsiz olan Alberto Zaccheroni aday olarak belirtiliyor. 
     





</TEXT>
</DOC>
