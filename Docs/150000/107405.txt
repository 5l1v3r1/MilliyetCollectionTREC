<DOC>
<DOCNO> 107405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/soneko08.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı "Ankara'da servis ücretlerine zam yapılmayacak" 
</HEADLINE>
<TEXT>

     Ankara Ticaret Odası ATO Başkanı Sinan Aygün, bu yıl Ankara genelinde öğrenci taşıma ücretlerine zam yapılmayacağını bildirdi. 
     Aygün, yaptığı yazılı açıklamada, geçen yıl uygulanan fiyatların bu yıl da geçerli olacağını kaydederken, velilere belirlenen fiyatların üzerinde para ödememelerini istedi. 
     Ankara Valiliği tarafından yayımlanan Ankara İli Okulları Öğrenci Taşımacılığı Yönergesi çerçevesinde, 2002-2003 yılı öğrenci taşımacılığı ihalelerinde uygulanacak muammen bedel konusunda da Aygün, 0-5 kilometre km mesafeler için KDV dahil 36 milyon lira, 5-10 km mesafeler için 44 milyon 400 bin lira, 10-15 km mesafe için 52 milyon 800 bin lira taşıma ücreti alınacağını söyledi. 
     Aygün, 15 km'yi aşan her km için 600 bin lira ek ücret alınacağını belirtirken, ATO olarak oda üyesi taşıma şirketlerini ayrıca denetime tabi tutacaklarını ifade ederek şunları kaydetti 
     ''Öğrenci taşıma işi yapan ve ATO'ya kayıtlı olan taşıma şirketlerinin hizmet kalitesini yükseltmeleri ve öğrencilerimizin güvenli bir biçimde transferlerini sağlamak için, Ankara ili okulları Öğrenci Taşımacılığı Yönergesi'nde belirtilen konularda dikkatli olmaları yönünde üye firmalarımıza yazı gönderdik. 
     Şirketlerimizden, muhtaç öğrencilerin ücretsiz taşınması konusunda esnek davranmaları ve halen araç başına bir kişi olan bu sayının imkanlar ölçüsünde artırılmasını istedik. İlgili meslek komitemiz ile birlikte sektörel iç denetim sistemi kurarak verilen hizmetin kalitesini sorgulayacağız. Aksayan yönleri kendimiz saptayıp, kendimiz çözeceğiz. Velilerimiz bizim üyelerimizle ilgili şikayetlerini odamıza iletirlerse, gereğini yaparız. Bu yıl taşıma ücretlerine zam yapmama kararı, sektörün sorumluluk içinde davrandığının bir kanıtıdır.'' 
     





</TEXT>
</DOC>
