<DOC>
<DOCNO> 116985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sonspo18.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da Göztepe maçının hazırlıklarına başlandı... 
</HEADLINE>
<TEXT>

     Trabzonspor, hafta sonu deplasmanda Göztepe ile yapacağı maçın hazırlıklarına başladı. 
     Ligde son 4 maçtan da galibiyetle ayrılan bordo-mavili takım, teknik direktör Samet Aybaba yönetiminde, Mehmet Ali Yılmaz Tesisleri'nde çalıştı. 
     Antrenmana sakatlığı bulunan Augustine katılmazken, hafif sakatlığı bulunan Güney Koreli oyuncu Lee Eul Yong bir süre doktor kontrolünde koştu. 
     İzinli olan yardımcı antrenörler Ulvi Güveneroğlu ile Bahattin Güneş de çalışmaya katılmadılar. 
     
     PETKOVİÇ'E NAZAR DEĞDİ 
     Trabzonspor'da, gösterdiği performansla büyük beğeni kazanan Petkoviç antrenmanda sakatlık geçirerek, çalışmayı yarıda bıraktı. 
     Kulüp doktoru Mesut Çelebi, Petkoviç'in belinde ağrılarının nüksettiğini ancak bu futbolcunun durumunun ciddi olmadığını belirtti. 
     
     BASINA KISITLAMA 
     Teknik direktör Samet Aybaba, basın mensuplarına da kısıtlama getirdi. Basın mensupları bundan sonra Mehmet Ali Yılmaz Tesisleri'nde, bordo-mavili takımın gerçekleştireceği idmandan bir saat önce ve idmandan bir saat sonra bulunabilecek. Diğer saatlerde ise basın mensupları Mehmet Ali Yılmaz Tesisleri'ne giremeyecek. 
     





</TEXT>
</DOC>
