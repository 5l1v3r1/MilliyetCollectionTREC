<DOC>
<DOCNO> 118932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sontur22.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis, en yaşlı üye Şükrü Elekdağ'ın bu konuşmasıyla açıldı... 
</HEADLINE>
<TEXT>

     TBMM Geçici Başkanı Şükrü Elekdağ, bazı dönemlerde aksayan Türk demokrasisinin bu sefer yaşamsal bir sınav vereceğini bildirerek, ''Türkiye'nin bu sınavda başarılı olması, milletin iradesini temsil eden iki siyasi görüşün laik, demokratik Cumhuriyeti korumak hususunda işbirliği yapmalarına bağlıdır'' dedi. 
     TBMM Genel Kurulu, 22. Yasama Dönemi'nin ilk birleşimi için saat 15.00'de Geçici Başkan Şükrü Elekdağ başkanlığında toplandı. İstiklal Marşı'nın okunmasının ardından Geçici Başkan Elekdağ bir açış konuşması yaptı. 
     Elekdağ, milletvekillerini seçilme başarılarından dolayı kutlayarak başladığı konuşmasında, Mustafa Kemal Atatürk'ün bugün kendisinin oturduğu makamda TBMM Başkanı olarak hem savaşı hem de ülkeyi yönettiğini ifade etti. Bu açıdan milletin iradesini temsil eden Meclis'e ''Geçici başkan'' olarak hitap etmesinin kendisi için şeref, gurur kaynağı ve imtiyaz olduğunu kaydeden Elekdağ, şunları söyledi 
     ''3 Kasım seçiminden sonra dünyanın dikkatleri TBMM üzerine odaklaşmış bulunuyor. Bu yoğun dikkat ve ilginin temel sebebi, Türkiye'de Cumhuriyet'in kurulmasından 79 yıl sonra hala karşıt siyasi felsefeleri benimseyen iki büyük toplumsal cephe arasında barışın sağlanamamış olması sebebiyle bazı dönemlerde aksamış olan Türk demokrasisinin bu sefer yaşamsal bir sınav verecek olmasından kaynaklanıyor. Türkiye'nin bu sınavda başarılı olması, milletimizi temsil eden iki siyasi görüşün birbirlerine siyasi açıdan rakip olmalarına rağmen temelleri Atatürk tarafından atılmış olan laik, demokratik Cumhuriyeti korumak ve yüceltmek hususunda tam bir anlayış içinde olmalarına ve ulusal hedefler doğrultusunda tam bir sorumluluk ve içtenlik zihniyetiyle işbirliği yapmalarına bağlıdır.'' 
     
     ''PARLAK BİR MODEL VE CAZİBE ODAĞI'' 

     Meclis'in bu ortak hedefi benimseyerek, bu sınavda başarılı olması durumunda Türkiye'nin sadece kendisine istikrar ve refah yolunu açmakla kalmayacağını kaydeden Elekdağ, bununla birlikte Türkiye'nin sınırlarını da aşan büyük bir tarihsel misyonu da gerçekleştirmiş olacağını ifade etti. Elekdağ, bu misyonun Türkiye'nin İslamla çağdaş siyasi idealleri bağdaştıran bir devlet sisteminin dünyadaki tek temsilcisi olarak İslam ve Türklük dünyası için parlak bir model ve cazibe odağı haline geleceğini söyledi. 
     Batı ile İslam uygarlıkları arasında ahenk ve barışın sağlanmasına katkıda bulunacağı görüşüyle dünyanın böyle bir modelin varlığına çok büyük ihtiyacı olduğunu bildiren Elekdağ, ''Böyle bir örneği ancak laik, demokratik cumhuriyet modeline sahip bulunan Türkiye'nin oluşturabileceği seçkin devlet adamları ve ünlü siyaset bilimcileri tarafından dile getirilmektedir'' diye konuştu. 
     
     ''TÜRKİYE YILDIZ GİBİ PARLAYACAKTIR'' 

     ABD eski Başkanı Bill Clinton'ın geçen dönem TBMM'ye hitap ederken ''Türkiye, 21. asra şekil verecek'' derken bunu kastettiğini ifade eden Elekdağ, konuşmasını şöyle sürdürdü 
     ''Gerçekten de Türk modelinde İslam ile Batı uygarlıklarının ahenk içinde yaşamasının ve aralarında sağlıklı bir işbirliği tesisinin tohumları ve mayası vardır. Yeni Meclisimiz Türk modeline tartışmasız bir nitelik kazandırmak suretiyle bu tarihsel misyonu gerçekleştirebilirse Türkiye dünya barışına eşsiz bir hizmet verecektir. Böyle bir Türkiye'nin Doğu'da ve Batı'da sesi çok daha gür çıkacaktır ve Türkiyemiz dünyada bir yıldız gibi parlayacaktır.'' Geçici Başkan Elekdağ, konuşmasını 22. Dönem Parlamentosu'nun yapacağı hizmetlerin ulusa refah ve mutluluk getirmesi dileğiyle tamamladı. 
     





</TEXT>
</DOC>
