<DOC>
<DOCNO> 124060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/guncel/gun02.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Adaylığı sallantıda 
</HEADLINE>
<TEXT>

Sermaye Piyasası Kanunu’na muhalefet suçundan 2 yıl hapis cezası aldığı dava Yargıtay’da onanırsa, Akgündüz yeniden aday olamayacak 
     SEMRA PELEK İstanbul 

     Milletvekilliğinin düşmesiyle hakkındaki "nitelikli dolandırıcılık" soruşturması kapsamında tutuklanan Fadıl Akgündüz, Kartal Cezaevi’nde şubat ayında Siirt’te yapılacak milletvekili seçimini bekliyor. Ancak Akgündüz, "Sermaye Piyasası Kanunu’na muhalefet" suçundan iki yıl hapis cezası aldığı davanın Yargıtay’da onanması halinde, yeniden aday olma hakkını kaybedecek. Sermaye Piyasası Kurulu’nun Bakırköy Cumhuriyet Başsavcılığı’na yaptığı suç duyurusu üzerine hakkında dava açılan Akgündüz, Bakırköy 2. Asliye Hukuk Mahkemesi tarafından 28 Mart 2002’de iki yıl hapis cezasına mahk m oldu. Dava dosyası temyiz edilerek Yargıtay’a gönderildi. 
     
     YARGITAY’A BAĞLI 
     Yaklaşık sekiz aydır Yargıtay’da olan dosyadan bugüne kadar bir sonuç çıkmadı. Yargıtay, Akgündüz’ün 3 Kasım’da Siirt’ten bağımsız milletvekili seçilmesi üzerine, dosyayı sonuçlandırmak için, bir fezleke hazırlayarak dokunulmazlığın kaldırılması istemiyle TBMM’ye gönderdi. Siirt’teki seçimlerin iptal edilmesi ise Akgündüz’ün yargılanmasının önündeki engelleri kaldırdı. 
     Önceki gün tutuklanan Akgündüz, Siirt’ten yeniden aday olacağını belirterek, "Ben kendime güveniyorum. Yeniden seçileceğim" diye konuşmuştu. Ancak Akgündüz, Yargıtay’da bekleyen dosyası, Şubat ayına kadar onanırsa, bir yıldan fazla ceza aldığı için, yasa gereği seçimlerde aday olamayacak. 
     Yargıtay bu süre içinde dosya hakkında bir karar vermez ya da mahkemenin hükmünü bozarsa, Akgündüz yeniden seçimlere aday olarak katılabilecek. Seçimi kazanırsa tekrar dokunulmazlık zırhına bürünüp cezaevinden çıkabilecek. 
     



 GÜNCEL 















</TEXT>
</DOC>
