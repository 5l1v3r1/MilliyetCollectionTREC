<DOC>
<DOCNO> 131081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sontur20.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de, Arınç ile çevresindekiler arasında sert tartışmalar... 
</HEADLINE>
<TEXT>

     TBMM Başkanı Bülent Arınç, ''Denktaş, müzakere masasına otururken arkasını boşaltmanın Kıbrıs Türküne ihanetten başka anlamı yoktur'' dedi. 
     Arınç ve beraberindeki Parlamento Heyeti, KKTC'ye yaptığı resmi ziyaretin son gününde Güzelyurt'ta incelemelerde bulundu ve burada halkla biraraya geldi. Burada heyeti ellerinde pankartlarla bekleyenler arasında sert tartışmalar yaşandı. 
     Arınç ve beraberindekiler, Güzelyurt'taki incelemeleri kapsamında bir otelin salonunda gerçekleşen toplantıda, KKTC vatandaşlarının görüşlerini dinledi. Arınç, Güzelyurt Kalkınma Derneği Başkanı Hakan Kuntay'ın söz alma isteğinin salonda bulunanlar tarafından protesto edilmesinin ardından tartışmaya müdahale etti. 
     Arınç,''Biz, sizleri görmek için geldik. Her isteyen konuşacak diye bir şey yok. Kargaşa çıkıyor. Biz, sizleri kucaklamaya geldik'' diyerek, tartışmanın büyümesini önledi. 
     ''Türkiye'de Cumhurbaşkanı, Başbakan ve Parlamento, siz ne düşünüyorsanız onu düşünüyor'' diyen Arınç, TBMM'de temsil edilen CHP ve AK Parti'nin arasında da bu konuda ''virgül kadar fark olmadığını'' söyledi. KKTC'deki son gelişmeler sonrasında herkesin konuya farklı düşüncelerle yaklaşabileceğini ama bunun yıllardır birarada yaşayan insanlara, birbirine kem güzle bakma hakkı vermediğini söyleyen Arınç, şöyle devam etti 
     ''Bu memleketi satmaya kalkan, düşmanlık yapmaya kalkan bir kişi olduğuna inanmıyorum. Aldatılmış, süslü senaryolar yazılmış olabilir. Ancak Rauf Denktaş müzakere masasına otururken arkasını boşaltmanın Kıbrıs Türküne ihanetten başka anlamı yoktur. Denktaş'ın arkasında kale gibi durmak en doğru harekettir.'' Arınç, KKTC'deki gelişmeleri çok yakından takip ettiklerini, kimin neyi amaçladığını, kimin gizli veya açık ilişkilerle konuyu nereye vardırmak istediklerini çok iyi bildiklerini kaydetti. 
     
     PLANI SAVUNANLAR İLE KARŞI ÇIKANLARIN TARTIŞMASI 

     Otelde toplantı sürerken, dışarıda TBMM Başkanı Arınç'ı bekleyen ''Annan Planı'nı destekleyen'' ve ''Annan Planı'nı kabul edilemez'' bulan KKTC vatandaşları arasında sert tartışmalar yaşandı. Heyetteki bazı milletvekilleri tartışmaya tanık oldu. 
     Annan Planı'nı savunan grup, AK Parti Genel Başkanı Recep Tayyip Erdoğan'ın Kıbrıs sorununa yaklaşımına ilişkin olumlu şeyler söylediğini belirtirken, plana karşı çıkan KKTC'liler ise ''Bu milletin davasıdır, Tayyip'in davası değildir'' diyerek tepkilerini dile getirdiler. 
     Plana karşı çıkanların, ''Sizin yaptığınız solculuk değil, gidin de Deniz Baykal'ın elini öpün. Bakın bir zamanlar Karaoğlan diye dağlara yazdığınız Ecevit'e saygınız kalmadı'' sözlerine karşılık da Annan Planı'nı savunanlar, ''Artık ne saygısı kalsın. O, Türkiye'de bile yüzde 1 oy aldı'' diyerek tepkilerini gösterdiler. 
     Plana karşı olanların, destekçi grubu yapılan mitingleri ve ortaya konan tepkileri bilinçaltı olarak ''Türkiye'ye karşı isyan'' şeklinde değerlendirmesine ise karşı grup, ''Bunları söylemek vatan hainliğiyse, isyansa, kabul ediyoruz. Ama biz vatan haini değiliz. Türkiye'ye de isyan etmiyoruz. Varolan sıkıntılara ve yoksulluğa isyan ediyoruz'' diye konuştular. 
     
     ''BİZİ, RUMLARA TESLİM ETMEYİN..'' 

     TBMM Başkanı Arınç, otelden ayrılması sırasında Feriha Bilgekul adlı yaşlı kadını görünce, ''Nasılsın anacağım'' diyerek elini öptü. Kadının kendisini tanımaması üzerine ''Ben, TBMM Başkanı'yım'' diyen Arınç'a, Bilgekul, ''Aman yavrum bizi, Rumlara teslim etmeyin'' diyerek sarıldı. TBMM Başkanı Arınç da böyle bir şeyin sözkonusu olmayacağını belirterek, Güzelyurt'tan ayrıldı. 
     TBMM Başkanı Arınç ve beraberindeki parlamento heyeti, Güzelyurt'tan önce ODTÜ Misafirhanesi meyve suyu tesisinde incelemelerde bulundu. Arınç ile beraberindekiler yasak bölgeyi gezdikten sonra Gazimagosa Orduevi'nde öğle yemeği yedi. 
     
</TEXT>
</DOC>
