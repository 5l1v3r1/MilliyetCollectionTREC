<DOC>
<DOCNO> 141871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sontur16.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Chhibber Bütçeye bu haliyle destek vermeyiz 
</HEADLINE>
<TEXT>

     Dünya Bankası Türkiye Temsilcisi Ajay Chhibber, Meclis'te görüşülmekte olan 2003 yılı bütçe tasarısını, çiftcilerle orta sınıfa zarar vereceği ve büyümeyi olumsuz etkileyeceği gerekçesiyle bu haliyle desteklemeyeceklerini söyledi. 
     Chhibber, hükümetle birçok konuda anlaşmaya vardıklarını ancak bütçede sorun gördüklerinin altını çizerek şunları kaydetti 
     "Bu bütçenin gerçekten oldukça yoksul karşıtı olduğunu düşünüyoruz. Çiftçilere zarar veriyor, doğrudan gelir desteği için para ayırmıyor. Hükümet bunu bütçeden çıkardı. Bu bütçe büyümeye de zarar verecek nitelikte. Türkiye'nin orta sınıfına zarar veriyor, her zaman orta sınıf eziliyor. Bu, vergi ödemeyenleri destekleyen bir bütçe çünkü onlara vergi affı getiriyor ve vergisini ödeyen orta sınıf azlığı da tekrar tekrar vergilendiriyor. Bu destekleyebileceğimiz bir bütçe değil. Şaşırtıcı olan, sosyal adalet programı olan AKP'nin böyle bir bütçe ile gelmesi. Bu bütçenin düzeltilmesi gerektiği görüşlerimizi hükümete açıkça ifade ettik düzeltilene kadar Dünya Bankası'nın kredi desteği sağlaması zor olur." Chhibber, özellikle IMF destekli ekonomik programın önemli yapısallarından olan tarımda yeniden yapılandırma kapsamında belli bir aşamaya gelen doğrudan gelir desteği ödemeleri için bütçeye ödenek konulmamasını eleştirerek, şunları söyledi 
     "Doğrudan gelir desteği kalıcı bir program... Bütçeden çıkarılmasının yapısal reformlar açısından önemli bir geri dönüş olabileceği endişesindeyiz, bundan memnun değiliz. 31 Mart'a kadar anlaşmaya varamazsak Dünya Bankası'nın kalan 1 milyar 375 milyon dolarlık kredileri tehlikeye girer." Chhibber büyüme konusunda, Irak krizi olmasaydı 2003 programında hedeflenen yüzde 5'lik yıl sonu büyüme hızına erişilebileceğini, çünkü ihracatın iyi gittiğini ve tüketici talebinde artış olduğunu belirtti. Bazı firmaların banka borçlarının yeniden yapılandırılarak ekonomiye kazandırılmalarını içeren İstanbul Yaklaşımı'nın oldukça başarılı gittiğini ifade eden Chhibber, "Bu aşamada da Dünya Bankası finansmanına ihtiyaç olmayabilir. Çünkü zaten birçok yeniden yapılandırma hızla gerçekleştirilmiş durumda. İstanbul Yaklaşımı finansmanı yerine CAS kapsamında 300 milyon dolar ihracata, 150 milyon dolar da KOBİ'lere finansman sağlanabilir. Ancak bütçe konusunu çözümlememiz lazım" diye konuştu. 
     
     ŞENER NE DEDİ 

     Başbakan Yardımcısı Abdüllatif Şener, Dünya Bankası'ndan gelen açıklamayı şöyle değerlendirdi 
     Hükümetin icraatlarını farklı bakış noktalarına göre farklı değerlendirenler bulunabilir. Gerçekten ekonomik koşulların ağır olduğu bir dönemde 58. hükümet başarılı bir çizgi izlemiştir. Ayrıntılı değerlendirmeler başbakanın basın toplantısında açıklanacak. 
     





</TEXT>
</DOC>
