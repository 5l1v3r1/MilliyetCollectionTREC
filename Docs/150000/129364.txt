<DOC>
<DOCNO> 129364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sontur33.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İkizinin gözü önünde merdivenden düşüp öldü... 
</HEADLINE>
<TEXT>

     Bursa'nın merkez Nilüfer İlçesi'nde, bir ilköğretim okulu öğrencisi, ikiz kardeşinin gözü önünde geçirdiği rahatsızlık sonucu okulun merdivenlerinden düşerek öldü. 
     Beşevler Mahallesi'ndeki Zekai Gümüşdiş İlköğretim Okulu 8. sınıf öğrencisi Sezgi Soysal 14 , ikizi Ezgi Soysal ile beden eğitimi öğretmenleriyle görüşmek üzere okulun bahçesine çıkmak istedi. 
     Sezgi, okulun ikinci katındaki merdivenlerden indiği sırada bir anda fenalaşarak yuvarlandı. İkiz kardeşi Ezgi'nin bağırışlarıyla koridora çıkan öğretmenler, merdivenlerde Sezgi'nin cesediyle karşılaştı. 
     Kalp rahatsızlığı olduğu bildirilen Sezgi Soysal'ın cesedi, otopsi yapılmak üzere Bursa Devlet Hastanesi'ne kaldırıldı. 
     Bu arada, ölüm olayının ardından okula gelen Bursa Milli Eğitim Müdürü Engin Özbek, okul müdürü Mehmet Aktay'dan bilgi aldı. 
     Özbek, yaptığı açıklamada, okulun başarılı öğrencilerinden biri olan Sezgi'nin küçüklüğünden beri kalp rahatsızlığı tedavisi gördüğünü öğrendiğini belirterek, ''Sezgi, rahatsızlığı nedeniyle bir haftadır okula gelemiyormuş. Ancak, kesin ölüm nedeni yapılacak otopsinin ardından belli olacak'' dedi. 
     Sezgi Soysal'ın sınıf arkadaşları da olayın şokunu üzerlerinden atlatamazken, arkadaşlarını kaybetmenin üzüntüsünü yaşadılar. 
     





</TEXT>
</DOC>
