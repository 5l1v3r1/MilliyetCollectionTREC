<DOC>
<DOCNO> 146149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sondun03.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da olağanüstü hal ilan edildi... 
</HEADLINE>
<TEXT>

     İtalya'da Sivil Savunma Kurumu'nun Bakanlar Kurulu'na sunduğu ''olası bir dış saldırıda İtalyan halkını savunmak için olağanüstü hal ilan edilmesi'' kararının Başbakan Silvio Berlusconi tarafından imzalandığı açıklandı. 
     Sivil Savunma Kurumu'ndan yapılan açıklamada, söz konusu kararının bugün yapılan Bakanlar Kurulu'nda kabul edildiği bildirildi. 
     Olağanüstü hal durumunun, Irak savaşıyla gelişen uluslararası görünümün hassasiyetinden dolayı uygun görüldüğü kaydedildi. Verilen bilgide, olağanüstü hal kapsamında ''İtalyan kamuoyunun bütününün olası bir dış saldırıda hiçbir zarara uğramaması için inisiyatifler yaratılacağı ve geliştirileceği'' açıklandı. 
     Sivil Yardım Kurumu'ndan bir yetkili konuyla ilgili açıklamasında, ''Bu zamana kadar İtalya'ya yönelik hiçbir saldırı işareti gelmese de her türlü ihtimalde kitle imha silahı kullanımı veya kimyasal ve biyolojik saldırılar karşısında koordine olmak ve halkı savunma tedbirleri almak gerekmektedir'' dedi. 
     Öte yandan, olağanüstü hal kararının abartılmaması için Başbakanlık'tan verilen bilgide, İtalya'da bu tip olağanüstü hal kararlarının, çok fazla sayıda kaçak göçmen geldiğinde, doğal afetlerde veya bölgesel felaketlerde de Bakanlar Kurulu'nda imzalandığı ifade edildi. 
     İtalyan hükümeti bu zamana kadar yaptığı her açıklamada, ''İtalya'nın savaş halinde olmadığını'' vurguladı. 
     




</TEXT>
</DOC>
