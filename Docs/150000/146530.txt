<DOC>
<DOCNO> 146530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sondun27.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD basını Irak savaşını sorgulamaya devam ediyor... 
</HEADLINE>
<TEXT>

     Amerikan basını, Irak'ta izlenen askeri stratejiyi ve sivillerin ölmesini sorgulamaya devam ediyor. 
     New York Times gazetesi, Bağdat'ta son olarak bir pazaryerinin bombalanmasına değinerek, ordunun kullandığı yüksek isabet oranına sahip bombaların gerçekten işe yarayıp yaramadığını sordu. 
     Wall Street Journal da Beyaz Saray'ın bazı Saddam karşıtlarını dışlamasını eleştirdi. 
     New York Times gazetesi, bugünkü yorumunda, ''Müttefiklerin, savaş tarihinde şimdiye dek görülmemiş şekilde hedefleri vurabildiğini kabul etmek gerekse de bununla sürekli övünmek sakıncalı oluyor. Herkes her bombanın tam hedefe isat etmesini bekliyor. Böyle olmayınca da bütün dünya tepki gösteriyor'' ifadesini kullandı. 
     Wall Street Journal da Bush yönetiminin, başta Ulusal Irak Kongresi UIK olmak üzere Saddam karşıtlarını desteklemekte isteksiz davranmasını ve araya mesafe koymasını eleştirdi. 
     Gazetenin yorumunda, ''ABD, bizim amaçlarımızı paylaşan bu Iraklılarla erkenden işbirliği yapsaydı Iraklılar askerlerimizi coşkuyla karşılamaz, kentler kolayca kurtarılamaz mıydı diye sormamak elde değil. Anlamakta güçlük çektiğimiz nedenlerle Saddam'a muhalif olanlar, ittifaktan uzak tutuldu'' şeklinde görüş belirtildi. 
     





</TEXT>
</DOC>
