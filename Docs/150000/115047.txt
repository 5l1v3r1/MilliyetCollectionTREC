<DOC>
<DOCNO> 115047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sondun23.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Casusluk iddiaları doğru değil 
</HEADLINE>
<TEXT>

     Almanya Dışişleri Bakanlığı Sözcüsü Antje Leendertse, Türkiye'deki Alman vakıf temsilcilerinin casusluk yaptığı iddialarının doğru olmadığını söyledi. 
     Leendertse, Türkiye'de yapılan araştırmalar sonucunda suçlanan temsilcilerin masumiyetinin ortaya çıkacağını belirtti. 
     Frankfurter Rundschau gazetesi de, Türkiye'deki Alman vakıf temsilcilerinin "suç örgütü oluşturmakla", ayrıca Kürt ya da radikal dinci örgütler ile yakın ilişkide olmakla suçlandıklarını yazdı. 
     "Türkiye'deki Alman vakıflar casuslukla suçlanıyor" başlığıyla verilen haberde, vakıf temsilcilerinin ''devletin güvenliğini tehlikeye sokmak suçundan'' 15 yıla kadar hapis cezasına çarptırılabilecekleri belirtildi. 
     Ankara'da savcılığın, Alman Hıristiyan Demokrat Birlik Partisi'ne CDU yakınlığıyla bilinen Konrad Adenauer Vakfı Türkiye Temsilcisi Wulf Schönbohm ile diğer bazı vakıfların 14 temsilcisi hakkında soruşturma yürüttüğü hatırlatılan haberde, Ankara ile Berlin arasında yaşanan bu krizin, Türkiye'deki seçimler öncesinde gündeme gelmesinin "dinci güçleri" cesaretlendirebileceği görüşüne yer verildi. 
     Schönbohm'un, suçlamaları "saçma ve gülünç" bulduğu ifade edilen haberde, kendisine yönelik suçlamaların ardında Türkiye'nin AB ile yakınlaşmasına karşı çıkan güçlerin bulunduğunu ileri sürdüğü kaydedildi. 
     





</TEXT>
</DOC>
