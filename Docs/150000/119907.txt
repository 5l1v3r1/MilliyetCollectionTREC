<DOC>
<DOCNO> 119907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/yasam/yas02.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Savul hamburger Mcsimit geliyor 
</HEADLINE>
<TEXT>

İlki iki ay önce açıldı ama çay, simit ve peynirden oluşan mönünün 850 bin liraya satıldığı simit salonları, yeni trend’ olma yolunda... 
     SERHAT OĞUZ İstanbul 

     Hızla yayılan fast food salonlarına, hem geleneksel, hem ekonomik bir rakip geldi simit salonları. Sayıları her geçen gün artan simit salonları, 4-5 milyon liralık hamburger mönülerine karşı, 850 bin liradan başlayan simit, peynir, çaydan oluşan mönüsüyle rekabet ediyor. 
     İlk simit salonu Boğaziçi Üniversitesi’nin karşısında iki ay önce açıldı. "Geleneksel fast food Çıtır Simit" adıyla açılan simit salonu, kısa sürede öğrencilerin, öğretim üyelerinin ve çevre sakinlerinin gözde mek nı oldu. 
     
     Hem çok taze, hem ucuz 
     Nevzat Yıldırım ve Mehmet Tarakçı’nın işlettiği Çıtır Simit’te fiyatlar, diğer fast food salonlarıyla kıyaslandığında ucuzdan da öte... Simit 300 bin, çay 300 bin, peynir 250 bin. Yıldırım, "Öğrenciler ve hocalar, 850 bin liraya doyuyor. Hem fırından simidin sıcak sıcak çıkışını görüyorlar, temiz olduğundan eminler, hem de çok ucuz. Ramazan nedeniyle sahur saatine kadar açığız. Birçok insan burada iftarı tercih ediyor" dedi. 
     Çıtır Simit’te hizmet self servis. Tepsilerle alınan simit mönüleri, yine geleneksel atmosfere uygun ahşap masalarda afiyetle yeniliyor. Bu başarı üzerine, Mecidiyeköy’de 2 katlı, çok daha farklı ürünlerinde yer alacağı daha iddialı ikinci Çıtır Simit’ de açılmak üzere. 
     
     Simit Dünyası 
     Taksim İstiklal Caddesi’nde açılan Simit Dünyası’ ise, kısa sürede caddenin en popüler mekanlarından biri haline geldi. Dört katlı mekanın şu andaki mönüsünde, kaşarlı, tereyağlı simit ve Ankara simidi bulunuyor. Kaşarlı ve tereyağlı simit 500 bin, sade Ankara simidi 300 bin, çay ise 500 bin lira. Salonun girişinde yer alan fırında her gün 3 - 4 bin simit pişiyor. Simit Dünyası’nın ahşap koltuklarına oturarak, garsona vereceğiniz siparişle, Taksim keyfine başlayabilirsiniz. 
     



 YAŞAM 




















</TEXT>
</DOC>
