<DOC>
<DOCNO> 101037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sontur13.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat ÖSS için son gün... 
</HEADLINE>
<TEXT>

     Öğrenci Seçme Sınavı ÖSS tercih formlarını teslim süresi, bugün mesai saati bitiminde sona eriyor. 
     Tercih formunu, 2002-ÖSS'ye girip 105 veya daha fazla puan alanlardan sınavsız geçiş hakkı bulunmayanlar, 2002-ÖSS'ye giren ve aynı zamanda sınavsız geçiş hakkına sahip olanlar ve sadece 2002-meslek yüksekokullarına sınavsız geçiş için başvuranlar doldurabilecek. 
     Adaylar, bu formu 2002-Yükseköğretim Programları ve Kontenjanları Kılavuzu'ndaki açıklamalara göre dolduracaklar. 
     Adaylar, yükseköğretim programları arasından 24 tercih yapabilecekler. 
     Yükseköğretim programları tercihini tamamlayan adaylar, yurtta barınmak veya kredi almak istiyorlarsa formun arka yüzündeki başvuru formunu da doldurabilecekler. Adayların, bu formu doldururken, kılavuzdaki açıklamaları dikkatli okumaları gerekiyor. 
     
     TOPLAM 10 MİLYON LİRA ÖDENECEK 
     Adaylar, tercih formu ve yerleştirme ücreti olarak Vakıflar Bankası, İş Bankası, Akbank, Yapı ve Kredi Bankası şubelerinden birine 9 milyon lira yatıracaklar. Adaylar, bankadan alacakları dekontun bir nüshasını ve tercih formunu, lise ve dengi okul müdürlüklerine veya ÖSYM sınav merkezi yöneticiliklerine teslim edecekler. Adaylar, teslim sırasında da 1 milyon lira ücret verecekler ve karşılığında makbuz alacaklar. Adayların, bu makbuzu saklamaları gerekiyor. ÖSS tercih formlarını teslim süresi yarın mesai saati bitiminde sona erecek. 
     
     TERCİH FORMU, POSTAYLA GÖNDERİLMEYECEK 
     Adaylar, tercih formunu mutlaka süresi içinde teslim edecekler. Belirlenen tarihten sonra teslim eden, yurtiçinden postayla gönderen veya birden fazla tercih formu teslim eden adayların tercih formları işleme konulmayacak. 
     Adaylar, tercih formlarının ÖSYM'ye ulaşıp ulaşmadığını, teslim ettikleri yerlerde 2002 Ağustos ayının ikinci haftası içinde asılacak olan listelerden kontrol edebilecekler. 
     Adaylar tercih formlarını internet yoluyla da gönderebilecekler. Bu işlem için ÖSYM'nin ''osym.gov.tr'' internet adresi kullanılacak. 
     ÖSYM, tercih formlarını değerlendirdikten sonra adayların yerleştirme puanlarını Y-ÖSS hesaplayacak. Üniversitelere yerleştirme sonuçları bu ay sonuna doğru açıklanacak. 
     
     177 BİN KİŞİ YERLEŞECEK 
     2002-ÖSS'den 120 ve üzerinde puan alan 613 bin 915 adaydan yalnızca 177 bin 26'sı devlet ve vakıf üniversiteleri ile KKTC'deki üniversitelerin lisans programlarına yerleşmeye hak kazanacak. 2002-ÖSS'den 120 ve üzerinde puan alarak lisans programı tercihi yapmaya hak kazanan 436 bin 889 aday ise elenecek. 
     2002-2003 eğitim-öğretim yılı için, Türkiye'deki devlet üniversitesinin lisans programlarında toplam 149 bin 549, vakıf üniversitelerinin lisans programlarında 17 bin 717, KKTC'deki üniversitelerin lisans programlarında da 9 bin 760 kişilik kontenjan ayrıldı. 
     Üniversitelerin özel yetenek sınavıyla öğrenci alan bölümlerine de toplam 12 bin 74 öğrenci yerleştirilecek. 
     Üniversiteye yerleşmeye hak kazanan adaylar, 12-18 Eylül 2002 tarihleri arasında üniversitelere kayıtlarını yaptıracaklar. 
     





</TEXT>
</DOC>
