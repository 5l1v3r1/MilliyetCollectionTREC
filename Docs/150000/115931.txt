<DOC>
<DOCNO> 115931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sondun08.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de "deli dana" tedavisinde skandal 
</HEADLINE>
<TEXT>

     İngiltere'nin Middlesbrough kentindeki General Hastanesi'nde, hayvanlardaki deli dana BSE hastalığının insanlarda görülen şekli olan Creutzfeld-Jacob hastalığını taşıyan bir kişinin beyin ameliyatında kullanılan aletlerle 29 hastanın daha ameliyat edildiği ortaya çıktı. 
     19 Temmuz'da beyin ameliyatı geçiren hastanın Creutzfeld-Jacob hastası olduğunun 8 Ağustos'ta tespit edildiği kaydedildi. 
     Yetkililer, ancak bu süre içinde 29 hastanın daha aynı aletlerle ameliyat edildiğini ve bu kişilere hastalığın bulaşmış olma ihtimalinin bulunduğunu bildirdiler. 
     Uzmanlar, Creutzfeld-Jacob hastasında kullanılan aletlerin normalde tamamen kullanımdan kaldırıldığını ifade ettiler. 
     Sağlık Bakanlığı da, hastanenin ihmalinin bulunduğunu belirterek olayı "vahim bir hata" olarak değerlendirdi. 
     29 hasta ile tek tek temasa geçildiği ve hastaların Creutzfeld-Jacob riski konusunda bilgilendirildiği belirtiliyor. 
     General Hastanesi ise beyin ameliyatlarına devam edildiğini, ameliyat aletlerinin tümüyle yenilendiğini duyurdu. 
     İngiltere'de 1996 yılından bu yana yaklaşık 100 kişi Creutzfeld-Jacob hastalığından öldü. Kuluçka dönemi onlarca yıla kadar uzayabilen hastalıkla ilgili Sağlık Bakanlığı geçen yıllarda bazı önlemler almış, örneğin bademcik ameliyatlarında tek kullanımlık aletleri hizmete sokmuştu. Bakanlığın daha sonra bu uygulamayı kaldırdığını hatırlatan tıp çevreleri, böylece riskin yeniden arttığını savunuyor. 
     





</TEXT>
</DOC>
