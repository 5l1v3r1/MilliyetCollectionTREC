<DOC>
<DOCNO> 128027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/spor/spo15.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   İşte adalet    CİM - BOM'UN Club Brugge ile oynadığı maçta olay çıkaran holiganların mahkemesi sonuçlandı. Biri üç yıl hapis cezasına çarptırılırken, 9 holigan ise şartlı salıverildi. Ayrıca holiganlar, saldırıya uğrayan Türkler'e tazminat ödeyecek. 
   
   Oumar, Konya'da    KONYA, Trabzon'dan ayrılan Oumar ile 1.5 yıllık sözleşme imzaladı. Senegalli futbolcu, birçok teklif aldığını ancak tercihini Ziya Doğan'dan yana kullandığını belirtti. 
   
   Madalya yağmuru    TÜRKİYE, 2003 yılı içinde uluslararası şampiyonalarda 498 altın, 479 gümüş ve 568 bronz madalya olmak üzere toplam 1545 madalya kazandı. Bunlardan 55 altın, 75 gümüş ve 93 bronz ise Dünya Şampiyonaları'nda elde edildi. 
   
   2012 için ufuk turu    2012 Olimpiyat Oyunları'na hazırlanan Olimpiyat Oyunları Hazırlık ve Düzenleme Kurulu, İstanbul'un nasıl hazırlanması gerektiği konusunda "ufuk turu" toplantıları düzenlemeye başladı. Ataköy Olimpiyat Evi'ndeki toplantıya basın, iletişim, tanıtım ve turizm şirketleri ile sivil toplum kuruluşlarının temsilcileri katıldı. 
   
   TMOK'a destek    TÜRKİYE Milli Olimpiyat Komitesi Başkanı Togay Bayatlı ve üyeleri, Başbakan Recep Tayyip Erdoğan'ı ziyaret etti, 2012 adaylığı için destek talebinde bulundu. Bayatlı, Erdoğan'ın olimpiyatların Türkiye'de yapılması konusunda her türlü yardımı yapacağını söylediğini vurguladı. 
   
   Antep'e takviye    GAZİANTEPSPOR iki yabancı ile kadrosunu güçlendiriyor. Levski Sofya'dan Nikolov ve Brezilya'nın Cruzeiro takımından Santos ile ilgilendiklerini belirten Başkan Celal Doğan, bu transferler aşama kaydedildiğini ifade etti. Doğan, Hakan Bayraktar'da da son noktayı koymaya hazırlandıklarını vurguladı. 
   
   
</TEXT>
</DOC>
