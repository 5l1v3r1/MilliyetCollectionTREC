<DOC>
<DOCNO> 138907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sondun14.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post ''Kürtler Türk müdahalesinden korkuyor'' 
</HEADLINE>
<TEXT>

     Kuzey Iraklı Kürtlerin Türk kuvvetlerinin bölgeye girme planlarına karşı gösterdiği büyük tepki ve bunun olası sonuçları, Batı basında artan biçimde yankı buluyor. 
     Washington Post gazetesi, ABD'nin olası bir Irak savaşında iki önemli müttefikinin birbirine düşman olduğunu belirterek "NATO tarafından silahlandırılan Türkler ile Kürt milisleri arasındaki bir çatışma ABD'nin Irak harekatını kargaşaya dönüştürebilir" yorumunu yaptı. 
     Washington Post, Türkiye ile ABD arasında imzalanması beklenen anlaşma kapsamında onbinlerce Türk askerinin son 10 yıldır Kürtlerin kendi kendini yönettiği bölgelere gireceğini belirtti. Kürtler açısından Türk askerlerinin gelişinin fiili bağımsızlıklarını zedeleyeceğini kaydeden gazete, "Türk askerlerinin girdikten sonra hiç bir zaman gitmemesinden, diğer iki komşuları İran ve Suriye'nin kendi Kürt bölgelerini korumak için bölgeyi işgal etmelerinden korkuyorlar" diye yazdı. 
     KDP Dış İlişkiler Sorumulu Hoşyar Zebari'nin Türkler ile Kürtler arasında çatışma çıkacağı iddiasına da yer veren gazete, Türkler ile Kürtler arasındaki nefretin eski olduğunu kaydetti. ABD'nin iki önemli müttefikin yeminli düşman olduğunu ifade eden gazete, "NATO tarafından silahlanan Türkler ile Kürt milisleri arasında bir çatışma, ABD'nin Irak'a girişini karmaşık bir hale getirebilir" yorumunu yaptı. 
     Türk yetkililerinin ABD tarafından Kürtlere dağıtılacak silahların harekatın ardından toplatılmasını istediklerine dikkat çeken gazete, son altı yıdır az sayıda Türk askerinin Barmani'deki küçük havaalanını işgal etmesinin bölge halkı arasında tepki yarattığını öne sürdü. 
     Washington Post'a konuşan Kuzey Dohuk bölgesi valisi Neçirvan Ahmed, Türkiye'nin Kuzey Irak'a binlerce asker gönderme planını eleştirirken, "Birleşik bir Irak'ı istediklerini söylüyorlar ancak karışma haklarının olduğunda ısrarlılar" dedi. 
     
</TEXT>
</DOC>
