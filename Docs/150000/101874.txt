<DOC>
<DOCNO> 101874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sonspo11.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Amaral göz doldurdu... 
</HEADLINE>
<TEXT>

     Beşiktaş'ta, Kocaelispor maçı öncesi sakat futbolcuların tam olarak düzelmemesi ve bunlara yenilerin eklenmesi teknik heyeti sıkıntıya soktu. 
     Geçirdiği artroskopi sonrası sağ dizindeki ağrıları bir türlü geçmeyen İlhan Mansız'ın bugün MR'ı çekildi. 
     BJK Nevzat Demir Tesisleri'nde yapılan idmana çıkan milli futbolcu, koşu yaptıktan sonra çalışmayı bıraktı. Daha sonra golcü futbolcu, İstanbul Memorial Hastanesi'ne giderek, MR çektirdi. 
     Kulüp doktoru Yalçın Yavuzer, İlhan'ın çok önemli bir sakatlığının bulunduğunu tahmin etmediklerini, önlem amacıyla MR çekimini yaptıklarını söyledi. 
     
     SERGEN, YASİN VE PANCU'NUN DURUMU 
     Sağ ayak arka adalesinde sertleşme olan Sergen Yalçın ise takımdan ayrı, diğer sahada koşu yaptı. 
     Sergen'in sakatlığının ciddi olmadığı, önlem amacıyla takımdan ayrı çalıştığı belirtildi. 
     Ayrıca, dünkü idmanda sağ dizine darbe alan Yasin Sülün de koşunun ardından çalışmayı bırakırken, Bursaspor maçında sakatlanan Pancu, kondisyon merkezinde çalıştı. Rumen futbolcu, idman bittikten sonra sahaya çıkarak, tek başına şut çalışması yaptı. 
     Kulüp Doktoru Ayhan Optur, bu oyuncuların sakatlıklarının önemli olmadığını, yine de Kocaelispor maçında forma giyip giyemeyeceklerine cuma gününe kadar karar vereceklerini söyledi. 
     
     KOCAELİSPOR MAÇI HAZIRLIKLARI 
     Siyah-beyazlılar, BJK Nevzat Demir Tesisleri'nde, teknik direktör Mircea Lucescu yönetiminde gerçekleştirilen ve 2 saat süren idmanda kondisyon ve pas çalışmasının ardından, yarı sahada çift kale maç oynadı. 
     Futbolcuların son derece hırslı ve istekli görüldükleri idmanda en çok göze batan isim yeni transfer Amaral oldu. Amaral, özellikle her alanda yaptığı pres ve kondisyonuyla göz doldurdu. 
     
     NOUMA'YA ÖZEL İLGİ 
     Forvetteki oyuncuların sakatlığı nedeniyle teknik direktör Lucescu, antrenmanda, kondisyon eksikliği bulunan Nouma ile özel ilgilendi. 
     Rumen çalıştırıcı, idmanın ilk 45 dakikasını basın mensuplarına açarken, antrenmanın daha sonraki bölümü, taktik çalışması yapılacağı gerekçesiyle medya mensuplarına kapatıldı. 
     Bu arada, Beşiktaş'ın bu akşam yapacağı günün ikinci çalışmasının, Rumen teknik adam tarafından iptal edildiği bildirildi. 
     Siyah-beyazlılar, Kocaelispor maçı hazırlıklarını yarından itibaren basına kapalı idmanlarla sürdürecek. 
     
     ÜMRANİYE'DE GÜNEY KORELİ TARAFTAR 
     Beşiktaş'ın bugünkü idmanında yabancı bir misafir de yer aldı. 
     Güney Koreli Seong Gu Kang, BJK Nevzat Demir Tesisleri'ne geldi. A Milli Futbol Takımı'nın 17. Dünya Kupası maçları sırasında İlhan Mansız'a hayran olduğunu, bu nedenle de Beşiktaş taraftarı olduğunu belirten Kang, İlhan Mansız'ın MR çektirmek için hastaneye gitmiş olması nedeniyle golcü futbolcuyla görüşemedi. 
     





</TEXT>
</DOC>
