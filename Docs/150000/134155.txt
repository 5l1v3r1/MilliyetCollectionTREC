<DOC>
<DOCNO> 134155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sontur14.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk "Canlı Kalkanlar" 4 Şubat'ta İstanbul'dan ayrılıyor 
</HEADLINE>
<TEXT>

     ''İnsan Kalkanı Gönüllüleri Türkiye Grubu''ndan Şaban Dayanan, Irak'ta insan kalkanı oluşturmak için 4-5 Şubat'ta İstanbul'dan ayrılmış olacaklarını söyledi. 
     Türkiye Grubu gönüllülerinden Dayanan, Ercan Çelik, Sevgi Sarıtaş ve Etem Tepeli, İstiklal Caddesi'nde bulunan Makine Mühendisleri Odası İstanbul Şubesi'nde basın toplantısı yaptı. 
     Grup adına Ercan Çelik tarafından okunan basın açıklamasında, ABD Donanması'nın eski mensuplarından Kenneth Nichols O'Keefe'nin önderliğindeki barış gönüllülerinin, Irak'ta bir ''insan kalkanı'' oluşturmak için 25 Ocak'ta Londra'dan yola çıktığı hatırlatılarak, şu görüşlere yer verildi 
     ''Amaç, 'savaşa hayır' diyen binlerce barış gönüllüsünün 'ters göç' hareketi başlatıp Irak'ta bir barış zinciri oluşturmasıydı. O'Keefe'nin bu girişimini destekleyen ve çağrısına cevap veren bizler, Londra'dan hareket eden bu ilk konvoya katılmayı amaçlıyoruz. Sonucu değiştireceğini ümit ettiğimiz bir hareketin içinde yer almayı doğru buluyor ve Irak'ta barış zincirinin birer halkası olmayı tercih ediyoruz. Amacımız, Irak halkıyla barışı kucaklamaktır.'' Gönüllülerden Şaban Dayanan, bir basın mensubunun ''ne zaman yola çıkacaklarını'' sorması üzerine, konvoyun 3 Şubat'ta İstanbul'da olmasını öngördüklerini belirterek, ''Tahmini olarak 4-5 Şubat'ta İstanbul'dan ayrılmış olacağız. Şu an evraklarını tamamlamış 25 kişi var. Ama bunun dışında 10 kişinin daha başvurduğunu biliyoruz. Türkiye'den tahminen 35-40 kişi ilk konvoya katılacak'' diye konuştu. 
     
     EYLEMCİYE MALİYETİ 1000 DOLAR 
     Katılımcıların bazılarının sivil toplum kuruluşlarından, bazılarının da daha önce bu tür eylemlere hiç katılmamış kişilerden olduğunu anlatan Kalkan, aralarında öğrenciden fotoğraf sanatçısına, sekretere kadar çeşitli meslek gruplarından insanlar bulunduğunu söyledi. 
     Dayanan, bir soru üzerine, AK Parti'nin kurucularından Fatma Bostan Ünsal'ın da kendileriyle birlikte eyleme katılacağını doğruladı. 
     Karayolunu kullanarak, İskenderun ve Suriye üzerinden Irak'a gireceklerini bildiren Dayanan, ''Eyleminizi engelleme girişimi oldu mu '' sorusu üzerine, ''Hayır, bir baskıya maruz kalmadık. Sadece bazılarımızın aileleri gitmememizi istiyor, endişelerini belirtiyorlar'' dedi. 
     
     ''BİR DİKTATÖRE KALKAN OLMAYA NİYETİMİZ YOK'' 
     Irak ve Suriyeli yetkililerin de kendilerine her türlü kolaylığı gösterdiğini kaydeden Dayanan, ''Bu eylemin maliyetinin ne kadar olacağı''na yönelik soru üzerine de, herkesin eyleme bireysel katıldığını, dolayısıyla kendini finanse ettiğini söyledi. 
     Dayanan, ''Burada herkes gönüllü olarak kendi giderlerini karşılıyor. Ortalama iki aylık süre için adam başına 1000 dolar civarında maliyeti olacağını düşünüyorum. Herkes imkanları ölçüsünde kalacak. 15 gün kalan da 3 ay kalan da olacak'' diye konuştu. 
     Temel amaçlarının Irak'ta kreş, okul, hastane gibi yerlerde konuşlanmak olduğunu anlatan Dayanan, ''Saddam'a da alet olmadan, sivil halka ulaşmanın yollarını arayacağız. Hiçbirimizin bir diktatöre ya da saldırgana kalkan olmak gibi niyetimiz yok. Kullanıldığımızı hissettiğimizde eylemi sonlandırırız'' dedi. 
     





</TEXT>
</DOC>
