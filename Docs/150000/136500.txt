<DOC>
<DOCNO> 136500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/ekonomi/eko05.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotivde dört milyar dolarlık ihracat hedefi 
</HEADLINE>
<TEXT>

Otomotiv ihracatı bu yıl rekor peşinde. Geçen yıl 17 firmanın ihracatı 2.6 milyar dolarken bu yıl sadece altı üretici dört milyar doları zorlayacak 
     Türk otomotiv sanayii firmaları bu yıl yeni ihracat rekorlarının peşinde koşacak. İç talebin kriz nedeniyle daralmasıyla yurt dışı pazarlara odaklanan firmalar geçen yıl toplam 2.6 milyar dolarlık ihracat gerçekleştirmişlerdi. 
     Bu yıl ise sektörün lideri konumundaki Tofaş, Oyak Renault, Ford Otosan, Toyota, Hyundai Assan ve Mercedes-Benz Türk’ün ihracatları 4 milyar dolar sınırını zorlayacak. 
     Altı üretici kuruluşun 2003 yılı ihracat hedefleri 3 milyar 900 milyon dolar seviyesinde bulunuyor. Sektörde büyük hacimli ihracat yapan Tofaş ve Renault’un ardından, yatırım ve hazırlıklarını tamamlayan Ford Otosan, Toyota ve Hyundai Assan, yatırımlarının meyvelerini ihracat geliri olarak toplamaya başlayacak. 
     
     TOYOTA 
     Toyota Türkiye de bu yıl ihracatını yaklaşık iki kata çıkaracak. Corolla Sedan ve Station Wagon modellerini üreten şirket, 2002’de 325 milyon Euro olan ihracatını bu yıl 600 milyon Euro’ya yükseltecek. Toyota, 2003’de üretimini yüzde 87’nin üzerinde artırmayı ve 180 milyon Euro tutarında ek yatırım yapmayı da öngörüyor. 
     
     MERCEDES BENZ TÜRK 
     Mercedes-Benz Türk’ün otobüs ve kamyon ihracatının bu yıl 250 milyon dolar seviyesine ulaşması bekleniyor. 2002’de 1244 otobüs ve 512 kamyon ihracatıyla 186 milyon dolarlık ihracat geliri sağlayan şirketin bu yılki hedefleri, 1600-1700 adet otobüs ve 950-1000 adet kamyon ihraç etmek. 
     
     HYUNDAİ ASSAN 
     Hyundai Assan da 35.6 milyon dolarlık ihracatını bu yıl, Starex ve Accent Admire ihracatıyla 400 milyon dolara yükseltecek. Tamamlanan Starex projesiyle Hyundai Assan’ın, Starex’lerin bölgedeki tek üretim merkezi haline gelirken, yerli Starex’ler Avrupa ülkelerinin yanı sıra Ortadoğu ve Afrika ülkeleri, Türk Cumhuriyetleri ve Rusya olmak üzere 60’a yakın ülkeye ihraç edilecek. 
     
     FORD OTOSAN 
     Yurtdışında çok sayıda ödül kazanan Ford Transit Connect’in yanı sıra Transit ihracatından yaklaşık 800 milyon Euro’luk ihracat bekliyor. 
     
     OYAK RENAULT 
     Sektörün diğer devi Oyak Renault da yeni Megane sedanın üretim ve ihracat hazırlıklarını sürdürüyor. Bu modelin yanı sıra Clio Symbol ihracatı da yapacak olan Oyak Renault’un geçen yıl 679 milyon dolar düzeyindeki ihracat düzeyini koruyacağı kaydediliyor. 
     



 EKONOMİ 



















</TEXT>
</DOC>
