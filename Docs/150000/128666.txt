<DOC>
<DOCNO> 128666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/guncel/gun10.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekili seçilme yaşı indirilmeli mi 
</HEADLINE>
<TEXT>

ÇAPRAZ ATEŞ 
     BELMA AKÇURA 

TBMM Anayasa Komisyonu Başkanı Burhan Kuzu’nun milletvekili seçilme yaşıyla ilgili olarak "30 yaş, Osmanlı döneminden beri 30 yaş olarak kalmıştır. Bunun tarihi bir oturmuşluğu var" yönündeki sözleri tartışma yarattı. ABD’de 25, Fransa’da 23, Almanya’da 18 olan seçilme yaşının Türkiye’de 30 olarak kalması doğru mu Milletvekili seçilme yaşı ne olmalı Görüşler şöyle 

Zeynep Karahan Uslu AKP Milletvekili 25’e indirilmesi uygun      AKP programında seçilme yaşı 25’tir. Ben de bu görüşe katılıyorum. Bana göre 25 yaş, siyaset için uygun bir yaştır. Neden 18 değil de 25 derseniz 25 yaş, siyasi sistemimiz için bir zorunluluk değil ama yüksek eğitim alma kriterlerinin göz önüne alınabileceği, iş hayatında tecrübe kazanma imkanının da hasıl olunduğu bir yaştır. Dolayısıyla bu yaşı, ülke yönetiminde söz sahibi olmak açısından yeterli bir yaş olarak değerlendiriyorum. Almanya 18’e indirerek bir ilke imza attı ama biz bunu tartışacak noktada değiliz. Farklı siyasal, toplumsal yapılanmaya sahip olan Almanya bu konuda tek örnektir. Türkiye’de ben bu yaşın 25 olmasını doğru buluyorum. 
     
Aydın Cıngı Siyaset Bilimci 30, çok geç bir yaş      Toplumun demografik yapısına baktığımız zaman genç bir nüfusa sahip olduğumuz görülür. Çalışan kesimin çok önemli bir yüzdesini 30 yaşın altındaki insanlar oluşturuyorsa, toplum bu yaş kesiminin taleplerine bakarak bir ölçüde yönlenmelidir. Toplumun yönelişlerini de TBMM’de somutlaştırırız. Dolayısıyla milletvekili seçilme yaşı 30 olmamalı ama 18 de olmamalı. 18 erken, 30 ise çok geç bir yaştır. Ayrıca temsil kabiliyetini sadece demografik yapıyla ele almak da yeterli değil. Bir ülkeyi sadece aklıbaşında insanlar yönetmemeli. Bu işin içinde biraz da gençliğe özgü bir çoşku olabilmeli. Bir dolu akıllı uslu lafın arasında bu da olabilmeli. 
     
Prof. Burhan Kuzu Ana. Komisyonu Başk. Tek mecliste 30 olmalı      Milletvekili seçilme yaşının Amerika, Kanada, Almanya, İtalya, Fransa, ve Rusya gibi ülkelerde 25 ve altı olmasının nedeni, iki meclisli olmalarındandır. İkinci meclis üyelerinin kırk yaş ve üstü, yüksek tahsilli olması şartı aranır. Türkiye’de senato varken, 40 yaş ve yüksek okul mezunu olma şartı vardı. Ayrıca otuz yaş gibi olan ikinci bir meclis vardı. Biz ikinci meclisi kaldırdığımız için yaşı indiremiyoruz. İndirimi doğru bulmuyorum. Bu gençliğe güvensizlik değil. Sadece ikinci meclisin olmamasından kaynaklanıyor. Nitekim dünya ülkelerine baktığımızda, tek meclisli olan ülkelerde seçilme yaşı 30 ve üzeridir. 
     
Uğur Aksöz Anayasa Kom. CHP üyesi 18’de seçilebilmeli      Milletvekili seçilme yaşının indirilmesiyle ilgili konu henüz partimizin yetkili kurumlarında tartışılmadı. Anayasa Komisyonu’nda da önümüze gelmedi. Bir insanı 18 yaşına geldiğinde herşeyden sorumlu tutuyor ve ona en ağır cezaları veriyorsanız, 18 yaşı kişinin yetkinliği için esas almışsınız demektir. Hukukta çifte standart olmaz. 18 yaşı tam erişkinliğe esas almış bir devlet, seçilme yaşını da 18’den itibaren kabul etmelidir. Bugünkü gibi 30 yaş doğru değildir. Milletvekili seçilme yaşının indirilmesi konusundaki teklif, Anayasa Komisyonu’nda önüme gelirse olumlu oy kullanacağım. 
     



 GÜNCEL 




















</TEXT>
</DOC>
