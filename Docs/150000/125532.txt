<DOC>
<DOCNO> 125532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/siyaset/siy02.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkence varsa, müzakere yok 
</HEADLINE>
<TEXT>

Avrupa Birliği Komiseri Verheugen, işkencenin yasayla yasaklandığını görmenin yeterli olmadığını vurguladı ve "İnsanların ölümüne işkence görmedikleri karakollar görmek istiyoruz" dedi 
     GÜVEN ÖZALP Brüksel 

     Avrupa Parlamentosu’nun AP , Kopenhag Zirvesi’nin değerlendirildiği oturumunda konuşan Avrupa Birliği AB Komisyonu’nun genişlemeden sorumlu üyesi Günter Verheugen, işkence konusunda Türkiye’ye yüklendi. Verheugen, neredeyse "Türkiye oturumu"na dönüşen toplantıda, "İşkence tamamen ortadan kalkmadan müzakereler başlamaz" mesajı verdi. 
     Türkiye’nin Kopenhag kriterlerini yerine getirme potansiyeline sahip olduğunu söyleyen Verheugen, müzakerelerin başlayabilmesi için yapılması gerekenlerden birinin işkencenin ortadan kaldırılması olduğunu söyledi. İşkencenin sadece yasayla yasaklandığını görmenin AB açısından yeterli olmadığını vurgulayan Verheugen, "İnsanların ölümüne işkence görmedikleri karakollar görmek istiyoruz" dedi. 
     AB Komisyonu Başkanı Romano Prodi’nin ise konuşmasında "Avrupa’nın sınırlarına ilişkin tartışma aynı zamanda kimliğine ilişkin tartışmadır. Avrupalılar olarak bunu herhangi bir dış müdahale olmaksızın biz kararlaştıracağız" demesi dikkati çekti. Prodi’nin Türkiye’ye gönderdiği mesaj ise "Raporumuzu hazırlarken ve tavsiyede bulunurken tamamen nesnellik ve tarafsızlık içinde olacağız" şeklinde belirginleşti. 
     
     Güçlendirilmiş paket 
     "2004’te Türkiye ile randevumuz var" diyen Prodi, bu tarihin reformlarda daha ileri gidilmesi, Kopenhag kriterlerini tamamlaması ve bunların hem yasada hem de pratikte uygulanması için zaman kazandırdığını söyledi. Prodi, Türkiye’nin adaylığının hazırlanması için güçlendirilmiş bir paket sunulacağını kaydetti. Oturumda söz alan AB Dönem Başkanlığı’nı yürüten Danimarka’nın Başbakanı Anders Fogh Rasmussen de Kopenhag’da Türkiye konusunda alınan kararı "dengeli ve gerçekçi" olarak niteledi. 
     



 SİYASET 















</TEXT>
</DOC>
