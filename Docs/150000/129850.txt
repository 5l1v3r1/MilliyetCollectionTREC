<DOC>
<DOCNO> 129850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sontur23.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatya darende'de bir yıl önce yine iki uçak düşmüştü 
</HEADLINE>
<TEXT>

     Malatya'nın Akçadağ İlçesi yakınında bugün meydana gelen uçak kazasından tam bir yıl önce, 10 Ocak'ta yine RF-4 tipi iki keşif uçağı düşmüştü. 
     2001 yılındaki bir başka kazada ise 2 RF-4'ün bugün düştüğü Akçadağ yakınlarında düşen Casa tipi askeri uçakta 34 kişi yaşamını yitirmişti. 
     Bugün meydana gelen uçak kazasının benzeri, bir yıl önce aynı tipte iki keşif uçağının düştüğü Malatya'nın Darende İlçesi'nde yaşandı. 10 Ocak 2002 tarihindeki benzeri bir kazada, Darende'ye bağlı Ayvalı Beldesi yakınında iki askeri uçak düşmüştü. Kazadan, paraşütle atlayarak sağ kurtulan pilotlar tedavi altına alınmıştı. 
     Bugünkü kazada ise Akçadağ İlçesi'ne bağlı Yalımkaya Köyü yakınlarında, eğitim uçuşu yapan RF-4 tipi iki keşif uçağı henüz belirlenemeyen bir arıza nedeniyle düştü. 
     
     AKÇADAĞ'DAKİ UÇAK KAZASI 

     Akçadağ İlçesi'nde bugün iki keşif uçağının düştüğü bölgede, Yağmurlu Köyü yakınında 16 Mayıs 2001 günü yine üzücü bir uçak kazası meydana gelmişti. 
     Bu kazada, Diyarbakır 2. Taktik Hava Kuvvet Komutanlığı 8. Ana Jet Üssü'nden kalkan ve mürettebatla birlikte 34 kişinin bulunduğu CASA tipi askeri uçak, Akçadağ'a 10 kilometre uzaklıktaki Güzyurdu ile Yağmurlu köyleri arasındaki boş bir alana düşmüştü. Kazada 34 kişiden kurtulan olmadı. 
     Görgü tanıkları, pilotun son anda manevra yaparak uçağı köyün üzerinden uzaklaştırdığını ve ardından kayısı bahçesine düştüğünü, ardından büyük bir patlama olduğunu anlatmıştı. 
     Akçadağ'da bugünkü uçak kazasının meydana geldiği Yalımkaya Köyü ile Casa tipi uçağın düştüğü Yağmurlu Köyü arasında yaklaşık 35-40 kilometre mesafe bulunuyor. 
     
</TEXT>
</DOC>
