<DOC>
<DOCNO> 119392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/son/sonspo06.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da yenilgi üzüntüsü... 
</HEADLINE>
<TEXT>

     Birinci Süper Futbol Ligi'nde Galatasaray'a deplasmanda 2-1 yenilen Trabzonspor'da, kulüp başkan yardımcısı Ahmet Ağaoğlu, sarı-kırmızılı takım karşısında yenilgiyi hakedecek bir futbol ortaya koymadıklarını söyledi. 
     Ahmet Ağaoğlu, yaptığı açıklamada, takım olarak iyi bir mücadele sergilediklerini belirterek, ''Galatasaray maçında yenilgiyi hakedecek bir futbol oynamadık. Takım olarak iyi futbolumuzu sürdürdüğümüz müddetçe, ligde iyi yerlere geleceğimizi biliyoruz'' dedi. 
     Karşılaşmanın ilk yarısında kaçırdıkları penaltının maçın sonucunu etkilediğini ifade eden Ağaoğlu, ''Penaltıyı gole çevirebilseydik, maçın gidişatı çok daha değişecekti. Gerçi rakibimize gol fırsatları da verdik ancak herşeye rağmen maçtan puansız ayrılmamalıydık'' diye konuştu. 
     Trabzonspor taraftarlarının stattan çıkarılmasının hiçbir hukuksal yanı olmadığını da iddia eden Ağaoğlu, şunları söyledi 
     ''O insanlar bilet alıp stada girmişler. Hiçbir olay yokken, karga tulumba dışarı çıkartılıp, otobüslere bindirildiler. Bu çağdışı bir uygulamadır. Taraftarlar birarada maç izlemeyi öğrenmeli diyorlar. Zaten Trabzonspor taraftarıyla Galatasaray taraftarları birarada ve Trabzonsporlu taraftarların çıkarılmasına Galatasaray taraftarları da tepki gösteriyor. O halde neden Trabzonspor taraftarları stattan çıkartılıyor Bunu kim yapıyorsa, onun ayıbıdır.'' 
     





</TEXT>
</DOC>
