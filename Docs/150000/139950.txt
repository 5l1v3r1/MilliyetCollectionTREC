<DOC>
<DOCNO> 139950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sontur21.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Yerimiz tribünde değil sahada olmalı" 
</HEADLINE>
<TEXT>

     AK Parti Genel Başkanı Recep Tayyip Erdoğan'ın Irak kriziyle ilgili olarak, "yerimiz tribünde değil, sahada olmalıdır" dediği öğrenildi. 
     AK Parti TBMM grubunun basına kapalı yapılan toplantısında söz alan Erdoğan'ın, "Bölgemizde meydana gelen bir olay var. Bu olay karşısında Türkiye tribünde olmamalı, sahadaki yerini almalıdır" şeklinde konuştuğu belirtildi. 
     Başbakan Abdullah Gül'ün ise Dünya gerçeklerinin gözönünde bulundurulması gereğini vurgulayarak, milletvekillerinin zor ama ülkenin menfaatine göre davranacaklarına olan inancının tam olduğunu belirttiği ifade edildi. Gül'ün, Türkiye'nin 18 Şubat'tan sonra barış yolunda çok önemli adımlar attığını, TBMM'de alınacak kararın da barış sürecine önemli katkılar sağlayacağını söylediği kaydedildi. 
     Grup Toplantısında söz alan İstanbul Milletvekili Azmi Ateş, "Petrol kaynayan böyle bir savaşa kayıtsız şartsız hayır. Tony'lerin, Johny'lere ev sahipliği yaparak Irak halkına bomba yağdırılmasının yanında olamayız" dedi. 
     Ak Parti grubunda yapılan eğilim yoklamasında 30 milletvekilinin Başbakanlık tezkeresinin reddedilmesi yönünde oy kullandığı öğrenildi. 
     Öte yandan TBMM kulisinde CHP İstanbul Milletvekili Mehmet Sevigen, elindeki torbada bulunan "Irak'ta savaşa hayır" rozetini milletvekili, gazeteci ve Meclis çalışanlarının yakasına taktı. 
     Sevigen, AK Parti'li milletvekillerine de bu rozetten taktı. AK Parti Grup Başkanvekili Salih Kapusuz, kendisine verilen rozeti sonradan farkederek, Sevigen'in elindeki rozet dolu torbayı almak için hamle yaptı ve "Ver onları ben dağıtırım, sen zahmet etme" dedi. Bunun üzerine Sevigen, Kapusuz'a bir miktar rozet vererek, AK Parti'li milletvekillerine dağıtmasını istedi. 
     





</TEXT>
</DOC>
