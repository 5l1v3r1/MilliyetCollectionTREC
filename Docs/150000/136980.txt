<DOC>
<DOCNO> 136980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sontur28.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'deki mitinge katılan sanatçılar ifade verdi... 
</HEADLINE>
<TEXT>

     Kadıköy'de ''izinsiz'' olarak yapıldığı belirtilen ''Savaşa Hayır'' eylemini organize eden veya eylem sırasında konuşma yapan bazı kişiler emniyette ifade verdi. 
     Alınan bilgiye göre, ''Irak'ta Savaşa Hayır Koordinasyonu''nca Kadıköy İskele Meydanı'nda ''izinsiz'' olarak düzenlendiği belirtilen kitlesel basın açıklamasının ardından eylemle ilgili polis çalışma başlattı. 
     Bu kapsamda aralarında ''Çocuklar Duymasın'' adlı televizyon dizisinde de rol alan sanatçılar Tamer Karadağlı ve Özgür Ozan ile dizinin senaristi Birol Güven'in bulunduğu bir grup, İstanbul Emniyet Müdürlüğü'nün Vatan Caddesi'ndeki kompleksinde bulunan Güvenlik Şube Müdürlüğü'nde ifade verdi. 
     Bu arada, eyleme katılarak kısa bir konuşma yapan ve Karadağlı, Ozan ile Güven hakkında bilgi almak amacıyla emniyete gelen sanatçı Mehmet Ali Alabora'nın da konuyla ilgili ifadesine başvurulduğu öğrenildi. 
     Sanatçılar ifadelerinin ardından emniyetten ayrıldı. 
     Kitlesel basın açıklamasını organize eden veya konuşma yapan diğer kişilerin de ifadelerine başvurulacağı bildirildi. 
     Öte yandan, bunun dışında özellikle olay çıkartıp terör örgütü elebaşı lehine slogan atan, banka şubeleri ve işyerlerine zarar verirken gözaltına alınan yaklaşık 40 kişi hakkında ise yasal işlem yapılacağı belirtildi. 
     





</TEXT>
</DOC>
