<DOC>
<DOCNO> 128621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sontur20.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Moldovalı sevgiliye buruk veda... 
</HEADLINE>
<TEXT>

     Vizesi dolduğu için sınırdışı edilen Moldovalı sevgilisi Oxana Karpova'dan ayrılmamak için yaptığı çeşitli eylemlerle adını duyuran İşadamı Kemal Vural, bugün ülkesine gönderilen kız arkadaşını son bir kez görmek için geldiği Atatürk Havalimanı'ndan eli boş döndü. 
     Moldova Havayolları'na ait bir uçakla Kişinev'e gönderilen sevgilisi Oxana'yı görmek için Atatürk Havalimanı'na gelen Vural, ''Onu son bir kez görmeden bir yere gitmem'' diyerek Yabancılar Şubesi'nin önünde uzun süre bekledi. 
     Görevlilerden Oxana'nın uçağa bindirildiğini bu nedenle görüşmesinin mümkün olmadığını öğrenen Vural'ın son umudu da boş çıktı. 
     Vural, gazetecilere yaptığı açıklamada, ''Onu çok seviyorum. Kendisiyle evlenmek istiyorum. Kavuşmak için ne gerekiyorsa yapacağım. Kendisine yanımda iş vererek tekrar Türkiye'ye gelmesini sağlayacağım'' diye konuştu. 
     Kız arkadaşının sınırdışı edilmemesi için yaptığı eylemlerden son derece üzgün olduğunu belirten Vural, ona duyduğu sevgi nedeniyle kendisine engel olamadığını ifade etti. 
     Polis nezaretinde uçağa bindirilen Oxana ise Kemal'i çok sevdiğini belirterek, en kısa zamanda tekrar Türkiye'ye geleceğini söyledi. 
     Dilara Danışmanlık Şirketi'nin sahibi olan Kemal Vural, yaklaşık 4 ay önce tanıştığı Moldovalı Oxana Karpova'nın sınırdışı edilmesini engellemek için Fatih Köprüsü'nde intihar girişiminde bulunmuş ve bir başka eylemde de İstanbul Valiliği'nin kapısına kendisini zincirlemişti. 
     





</TEXT>
</DOC>
