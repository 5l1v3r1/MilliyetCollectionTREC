<DOC>
<DOCNO> 107812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/siyaset/siy01.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Ecevit liste küskünlerine meydandan seslendi 
</HEADLINE>
<TEXT>
Çareler tükendi seçim kasımda 
Zonguldak’ta adını taşıyan caddede vatandaşlara seslenen Başbakan’ın eleştiri oklarından, YTP, CHP ve tabii ki Kemal Derviş de nasibini aldı... 
     ELÇİN ERGÜN Zonguldak 

     Başbakan Bülent Ecevit seçimi erteletme çabalarına Zonguldak’tan yanıt verdi. Ecevit, "Seçim isteyenler şimdi kurtulmak için her türlü çareye başvuruyorlar ama çare tükendi. 3 Kasım’daki seçim yapılacaktır" dedi. 
     Ecevit, dün Zonguldak’ta ismini taşıyan caddede vatandaşlara seslendi. Yaklaşık üç bin kişilik gruba seslenen Ecevit, konuşmasına "Fahri hemşerilerim, işçi kardeşlerim" diye başladı. Hükümet ortakları ile YTP ve CHP’li Kemal Derviş’i eleştiren Ecevit, ANAP lideri Mesut Yılmaz’la MHP lideri Devlet Bahçeli’nin önce Nisan 2004’te sonra 3 Kasım’da seçim istediğini hatırlatarak, "Diğer partiler mertliğe ters düşmesin diye biz de istiyoruz dediler. Şimdi de nasıl kurtarabileceklerini düşünüyorlar" diye konuştu. 
     
     Beni dışlamak istiyorlar’ 
     Siyasetin "kaypak" zemine girdiğini ve DSP’ye kilit vurmak istendiğini savunan Ecevit, "Beni siyasetten dışlamak, DSP’ye kilit vurmak için oyunlar oynanıyor. Bu oyunları oynayanlar, kendi oyunlarının altında eziliyorlar" dedi. 
     Ecevit, konuşmasında Derviş’i de şu sözlerle eleştirdi "Amerika’dan ekonomiyi düzeltemesi için bir iktisatçı getirttik. Fakat, kendisi ekonomist olmaktan çok, siyasetçi oldu. Önce DSP’yi böldü, sonra YTP’yi kurdurdu, onları ortada bıraktı gitti, CHP’ye teslim oldu." 
     Anketlerin AKP’yi birinci göstermesini de, "AKP neyi vaad etti Şimdiye kadar hangi soruna hangi çözümü önerdi. Diğer partiler de bir şey söylemedi. Söyleyecek lafları yok. Sadece bir parti, bir miting yaptı. Bu ise DSP’nin dördüncü mitingi" sözleriyle eleştirdi. 
     Ecevit, geçen yıl telefonlarının dinlendiğine ilişkin bir soruya "Benim haberim yok. Ahmet Şağar müsteşardı. Böyle bir durum varsa, ona göre tedbir alması gerekirdi" yanıtını verdi. 
     

</TEXT>
</DOC>
