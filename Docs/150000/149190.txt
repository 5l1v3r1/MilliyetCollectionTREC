<DOC>
<DOCNO> 149190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sontur20.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatil rotanızı siz seçin... 
</HEADLINE>
<TEXT>

     Türkiye Denizcilik İşletmeleri TDİ , Türkiye'nin tek kruvaziyer gemisi olan TDİ Karadeniz için hazırladığı zengin seçenekli programla Ege, Karadeniz ve Akdeniz'in güzelliklerini keşfedecek meraklılarını bekliyor. 
     TDİ Genel Müdürü Burhan Külünk, Türkiye'nin tek kruvaziyer yolcu gemisi olan TDİ Karadeniz'in, 2003 yılında da denizin keyfini çıkarmak üzere farklı limanlara uğrayarak Karadeniz, Ege ve Akdeniz sularına açılacağını söyledi. 
     Külünk, amaçlarının, ''deniz turizmi ile Türk insanını barıştırmak'' olduğunu vurgulayarak, şöyle devam etti 
     ''Bu yıl misafirlerimize zengin seçenekli alternatifler hazırladık. Konuklarımız, her türlü konfora sahip Karadeniz Gemisi'nin ferah ve rahat kamaralarında geceleyip, sabahın ilk ışıklarını güvertede karşılayabilecekler. Yolculuk boyunca yunuslar ve martılar yol arkadaşı olacak. Geminin zengin mutfağında farklı lezzetler tadacaklar. Geminin bar ve kafelerinde ise sevdikleriyle keyifli anlar yaşayacaklar. Rehber eşliğinde liman kentlerini gezip, farklı kültürleri tanıyabilecekler. Kuaföründen doktoruna, tüm ihtiyaçların düşünüldüğü TDİ Karadeniz Gemisi'nde, başarısı belgelenmiş kaptan ve mürettebatın güvenliğinde, rüya gibi bir tatil yapacaklar.'' 
     
     ''HEDEF YÜZDE 70 DOLULUK'' 

     Külünk, haziran ayında start alacak seferler için bilet satışlarının başladığını da ifade ederek, ''Irak'taki savaşa rağmen talepler sevindirici. Geçen yıl yüzde 30-40'larda seyreden doluluk oranını, savaşa rağmen bu yıl yüzde 70'e çıkarmayı hedefliyoruz'' diye konuştu. 
     Türkiye'ye bu yıl gelecek olan lüks kruvaziyer gemilerinin sayısında bir düşüş olabileceğine dikkati çeken Külünk, ''Bu durum bizim için bir artı olabilir. Bunun için her türlü önlemi aldık'' dedi. 
     Külünk, bilet satışı konusunda TÜRSAB ile daha önce yapılan anlaşmanın geçerli olduğunu ifade ederek, şartları yerine getiren ''A kategorisi'' firmalardan belli teminatlar alarak bilet satış acenteliği verileceğini de sözlerine ekledi. 
     
     KARADENİZ RÜYASI 

     Külünk'ün verdiği bilgiye göre, TDİ Karadeniz Gemisi'nin 2003 yılı programında yer alan gezilerin tarihi ve uğrayacağı limanlar şöyle 
     - Karadeniz Rüyası Gezileri 22-29 Haziran, 13-20 Temmuz ve 1-8 Eylül 2003 tarihinde, yapılacak 3 ayrı seferde İstanbul'dan hareketle Varna, Köstence, Odessa ve Sivastopol limanlarına gidilecek. Bu turun ücretleri gemideki kamaranın konumuna göre 420 dolar ile 1.100 dolar arasında değişecek. 
     Bu tura katılan yolcular Varna'da, içinde ince işleme ikonları ve Piskopos Tahtı ile 19. Yüzyıl Katedrali'ni Assumtion , Yuvarlak Kulesi'ni, Eski Saat Kulesi ve Şehir Bahçeleri ile Roma Kalesi'ni, Arkeoloji Müzesi'ni Eski Kız Lisesi , Varna, Etnografya, Deniz, Tıp Tarihi Yeni Tarih Müzeleri ile 10 hektarlık bir alanda kurulmuş olan içinde 40 çeşit egzotik canlı bulunduran Varna Akvaryumunu görme imkanı bulacak. 
     Odessa'da ise Potemkin Basamakları, Belediye Sarayı, Pushkin Anıtı, Opera Evi, Deribas Caddesi, Güzel Sanatlar Galerisi, Uspensky Katedrali, Lenin Heykeli, Batı ve Doğu Sanatları Müzesi ve Shevcheneko Parkı ziyaret edilecek. 
     Ayrıca, Sivastopol ve Köstence limanlarında da yolculara farklı seçenekler sunulacak. 
     
     VENEDİK RÜYASI 

     -Venedik Rüyası Klasik olarak yapılan Batı Akdeniz seferinin alternatifi olan ''Venedik Rüyası''nda, 11 günlük İstanbul-Pire- Dubrovnik-Venedik-Korfu-Mykanos-İstanbul programı gerçekleştirilecek. 
     Bu gezide yolcular Yunanistan, Hırvatistan ve İtalya limanlarını görme olanağını bulacaklar. Buna göre, 1-11 Temmuz ve 18-28 Ağustos 2003 tarihinde İstanbul'dan hareketle başlayacak seferlerin ücreti ise 725 ile 1.750 dolar arasında. 
     Pire'de Atina turu ile yolcular Acropolis'e tırmanış, Parthenon ve Erechteum, bilinmeyen asker anıtı, Parlemento Binası, Başbakanlık Sarayı, Panathenian Stadyumu, Zeus Tapınağı ve Milli Kütüphane gibi tarihi mekanları ziyaret edecekler. 
     Korfu adasında da Achilleion Sarayı, Benitses, Palaiokastritsa Manastırı ve Perama'yı görecek Eski Corfu Kasabası, Belediye Binası, St. Spyridon Kilisesi'ni gezdikten sonra alışveriş için serbest zaman bulabilecekler. 
     Venedik'te rehberler eşliğinde San Marco Meydanı, Doge Sarayı, San Marco Bazilikası, Çan Kulesi, Saat Kulesi, Sighs Köprüsü görülecek. Ayrıca Guidecca Kanalı'na, Lagoon'a ve Murano Adası'na gidilecek. 
     
     AKDENİZ İNCİLERİ 

     -Akdeniz incileri Cruise seferleri arasında bir klasik olan Batı Akdeniz seferinin bu yıl yapılacak programının 15 günlük rotası da İstanbul-İzmir-Pire-Napoli-Civita Vechia-Nice-Livorno-Messina-İzmir-İstanbul olacak. Yolcuların Yunanistan, Hırvatistan ve İtalya limanlarını görme olanağı bulacakları bu gezi, 22 Temmuz-5 Ağustos tarihlerinde başlayacak. Turun fiyatı ise 825 ile 2 bin 180 dolar arasında değişiyor. 
     





</TEXT>
</DOC>
