<DOC>
<DOCNO> 116224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur23.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'den Sezer'e "Teamüllere uy" mesajı 
</HEADLINE>
<TEXT>

     AKP Genel Sekreteri Ertuğrul Yalçınbayır, Cumhurbaşkanı Ahmet Necdet Sezer'in Başbakan'ın nasıl belirleneceğine dair sözlerine ilişkin "Sayın Cumhurbaşkanı demokratik teammülleri en iyi uygulayacak kişidir. Biz de bu doğrultuda milletten izin almaya çalışıyoruz" dedi. 
     Yalçınbayır, Türkiye'nin kurumlar ve kurallar devleti olduğunu ve herkesin kural ve teammüllere bağlı bulunduğunu söyledi. Cumhurbaşkanı Sezer'in bölünmez ve paylaşılmaz bir yetkiye sahip olduğunu, milletvekilleri arasından başbakanı atama yetkisinin sadece ona ait bulunduğunu ifade eden Yalçınbayır, Cumhurbaşkanının bu yetkisini kullanırken teammülleri, ülkenin içinde bulunduğu şartları ve toplumsal uzlaşmayı dikkate alacağını kaydetti. 
     Yalçınbayır, Sezer'in söylemlerinin de öteden beri bu doğrultuda olduğuna değinerek şöyle konuştu 
     "Bunlar demokrasiye bağlılığın ifadesidir. Partilerin kendi tüzükleri, kendi çalışmaları, milletten aldıkları yetki, tabii ki cumhurbaşkanının değerlendireceği konular içindedir. Sayın Cumhurbaşkanı demokratik teammülleri en iyi uygulayacak kişidir. Biz bu doğrultuda milletten izin almaya çalışıyoruz. 
     3 Kasım'da sandıktan çıkacak sonuçlar, şüphesiz herkesi ilgilendiren sonuçlardır. Bu sonuçlar önemli mesajlar verecektir. Partinin iç işleyişi itibariyle de, genel başkan milletvekili olmadığı ahvalde hükümet çalışmalarının nasıl yürütüleceği düzenlenecektir. Bu partinin iç meselesidir. Kimseyi bağlamaz.'' 
     
     "MYK'DA GÖRÜŞÜLECEK" 
     Partiyi temsilin genel başkana ait olduğunu, ancak genel başkanın milletvekili seçilememesi halinde hükümeti kurma çalışmalarının nasıl yürütüleceğinin yapılacak düzenlemeyle belirleneceğini anlatan Yalçınbayır, bu hususun seçimlerden sonra toplanacak MYK'da görüşüleceğini dile getirdi. 
     AKP'nin tek başına güvenoyu alabilecek bir parti olduğunu ifade eden Yalçınbayır, "Bu partinin içinde tabii ki hükümeti yürütmeye muktedir kişiler vardır. Seçim sonrası bu konuyla ilgili çalışmalarımız olacaktır. Ama, bu çalışmalarımız hiçbir zaman Cumhurbaşkanı'nı bağlayıcı nitelikte değildir" diye konuştu. 
     Yalçınbayır, 2Tersi bir durum oluşursa nasıl değerlendirirsiniz" sorusu üzerine de, demokrasinin içinde hatalar ve bu hataların telafisinin de bulunduğunu bildirdi. 
     Tersi bir durumun kendileri tarafından düşünülmediğini ifade eden Yalçınbayır şöyle devam etti 
     "Ancak, bunlar da demokrasinin sonuçlarıdır. Demokrasi dışı diye nitelendirmek doğru olmaz. Demokrasinin ulaştığı kalite, teammüllerin uygulanacağı doğrultudadır. Türkiye sürprizler ülkesi değildir. Bu sürprizleri yaratmak ekonomik ve sosyal dengeleri de bozar. Sürpriz yerine, güvenilir kurumlar, güvenilir siyaset çok daha önemlidir. Türkiye buna adım adım gidiyor" diye konuştu. 
     
     "GÖNÜL YA DA GÜL MESELESİ DEĞİL" 
     Yalçınbayır, başbakan adayının Vecdi Gönül olduğuna dair yayınlanan haberlere ilişkin de şunları söyledi 
     "Bu, Vecdi Gönül veya Abdullah Gül meselesi değil. Bizim partimizde kurallar vardır. Bunun geliştirilmesi söz konusudur. Hiyerarşide, genel başkandan sonra siyasi ve hukuk işlerinden sorumlu genel başkan yardımcısı, ondan sonra teşkilattan sorumlu genel başkan yardımcısı, ondan sonra da seçim işlerinden sorumlu genel başkan yardımcısı gelir. Şüphesiz ki ayrıca, grup başkanlığı da vardır. Grup başkanlığı, milletvekillerinin grup toplantılarını yöneten başkanlıktır. Bunlar, genel başkanımızın milletvekili olmamasından kaynaklanan sorunlardır. 
     Türkiye bu sisteme geçiş hazırlığındadır. Bir partinin genel başkanı ayrı hükümet başkanı ayrı olabilir. Hükümet şüphesiz partiden ayrı bir kurumdur. Ama partiyle de yoğun irtibatı vardır. Yarın öbür gün böylesine ikili durumlar tekrar olabilir." 
     





</TEXT>
</DOC>
