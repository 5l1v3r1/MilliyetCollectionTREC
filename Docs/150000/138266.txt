<DOC>
<DOCNO> 138266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sonspo40.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, çalışmalarını yine salonda sürdürdü... 
</HEADLINE>
<TEXT>

     Birinci Süper Futbol Ligi'nde bu hafta sonunda sahasında Elazığspor'u konuk edecek olan Gaziantepspor, bu sabah başlayan ve etkili olan kar yağışı nedeniyle çalışmalarını yine salonda sürdürmek zorunda kaldı. 
     Teknik sorumlu Nurullah Sağlam, Celal Doğan Tesisleri'ndeki sahanın karla kaplı olması nedeniyle futbolcularına kapalı salonda 1,5 saat süren bir çalışma yaptırdı. 
     Oyuncularına basketbol ve ayak tenisi maçı yaptıran Sağlam, antrenman sırasında kendisi de diğer antrenörlerle bir süre topla oynadı. 
     Futbolcular daha sonra kuvvet ve dayanıklılık çalışması yaptı. Sakatlıkları bulunan Viola ve Regis çalışmalara katılmazken, Preko ve İlhan ise kondisyon salonunda çalıştı. 
     Bu arada kırmızı-siyahlı takımın, Celal Doğan Tesisleri'ndeki olumsuz hava koşulları nedeniyle akşam saatlerinde yapacağı çalışma iptal edildi. Antrenmanın iptal edilmesi üzerine, futbolcular Dülük Ormanları'nda bulunan Kartaltepe Restaurant'ta şömine başında hep birlikte yemek yedi. Futbolcuların yemek sırasında neşeli oldukları ve birbirleriyle şakalaştıkları gözlendi. 
     
     ''ELAZIĞSPOR MAÇINI OYNAMALIYIZ'' 
     Teknik sorumlu Nurullah Sağlam, olumsuz hava koşulları nedeniyle pazartesi gününden bu yana tesislerde çalışma imkanı bulamadıklarını, dün kendi imkanları ile saha zeminindeki karı temizledikten sonra bir süre çim sahada antrenman yapma fırsatı elde ettiklerini hatırlattı. 
     Sürekli salonda çalışmalarına rağmen pazar günü oynamaları gereken Elazığspor maçına konsantre olduklarını ve bu maçı oynamak istediklerini belirten Sağlam, şöyle dedi 
     ''Hafta başından bu yana olumsuz hava şartları bizi adeta salona mahkum etti. Dün ilk kez kendi imkanlarımızla ağır bir zeminde çim sahada çalışma imkanı elde ettik. Bugün yine tesislerdeki sahada çalışmak istedik ancak yoğun kar yağışı buna izin vermedi. Her iki sahamızda kar kalınlığı 50 santimetreyi geçmiş durumda. Salonda da olsa iyi bir çalışma imkanı bulduk. Oyuncularım hırslı ve arzulu. Şartlar ne olursa olsun Elazığspor maçını mutlaka oynamak istiyoruz. Pazar günü kar yağmaması için Allah'a dua ediyoruz. Elazığspor da bizim gibi kar yağışı nedeniyle çalışma imkanı bulamamış olabilir. Hiçbir mazeretin arkasına sığınmadan bu maçı mutlaka oynamak istiyoruz.'' Sağlam, ligde iyi bir yerde bulunduklarını, zirve yarışından kopmamak için kazanmaları gerektiğini sözlerine ekledi. 
     Bu arada Kamil Ocak Stadı'nda pazar günü oynanacak Gaziantepspor-Elazığspor karşılaşmasının yapılabilmesi için çalışmalar 50 kişilik bir ekip tarafından sürdürülüyor. 
     Saha zemininde kar kalınlığının 30 santimetreyi bulduğunu belirten Gaziantepspor Kulübü yetkilileri, sahada sürekli kar temizleme çalışması yaptıklarını, karşılaşmanın oynanabilmesi için sahadaki karın sürekli temizlendiğini belirtiler. 
     





</TEXT>
</DOC>
