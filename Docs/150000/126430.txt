<DOC>
<DOCNO> 126430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sontur14.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Vergi affı yok, ihale yasası ertelenmeyecek.." 
</HEADLINE>
<TEXT>

     Başbakan Abdullah Gül, Hükümetinin vergi affı diye bir projesi olmadığını, yolsuzlukların ve hırsızlıkların önüne geçilmesi için çıkarılan Kamu İhale Yasası'nın zamanında uygulamaya konulacağını, bağımsız kurulların işine karışmayacaklarını bildirdi. 
     Başbakan Gül, Ankara Ticaret Odası tarafından vergi rekortmenlerine plaket verilmesi amacıyla düzenlenen toplantıda konuştu. Gül, konuşmasının büyük bölümünü bakanların çelişkili açıklamaları nedeniyle AKP hükümetinin ekonomi politikaları konusunda oluşan tereddütlere açıklık getirmeye ayırdı. Gül, bu konularla ilgili olarak yazılanların bilgi yetersizliğinden kaynaklandığını iddia etti. Başbakan Gül'ün tartışılan vergi affı, Kamu İhale Yasası, bağımsız kurullarla ilgili olarak verdiği mesajlar şöyle 
     
     VERGİ AFFI YOK 
     "Hükümetimin vergi affı diye bir projesi yoktur. Vergi affına da karşıyız. O zaman burada ödül verdiklerimiz çıkıp bize bize plaket veriyorsunuz ama ödemeyenleri da affediyorsunuz" demez mi. Yeteri kadar bilgisi olmayanlar yazıp çiziyor. Bizim adımıza manşetler atıyorlar. Bunların hiç biri doğru değil. Bizim hiç bir dokümanımızda vergi affı yoktur. Bırakın vergi affını biz diğer aflara da karşıyız. 
     Herkes işlediği suçun bedelini muhakkak ödeyeceğini biliyorsa suç işlemez. Bu af bizim gündemimizde yoktur. 
     Gördüğümüz bir şey var. Çok sayıda vergi mükellefi ekonomik krizden dolayı çıkmazın içine girmiş. Bunlarla ilgili vergi borçlarının yeniden yapılandırılmasıdır bizim istediğimiz. 
     Vergilerini ödeyecekler. Bunu oturup karşılıklı konuşarak yeniden yapılandırıcaklar. 
     
     KAMU İHALE YASASI 
     Kamu İhale Yasası geçen hükümet zamanında çıktı. TBMM bu İhale Yasasını geçirdi ama bu yasada AKP olarak bizim de oyumuz vardı. Biz oy vermemiş olsaydık, temel yasa olarak gelen o yasa geçmeyecekti. Geçmiyordu. Biz oturduk baktık böyle bir yasa doğrudur. Yolsuzlukların, hırsızlıkların bitmesi, rekabetin, şeffaflığın sağlanması, kapı arkalarında iş yapılmaması için böyle bir yasaya ihtiyaç vardı. O yasada bizim de hakkımız, oyumuz vardı. Bu yasayla ilgili bilerek bilmeyerek tartışmalar oldu. Bizim bu yasa ile ilgili Bayındırlık bakanı ve bazı arkadaşlarımızın kaygıları var. 
     Bu yasanın esasıyla ilgili değil. Uygulamayla ilgili. 
     Niyetimize uygun bir yasa olsun. Biz IMF ile Dünya Bankası ile de erteleyeceğiz pazarlığına girmedik. Yazılanların hepsi bilgi yetersizliğinden yazıldı. Bazı kaygılar var. Bu kaygıları nasıl düzeltiriz. Bu yasanın bazı mahsurları var. 
     Düzeltilmesi gereken yerler var. Sayıştay, Danıştay Bayındırlık Bakanlığı hep beraber oturduk konuştuk. Bu eksiklikler TBMM'de düzeltilerek yasa vaktinde devreye girecektir. 
     
     BAĞIMSIZ KURULLAR 
     Bağımsız kurullarla ilgili bizim bazı kanaatlarımız var. Ama bunların işlerine de karışmıyoruz. Onların işi gözetim ve denetim. Bu işlerini de düzgün yapsınlar. 
     Kanaatlarımızı baskı unsuru olarak kullanmayacağız." 
     
     "KARARSIZLAR ORDUSU TANIMI DOĞRU DEĞİL" 
     Başbakan Abdullah Gül, "Bu hükümet ne yapacağını bilmiyor kararsızlar ordusu gibi lafları biraz" doğru bulmadığını söyledi. Gül, bunların sadece bilgi yetersizliğinden yazıldığı kanaatini taşıdığını belirterek, "Ne yapacağımızı çok iyi biliyoruz" dedi. 
     
     "TAVİZ VERMEYİZ" 
     Başbakan Abdullah Gül, enflasyonu düşürme, kamu borçlarını azaltma, ve büyümeyi sağlama hedeflerinden taviz vermeyeceklerini belirterek, bu konuda kimsenin tereddüde düşmemesini, hükümetin ve partinin yazılı belgelerini esas almasını istedi. 
     Gül birinci hedeflerinin reel faizleri düşürmek ve mali disiplini bozmamak olduğunu belirtti. Mali disiplini bozmamak için harcamalara ve gelir artışına dikkat edeceklerini vurgulayan Gül, "Gelir artışı sadece vergi olmayacak. Orta ve uzun vadede kesinlikle vergi düşecek. Ama bugünden vergiyi düşürün derseniz mali disiplini bozarım. O zaman köylüye veremem memura veremem. Bizden talep ettiğiniz hiç bir şeyi veremem. Orta ve uzun vadede vergiler düşecek. Kamu disiplinini, güveni devam ettireceğiz derken faiz dışı fazlaya önem veriyoruz" dedi. 
     
     KAMU HARCAMA REFORMU 
     Kamu gelirlerini artırmak için yeni kaynakları devreye sokacaklarını, bu konuda oluşturulan grupların çalıştığını ve sonuçlarının kamuoyuna bir iki hafta içinde açıklanacağını belirten Gül şunları söyledi 
     "Vergilerle topladığımız parayı harcamadaki dikkatimiz vatan toprağını korumadaki dikkat gibi olacak. Kamu kaynaklarını kesinlikle peşkeş çekmeyeceğiz. Halkın paralarını harcarken son kuruşuna kadar dikkatli olacağız. 
     Kimseye hakketmediği iyiliği kesinlikle yapmayacağız. Bunu yapanların hali ne olmuştur. Kendilerini perişan ederken halkı da perişan ettiler. Bu banka olur şirket olur ne olursa olsun. Şirketse şirketini, bankaysa bankasını düzgün çalıştırsın. Onun hatalarını asgari ücretten aldığımız vergilerle telafi edemeyiz. Bu işi becerebiliyorsa yapsın beceremiyorsa yapmasın. Yapıp da yükünü bize çektirmesin." 
     





</TEXT>
</DOC>
