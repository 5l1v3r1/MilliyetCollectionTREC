<DOC>
<DOCNO> 129128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sontur07.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Duygusal zekayı geliştirmenin 7 yolu... 
</HEADLINE>
<TEXT>

     Yaşamda başarılı ve mutlu olmanın yolu artık IQ'dan değil EQ'dan duygusal zeka geçiyor. Uzmanlara göre, duygusal zekayı geliştirmek için bazı pratik yöntemler bulunuyor. 
     Günümüzde IQ kadar EQ da önem kazanmaya başladı. 
     İnternette yer alan www.duygusalzeka.com adlı site, duygusal zeka konusunda yazı ve araştırmaları bir araya getiriyor. 
     Burada yer alan bilgilere göre, duygusal zeka insanların kişisel ve mesleki anlamda başarılı olmalarını IQ'dan çok daha fazla etkiliyor. Duygusal zeka ile insanların ortak duyguları, iletişim becerileri, insanlık anlayışları, incelik, kibarlık, nezaket gibi yetenekleri tanımlanıyor. 
     Duygusal zekası yüksek insanlar mesleki anlamda başka insanlar ile iyi iletişim kurabildiklerinden ve yönetme becerisine sahip olduklarından genellikle çok başarılı oluyorlar. Günlük hayatta duygusal zeka insanların iş arkadaşları ve aile bireyleri ile iyi anlaşabilmelerini sağladığı için, kendileri ve çevresindekiler ile ilgili sorunlar çabuk çözümleniyor. Duygusal zekalı insanlar diğer insanları olduğu gibi kabul edip onları dinleyip anladıkları için seviliyorlar ve arkadaşlık ilişkileri daha güçlü oluyor. 
     Düzenli ve sistemli bir çalışma ile duygusal zeka öğrenilip, geliştirilebiliyor. Günlük hayata ve mesleki alanda duygusal zekayı geliştirmek için 7 kurala uymak gerekiyor. Bunlar şöyle sıralanıyor 
     ".Kendinizi tanıyın Kim olduğunuzu öğrenin Duygusal zeka kendinizi tanımanızı şart koşar. 
     .Duygularınızı ve onları kontrol etmeyi öğrenin 
     Duygularınızdan veya diğer insanların duygularından ne kadar az korkarsanız duygusal durumlarda ve duygularınızla o kadar rahat başa çıkabilirsiniz. Duygu dünyanızı iyi öğrenip tanıyın çünkü bunlar sizin hayatınızın ayrılmaz parçasıdır. 
     Kendinize sık sık 'Kendimi nasıl hissediyorum ve bu duyguyu vücudumun en çok neresinde hissediyorum Böyle hissetmemi sağlayan nedir Bununla nasıl başa çıkabilirim ' şeklinde sorular sorun. 
     .Kendinizi, kişisel özelliklerinizi başkalarına açık tutun Bizler hepimiz farklıyız. Farklı olmak, diğerlerinden daha iyi yada daha kötü olmak demek değildir. Onların dünyaya bakış açılarının sizinkinden farklı olduğunu ne kadar çabuk anlarsanız, onları da o kadar çabuk tanırsınız. 
     Bu da sizin duygusal zekanızın gelişmesi demektir. 
     .İletişim kurma becerinizi geliştirin Kendinizi ifade etme yöntemlerinizi geliştirin. Kelime haznenizi zenginleştirin. Her an yeni kelimeler öğrenin, özellikle de duygu ve düşünce ifade eden kelimeleri. Kendinizi çok yönlü olarak ifade edebilme cesaretiniz olsun. Bazen hal ve hareketleriniz, kelimelerinizden çok daha fazla anlam içerebilir. Örneğin tatlı bir tebessüm bile karşımızdakine iyi bir teselli verebilir. 
     .Problem çözücü olun Mümkün olduğu kadar çok çeşitli olaylar ve problemler üzerinde düşünün ve bunlara çözümler getirmeye çalışın. Eğer problemlerden korkup kaçmaz ve onları birer şans, kendini kanıtlama fırsatı olarak görürseniz, onları çözmemeniz için hiçbir sebebiniz kalmaz. 
     .Eleştiriye açık olun Duygusal zekada eleştiri yapabilmek ve eleştiriye açık olmak da çok önemlidir. 
     Eleştiriye açık olun, bırakın sizi eleştirsinler. Bundan rahatsızlık duymayın. Bu sayede kendinizdeki olumlu ve olumsuz yönleri öğrenme fırsatını elde edersiniz. Siz de eleştiri yapın. Ancak bu başkaların onurunu kıracak şekilde olmamalı. 
     .İnsanlar ile İlgilenin Yeni insanlar ile tanışın onların kültürlerini öğrenin. Değişik insan psikolojileri hakkında bilgi edinin. İnsanları harekete geçiren akımları, onların hayat hikayelerini okuyun. Kendinizi ve diğer insanları keşfedin." 
     





</TEXT>
</DOC>
