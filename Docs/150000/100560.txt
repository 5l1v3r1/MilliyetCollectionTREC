<DOC>
<DOCNO> 100560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sonspo07.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyat Komitesi "Atatürk Olimpiyat Stadı'nda ihmalimiz yok" 
</HEADLINE>
<TEXT>

     Türkiye Milli Olimpiyat Komitesi TMDK Genel Sekreteri Togay Bayatlı, İstanbul Atatürk Olimpiyat Stadı'nın yapımında TMOK'un ihmalinin olmadığını söyledi. 
     Bayatlı, Adıyaman'da yaptığı açıklamada, Milli Olimpiyat Komitesi'nin İstanbul Olimpiyat Düzenleme Kurulu'na stat yapımı için teklifte bulunduğunu söyledi. 
     Devlet Bakanı Fikret Ünlü'nün başkanlık yaptığı kurulda, İstanbul Valisi, Büyükşehir Belediye Başkanı ve Milli Olimpiyat Komitesi'nin yer aldığını belirten Bayatlı, ''Tesis yapılırken 4 yıl önce, yol dahil tüm projeleri İstanbul Teknik Üniversitesi tarafından yapıldı'' dedi. 
     Projenin belediye ve devlet tarafından bilindiğini kaydeden Bayatlı, şöyle konuştu 
     ''Devlet Bakanı Fikret Ünlü, Karayolları ile iletişime geçti ve bizden yol projesini istedi. Projeyi Karayolları Genel Müdürlüğü'ne gönderdik. Ancak, gerekli yol yapımı gerçekleştirilemedi. Statla ilgili olarak yanlış düşüncelerin topluma anlatılması doğru değil. Hatanın Milli Olimpiyat Komitesi'nde olmadığının bilinmesi gerekir.'' Bayatlı, statta rüzgara karşı önlem alınacağını sözlerine ekledi. 
     





</TEXT>
</DOC>
