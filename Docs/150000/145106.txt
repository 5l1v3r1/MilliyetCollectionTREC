<DOC>
<DOCNO> 145106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sontur23.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemerleri sıkıyoruz... 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, hükümetin, ekonomide savaş önlemleri kapsamında, önümüzdeki birkaç ay boyunca sadece maaş, ücret, savunma harcamaları ve borçlar gibi zorunlu ödemeleri öngören bir "sıkı nakit politikası" izleyeceğini bildirdi. 
     Cemil Çiçek, Bakanlar Kurulu toplantısından sonra yaptığı açıklamada, savaşın ortaya çıkarabileceği etkilerle ilgili olarak Bakanlar Kurulu'nun bir dizi ekonomik önlemin de altını kararlılıkla çizdiğini bildirdi. Türkiye savaşa girmese de bunun sıkıntılarını yaşayan bir ülke olduğunu belirten Çiçek, "Ekonomi konuları ilgili birimler tarafından takip edilmektedir. Çabamız ülkemizin kendi ayakları üzerinde durması ve kendi potansiyellerini harekete geçirerek kalkınma çabalarını sürdürmesidir" dedi. Çiçek, "Hepimiz bilmeliyiz ki elden gelen öğün olmaz o da vaktinde bulunmaz" diye konuştu. 
     GSMH'nin yüzde 6.5'i tutarında faiz dışı fazla hedefine göre dizayn edilen bütçenin TBMM Genel Kurulu'nda olduğunu, bu hedefe ulaşmak için öngörülen 15.8 katrilyonluk önlemlerden 11.6 katrilyonluk bölümünün düzenlemelerinin yapıldığını söyleyen Çiçek, ek vergileri içeren düzenlemelerin de bu hafta Plan Bütçe Komisyonu'ndan geçmesini hedeflediklerini bildirdi. Bakan Çiçek, savaş nedeniyle ortaya çıkacak harcamaları karşılamaya yönelik önlemleri aldıklarını, bütçe çıktıktan sonra 5 gün içinde faiz dışı harcama ödenemlerinin belli oranlarda bloke edilmesi ve harcama programlarının bakiye tutar üzerinden yapılması için genelge yayımlanacağını söyledi. Çiçek, "Bu GSMH'nin yüzde 1'inden fazla yaklışak 4 katrilyon liralık bir tasarrufa karşılık gelmektedir. Maliye Bakanlığımız tedbir alacaktır" dedi. 
     
     SIKI NAKİT YÖNETİMİ 

     Çiçek, önümüzdeki birkaç ay boyunca sadece maaş, ücret, savunma harcamaları ve borçlar gibi zorunlu ödemeleri öngören sıkı nakit yönetimi izleneceğini söyledi. 
     Bundan sonra kamu alacaklarıyla ilgili olarak tahsilat birimlerinin alacaklı bazında yapacağı uygulamalar dışında hiçbir alt ya da genel yapılanma söz konusu olmayacağını söyleyen Çiçek, "Vatandaşımızın kamuya olan yükümlülüklerini zamanında yerine getirmelerinin bir vatandaşlık borcu olduğuna inanıyoruz" dedi. 
     Çiçek, kamu işçilerinin emekli edilmesine ilişkin 1996 ve 2001 yıllarında yayımlanan Başbakanlık genelgeleri iptal edilerek emeklilik ve atıl istihdam sorununun çözümü konusunda KİT yönetim kurullarının yetkili kılınacağını da bildirdi. Ekonomik programın öncelikli yapısal reformlarından biri olan TEKEL'in özelleştirme planının uygulanmak üzere kısa süre içinde Özelleştirme Yüksek Kurulu'na sunulacağını da bildiren Çiçek, "Hükümetimiz piyasa mekanizmasına olan inancını tam olarak bir kez daha ifade eder" dedi. 
     
</TEXT>
</DOC>
