<DOC>
<DOCNO> 127072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sonspo28.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın devre arası programı... 
</HEADLINE>
<TEXT>

     Birinci Süper Futbol Ligi'nde 18 maçlık ilk bölümü lider tamamlayan Beşiktaş, 7 Ocak'ta başlayacağı ikinci yarı hazırlık döneminde Antalya'da 2 ayrı kamp yapacak. 
     7 Ocak'ta Ümraniye'deki BJK Nevzat Demir Tesisleri'nde toplanarak çalışmalara başlayacak olan siyah-beyazlılar, 11 Ocak Cumartesi günü Antalya'ya gidecek. 1. etap Antalya kampında 2 hazırlık maçı oynayacak Beşiktaş, 16 Ocak'ta İstanbul'da dönecek. 
     Futbolculara verilecek iki günlük iznin ardından 19 Ocak'ta yeniden topbaşı yapacak olan lig lideri, 21 Ocak'ta tekrar Antalya'da kampa girecek. Beşiktaş, 27 Ocak'ta sona erecek kamp süresince 3 hazırlık maçı daha oynayacak. 
     Beşiktaş, Antalya kampı sonrası 29 Ocak'ta bir hazırlık maçı da İstanbul'da yapacak ve 2 Şubat Pazar günü Fenerbahçe ile Şükrü Saracoğlu Stadı'nda ligdeki erteleme maçına çıkacak. 
     





</TEXT>
</DOC>
