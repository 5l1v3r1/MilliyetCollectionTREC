<DOC>
<DOCNO> 143655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/soneko18.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'nin Mart ayı ortalama borçlanma maliyeti yüzde 59.9 
</HEADLINE>
<TEXT>

     Hazine'nin Mart ayı iç borçlanma stratejisi çerçevesinde yaptığı ihalelerde, ortalama borçlanma maliyetinin yüzde 59.9'a yükseldiği bildirildi. 
     Oyakbank'ın Hazine bölümü tarafından, bilgilendirmeye dönük hazırlanan ve bankayı bağlayıcı niteliği bulunmayan günlük bültende yer alan bilgilere göre, Hazine'nin Şubat ayında yüzde 55.1 olan Türk Lirası aylık ortalama borçlanma maliyeti, Mart ayında 4.8 puan artarak yüzde 59.9'a çıktı. 
     Hazine, bu hafta yaptığı 3 bono ihalesinden ilki olan 91 gün vadeli referans bono ihalesini, piyasalara hakim olan tedirginliğin etkisiyle faizlerin yüzde 71-72 seviyelerine ulaştığı Pazartesi gerçekleştirmişti. 
     Hazine referans bono ihalesinde net 1.4 katrilyon lira olan borçlanma öngörüsünün altında, 1 katrilyon 63.5 trilyon lira tutarında kağıt satarken, borçlanma maliyeti bileşik faiz yüzde 58.34 olmuştu. 
     Bültene göre hükümetin, artık kaçınılmaz olan Irak'a müdahaleyle ilgili değerlendirmelerin ardından, yeni bir yetki tezkeresinin TBMM'ye gönderilmesine ilişkin girişimlere başlaması, dün piyasaları sakinleştirmek için yeterli oldu. 
     Referans ihalesi ardından dün yapılan iki ihaleden, 13 Ağustos 2003 itfa tarihli 147 gün vadeli bono, yüzde 55,47 bileşik faizle ihraç edilerek yüzde 55,2'lik ortalama faiz beklentisinin biraz üzerinde kalırken, 350 günlük 3 Mart 2004 vadeli ihalenin ihraç faizi, yüzde 59,95 ile piyasa beklentilerinin altında gerçekleşti. 
     Hazine, kısa vadeli ihaleye gelen nominal teklifin yüzde 94,4'ünü karşılamak suretiyle, piyasaya net 817,4 trilyon lira ortalamadan satışlarla net 34,6 trilyon lira ve 350 günlük tahvil satışıyla da net 2,7 katrilyon lira olmak üzere ortalamadan satoşlarla net 570 trilyon lira , piyasaya toplam 3,5 katrilyonluk liralık satış gerçekleştirdi. İhalelerde ayrıca kamu kuruluşlarına toplam net 604,6 trilyon liralık kağıt satıldı. 
     Dolayısıyla bu hafta yapılan üç ihaleyle Hazine, bugün piyasaya 4 katrilyon 947 trilyon lira olan itfasının yüzde 93'ünü karşılarken, Mart ayında piyasadan öngördüğü 7 katrilyonluk liralık borçlanma miktarının da, bugün itibarıyla 428,7 trilyon lira üzerine çıktı. 
     





</TEXT>
</DOC>
