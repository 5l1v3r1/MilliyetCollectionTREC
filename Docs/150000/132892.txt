<DOC>
<DOCNO> 132892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/soneko09.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
2003 yılı bütçesi çerçeve kararı tebliği yayımlandı... 
</HEADLINE>
<TEXT>

     Bu yıl, faiz dışı fazla hedefini tutturma yanında, başlatılan yapısal reformların kararlılıkla sürdürülmesi temel öncelik olacak. 
     Yüksek Planlama Kurulu'nun YPK , 2003 Yılı Programı ve Mali Yılı bütçesi Makro Çerçeve Kararı'nı içeren tebliği, Resmi Gazete'de yayımlandı. 
     Kararda, 2003 yılında faiz dışı fazla hedefini tutturmak, mali disiplini sağlamak, eğitim, sağlık ve sosyal güvenlik başta olmak üzere beşeri kaynakların geliştirilmesine yönelik yatırımlara öncelik vermenin yanında, başlatılan yapısal reformların kararlılıkla sürdürülmesinin temel öncelik olacağı kaydedildi. 
     
     GSMH BÜYÜMESİ YÜZDE 5 BEKLENİYOR 

     2003 yılı program ve bütçesine ilişkin Çerçeve kararına göre, bu yıl sonu itibariyle tüketici fiyatları endeksindeki artış yüzde 20, GSMH deflatörü yüzde 24,4 ve GSMH büyümesi yüzde 5 olarak bekleniyor. 
     Kararda, ekonominin olası krizlere dayanıklılığının artırılarak sürdürülebilir bir büyüme ortamının oluşturulması amacına yönelik sağlam bir mali yapının oluşturulması ve enflasyonun mevcut seviyesinden daha aşağıya çekilmesinin, önem arz ettiği ifade edildi. 
     Karar uyarınca bu ortamda öncelikli amaç, kalkınma sürecinin sosyal boyutunu da dikkate alan bir yaklaşım içinde, ''sürdürülebilir bir büyüme oluşturmak ve vatandaşlara verilecek hizmetlerin hızı ve kalitesini arttırmak'' olarak belirlendi. 
     
     KURULUŞLAR, BÜTÇE TEKLİFLERİNİ YENİDEN DEĞERLENDİRECEK 

     Etkin bir bütçe uygulamasının bütçenin gerçekçi ve tutarlı bir şekilde hazırlanmasına bağlı olduğu vurgulanan Karar uyarınca, kuruluşlar 17 Ekim 2002 tarihinde TBMM'ye sunulan önceki bütçe tasarısına dönük tekliflerini, gösterge niteliğindeki makro hedefler çerçevesinde yeniden değerlendirecek. 
     2003 yılında, konsolide bütçenin cari ve faiz hariç transfer kalemleri için, 17 Ekim 2003 tarihinde TBMM'ye sunulan bütçe tekliflerinde yer alan ödenekler yatırım ödenekleri için ise 9 katrilyon 140 trilyon lira genel seviye olarak kabul edilecek. 
     Bütün kamu kuruluşlarının yatırım ödenekleri, 2003 yılı fiyatlarıyla yeniden gözden geçirilecek. Kuruluşlar, varsa değişiklik önerilerini yapacaklar. Bu karar ekinde yer alan tavanlara uymayan kuruluşların talepleri dikkate alınmayacak. 
     Kuruluşların yabancı para cinsinden yapacakları harcamalar için gösterge niteliğinde olmak üzere, dolar ortalama kuru 1 milyon 752 lira olarak kullanılacak Yatırım programındaki proje stokunun ortalama süresi, yüzde 3'ün üzerinde azaltılacak. 
     
     EĞİTİM, SAĞLIK VE KARAYOLLARI 

     Eğitim, sağlık, teknolojik araştırma projeleri ve öncelikli bazı karayolları projeleri ile acil zorunlu haller dışında gerçekleşmesi 1 yıldan fazla sürecek yeni projeler, yatırım programına alınmayacak. 
     2003 Yılı Yatırım Programında yer alan projelerin, proje maliyetinde yüzde 30'u aşan revizyon taleplerinde, DPT müsteşarlığı tarafından güncel keşfe dayanan yeni yapılabilirlik etüdü istenecek ve proje hakkındaki nihai karar, bu etüde dayandırılacak. 
     Bu yıl, fiziki gerçekleşme oranı yüzde 75'in altında olan kamu hizmet binaları afet hasarlarının giderilmesine ilişkin olanlar hariç , ihmal edilebilir düzeyde ödenek tahsisi yoluyla en az 2 yıl süreyle durdurulacak. 
     
     İTFAİYE, SAĞLIK, GÜVENLİK ARACI DIŞINDA ARAÇ ALINMAYACAK 

     Karar uyarınca bu yıl, kaynağı ne olursa olsun ambulans, itfaiye aracı gibi sağlık, savunma ve güvenlik açısından özel nitelik taşıyan araçlar dışında taşıt alımı yapılmayacak. Bu tür özel nitelikli taşıtların haricindeki araçlar 2 yıl süreyle alınmayacak. 
     2003 yılı yatırım programına çok zorunlu haller dışında yeni dış kredili proje alınmayacak. Yatırımları hızlandırma ödeneğinden programda yer alan projelere yıl içinde kullandırılabilecek ek ödenek tutarı 5 trilyon lirayı geçmeyecek. 
     
     BAĞIMSIZ KURULLARIN YATIRMALARINA DPT GÖRÜŞÜ 

     Bağımsız düzenleyici ve denetleyici kurullar, her ne şekilde olursa olsun, misafirhane, lojman, hizmet binası,, kamp, kreş ve benzeri sosyal tesisler, taşıt, makine-teçhizat temini ile arsa ve arazi alımları için, Devlet Planlama Teşkilatı Müsteşarlığı'nın olumlu görüşünü alacaklar. 
     Yurtdışı görevlendirmelerinde azami tasarruf anlayışı esas alınacak. Temsil, ağırlama, tören, fuar ve benzeri faaliyetler ve etkinliklere yönelik ödenekler asgari seviyede tutulacak şekilde değerlendirilecek. 
     
     YATIRIM ÖDENEKLERİ TAVANI BELİRLENDİ 

     2003 yılı program ve bütçe çerçeve kararında, genel-Katma Bütçe, KİT'ler, özelleştirme kapsamındaki kuruluşlar, döner sermayeli kuruluşlar, İller Bankası ve Fonların 2003 yılı yatırım ödenekleri tavanı da belirlendi. 
     Tebliğin ekler kısmında, 2003 yılı yatırım ödenek tavanları listesi ile Kamu Yatırım deflatörleri de yer alıyor. 
     





</TEXT>
</DOC>
