<DOC>
<DOCNO> 102593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/ekonomi/ekoz1.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Halka arz haftası 
     İç borçlanma ihalesi düzenlemeyen Hazine, bu haftaki borçlanmasını, bugün ve salı günü halka dolara endeksli 364 vadeli iskontolu tahvil satarak gerçekleştirecek. Halka arzda yatırımcılar alacakları tahvillerin bedelini 1 milyon 639 bin 45 lira üzerinden TL olarak yatıracaklar. Tahvillerin geri ödemesi 18 Ağustos 2003’te yapılacak. İskontolu olarak ihraç edilen tahvillere yıllık yüzde 9 faiz uygulanacak. Bin dolar ve katları şeklinde satılacak tahvillerin satış fiyatı bugün için 917,43 dolar, salı günü için 917,64 dolar olarak belirlendi. 
     
     Yabancılar zararda 
     Bu yıl haziran sonunda 3 milyar 716 milyon dolar olan yabancı yatırımcıların İMKB portföylerinin temmuz sonunda 3 milyar 643 milyon dolara geriledi. Bu rakam yabancıların hisse senedi işlemlerinde, net alıcı olmalarına rağmen portföy değerinin 1.9 milyar dolar azalarak son 10 ayın en düşük noktasına indiğini gösteriyor. Bu azalışta hisse senedi fiyatlarında yaşanan düşüş ve TL’nin değer kaybetmesi de etkili oldu. Bu etkiler nedeniyle yabancılar yedi ayda İMKB’de 2 milyar 173 milyon dolarlık net zararla karşı karşıya kaldılar. 
     
     Sermaye artırımları 
     SPK, Garanti Bankası’nın sermaye artırımı nedeniyle ihraç edeceği hisse senetlerini kayda aldı. Sermayesini 750 trilyon liradan 791 trilyon 747.8 milyara çıkaracak olan Banka, 41 trilyon 747.8 milyarlık artırımı bedelsiz olarak yapacak. Garanti Bankası’nın kayıtlı sermaye tavanı 1 katrilyon lira. Akbank da 16 trilyon liralık bedelsiz sermaye artırımı ile sermayesini 616 trilyona çıkaracak. Ayrıca, Uşak Seramik 2 trilyon 625 milyar, Lüks Kadife 1 trilyon 170 milyar, Bay - San Nebati Yağ ve Toprak Sanayii de 395 milyar liralık bedelsiz sermaye artırımı planlıyor. 
     
     Beş yılda bir arpa boyu yol 
     Ankara Ticaret Odası’nın raporunda, 1997 - 2001 döneminde ekonominin yalnızca yüzde 0.56 büyüdüğüne işaret edildi. Bu dönemde faize 130 milyar dolar ödendi, yatırımlara harcanan para 19 milyar dolarda kaldı. Beş yılda sağlığa yalnızca 2.5 milyar, eğitime 7 milyar dolar harcandı. 1997’de 191 milyar dolar olan milli gelir 43 milyar dolar düşerek 2001’de 148 milyar dolara geriledi. Buna karşılık borçlar 85 milyar dolar artarak 115 milyar dolardan 200 milyar dolara yükseldi. Kişi başına borç miktarı 1046 dolar artarak 2 bin 918 dolara çıktı. 
     



 EKONOMİ 















</TEXT>
</DOC>
