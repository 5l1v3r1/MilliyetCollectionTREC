<DOC>
<DOCNO> 139766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sontur19.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
"Tezkereyi tek bölüm olarak oylatacağız" 
</HEADLINE>
<TEXT>

     AKP Grup Başkanvekili Salih Kapusuz, yarın TBMM Genel Kurulu'nda görüşülecek olan Başbakanlık Tezkeresinin oylamasıyla ilgili olarak, "Asker gönderme ve asker kabul etme işlemlerini bir kez oylattıracağız. İhtilaf olursa bu yönde bir önerge vereceğiz" dedi. 
     Salih Kapusuz, Başbakan Abdullah Gül ve bazı bakanlar ile birlikte TBMM Camii'nde kıldığı cuma namazının ardından gazetecilerin sorularını yanıtladı. Kapusuz, Başbakanlık tezkeresinin, üzerinde oylama yapılması gereken Meclis kararlarından olduğunu ve tek olarak oylanması gerektiğini ifade etti. 
     Kapusuz, ancak geçmişte iki ayrı unsur içeren Başbakanlık tezkerelerinin iki ayrı oylamaya tabi tutulduklarına ilişkin örnekler bulunduğunun anımsatılması üzerine şöyle dedi 
     "Elbette, tezkereyi iki bölüm olarak da oylayabilirsiniz. Ancak, tek bir oylama yapılması için önerge de verebilirsiniz. Eğer bir ihtilaf çıkması söz konusu ise o ihtilafı çözmek için önerge verebilirsiniz. Dolayısıyla tek oylama yaparsınız." Oturumu yönetecek olan TBMM Başkanı Bülent Arınç'ın iki ayrı oylama yapılması konusunda irade koyması durumunda ne olacağına ilişkin bir soru üzerine de Kapusuz, şunları söyledi 
     "Hayır öyle şey olmaz. Yönetim sadece kurallara uygun olarak işlemleri tamamlama görevini yapar. Dolayısıyla milletvekillerinden, bakanlardan farklı talep gelirse o talepler de kurallara uygunsa onu işleme kor. 
     Bizim irademiz açık ve nettir. Bunun bir kez oylanmasını istiyoruz. Bu oylamada, kesinkes asker gönderme ve asker kabul etme işlemlerini bir kez oylattıracağız. Bunda bir ihtilaf yok." Kapusuz, "CHP tezkerenin bölümler halinde oylanması yönünde önerge verirse ne olur " soru üzerine de "İhtilaf olursa önerge veririz. Talepler arasına virgül koruz ya da ve deriz olur biter" dedi. 
     AK Parti Grup Başkanvekili Salih Kapusuz, bugün yapılacak olan MGK'da alınacak kararların da Meclis'i bağlamayacağını ifade ederek, şöyle konuştu 
     "Her kurumun kendi yetkisi, sorumluluğu kendi sahası alanındadır. Parlamentonun iradesi ise hepsinin üstündedir. Bizim kendi alanımıza giren konuda Meclis'te ne karar çıkarsa aslolan odur. Yoksa, MGK tavsiye kararı almıştır, başka görüşler ortaya konmuştur. Hiç önemli değil. Biz burada önümüzde bulunan, işlem yapılması gereken tezkereyi konuşuruz tartışırız ve oylarız. Kabul ederiz veya reddederiz. Bu bize ait bir yetkidir. Bizim alanımızdır. Dolayısıyla MGK'nin bize göre kendini ayarlamak veyahut da bizim onların tavsiyelerine uymak gibi bir mecburiyetimiz sözkonusu değildir. 
     Ama, başından beri devletin tepesi diye kabul edilen bütün kurumları arasında adeta bir ittifak var. MGK daha önce bir toplantı yapıp karar almıştır. O karar da herkes tarafından bilinmektedir." 
     





</TEXT>
</DOC>
