<DOC>
<DOCNO> 142492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sonspo02.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'un 19 puanının 16'sında Okan Yılmaz'ın imzası var 
</HEADLINE>
<TEXT>

     Bursaspor'un, ligde aldığı 19 puanın 16'sında golcü oyuncu Okan Yılmaz'ın imzası bulunuyor. 
     Takımı ligde kalma mücadelesi verirken, kendisi gol krallığı yarışında ilk sırada bulunan Okan Yılmaz'ın attığı 14 golden 13'ü, takımının puan almasını sağladı. Bursaspor'un puan aldığı 8 maçta 13 gol atan Okan, bu karşılaşmaların 4'ünde takımını galibiyete taşırken, diğer maçlarda da takımı 1 puan aldı. Genç golcü, yalnızca Bursaspor'un 15. haftada Altay ile deplasmanda yaptığı ve 2-1 yitirdiği maçta, gol atmasına karşın takımına puan kazandıramadı. 
     Okan'ın attığı her golle takımına puan kazandırma özelliği 1. haftadaki Beşiktaş maçıyla başladı. 2-2 sona eren maçta penaltıdan 1 gol atan Okan, takımının ilk puanını almasını sağladı. 4. haftada Kocaelispor'u 4-2 yenen Bursaspor'da Okan 3 gol atarken, ertesi hafta da İstanbulspor ile 1-1 berabere kalınırken, golün altında Okan'ın imzası bulunuyordu. Bursaspor'un 6. haftada Diyarbakırspor'u 4-1 yendiği maçta yine 3 gol atma başarısı gösteren Okan, 11. haftada Denizlispor ile 2-2, 12. haftada da Malatyaspor ile 1-1 berabere kalınırken takımının tüm gollerini attı. 
     Okan'ın, 16. haftadaki 3-0'lık Adanaspor galibiyetinde 2, 19. haftadaki 2-1'lik Samsunspor galibiyetinde ise 1 golü bulunuyor. 
     





</TEXT>
</DOC>
