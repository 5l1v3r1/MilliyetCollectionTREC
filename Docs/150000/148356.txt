<DOC>
<DOCNO> 148356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/soneko12.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a 3. köprü yeniden gündemde... 
</HEADLINE>
<TEXT>

     ''Yap-işlet-devret'' modeliyle inşaası öngörülen 3. boğaz köprüsü projesi için, yeniden Devlet Planlama Teşkilatı'nın DPT onayına başvuruldu. 
     Edinilen bilgiye göre, dünyanın sayılı metropolleri arasında yeralan İstanbul'un ulaşım sorununu uzun vadede çözümü için yapımı planlanan 3. Boğaziçi köprüsü projesi, onay halinde, yeniden programa alınacak. 
     Karayoları Genel Müdürlüğünün DPT'ye teklif ettiği 3. boğaz köprüsü, bütçeye mali yük getirmeden ''yap-işlet-devret'' sistemi ile inşa edilecek. 
     DPT'nin onay vermesi halinde, Karayolları Genel Müdürlüğü'nün daha önce üzerinde çalıştığı projede yeni revizyonlar yapılacak. 
     Buna göre 3. boğaz geçişi, raylı sistem ulaşımına da olanak verecek şekilde inşa edilecek. Orta refüj bölümü raylı sistemde hızlı tramvayların ulaşımına hizmet verecek şekilde projelendirilecek yeni köprü, daha önce belirlenen güzergah üzerinde inşa edilecek. Köprü 1.6 kilometre uzunluğunda olacak. 
     
     ''YAP-İŞLET-DEVRET'' 
     ''Yap-işlet-devret'' sistemi ile yapımı planlanan köprü için, yaklaşık 1 milyar dolarlık bir yatırım harcaması planlanıyor. Söz konusu sistem uyarınca köprü, çevre ve bağlantı yollarını üstlenecek firma, köprünün işletmeciliğini üstlenecek ve geçişlerden elde edeceği gelirle yaptığı yatırım bedelini finanse edecek. 
     15 ile 20 yıllık bir süreyle işletilmesi öngörülen köprü, daha sonra Karayolları Genel Müdürlüğüne devredilecek. 
     





</TEXT>
</DOC>
