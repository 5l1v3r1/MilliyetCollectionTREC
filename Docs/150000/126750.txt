<DOC>
<DOCNO> 126750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sondun07.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Taylandlı siyam ikizleri operasyonla birbirinden ayrıldı 
</HEADLINE>
<TEXT>

     Tayland'da kalpleri ve karaciğerleri yapışık doğan 4 aylık siyam ikizlerinin, başarılı bir operasyon sonucu birbirlerinden ayrıldıkları bildirildi. 
     Ameliyatın yapıldığı Bangkok'taki Siriraj Hastanesi'nin başcerrahı Chana Sathornkij, telefonla yaptığı açıklamada, ikizlerin, 10 saat süren ve 30 kadar doktor ile hemşirenin hazır bulunduğu başarılı bir operasyon sonucu birbirlerinden ayrıldıklarını duyurdu. 
     Fire ve Folk Nera adları verilen kız siyam ikizlerini ayırmak amacıyla yapılan ameliyatın, Siriraj Hastanesi'nde son 36 yılda aynı sorunla ilgili yapılan 14 ameliyat arasında 3. başarılı operasyon olduğu belirtildi. 
     Siyam ikizlerinin halen hastanenin yoğun bakım ünitesinde tutulduklarını ve durumlarının oldukça iyi olduğunu kaydeden Sathornkij, bebeklerin, gelen ziyaretçilere gülücükler dağıttıklarını sözlerine ekledi. 
     Ameliyatın, bebekler 2 aylıkken planlandığı ve yaşlarının çok küçük olması nedeniyle ayırma ameliyatına 14 anestezistin katıldığı bildirildi. Doktorlar, ameliyat için en uygun yaşın 1 yaş olduğunu, ancak ikizlerin yüzleri birbirlerine dönük olduğu için emzirilmelerinde karşılaşılan güçlük nedeniyle ameliyatın daha erkene alındığını ifade ettiler. 
     





</TEXT>
</DOC>
