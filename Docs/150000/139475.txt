<DOC>
<DOCNO> 139475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sonspo15.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bursaspor Bir Tane" kampanyası... 
</HEADLINE>
<TEXT>

     Bursaspor Kulübü Basın Sözcüsü Şükrü Akyollu ve yöneticilerden Mustafa Kırcı, ''Bursaspor Bir Tane'' kampanyası kapsamında kent merkezindeki işyerlerine afişler asıp, Bursalılardan destek istedi. 
     Kırcı Otel'den başlayan destek turunda, Çekirge Caddesi'ndeki işyerlerini ziyaret eden Şükrü Akyollu ve Mustafa Kırcı, kampanyayı tanıtıcı afişleri vitrin camlarına astılar. 
     Kampanyayla ilgili Bursalılar'dan çok olumlu tepkiler aldıklarını kaydeden Akyollu, ''Bu ilgi bizi oldukça umutlandırdı. Pazar günü gerçekleşecek kampanyada, Bursaspor'a hedeflediğimizden daha fazla gelir kazandıracağımızı umuyorum'' dedi. 
     Akyollu, 2 Mart Pazar günü Bursa'daki 4 yerel televizyon kanalında naklen yayınlanacak olan kampanyayı, Nükhet Duru ve Cenk Eren gibi ünlü isimlerin sunacağını, programa ayrıca sürpriz konukların da katılacağını ifade ederek, ''Öncelikle Bursa'da vergi sıralamasında ilk 250 arasına giren sanayici ve işadamlarından destek isteyeceğiz. Tüm Bursalı sanayici ve işadamlarının kampanyamıza ilgi göstermelerini bekliyoruz. Bursalıları pazar günü yerel kanalları izlemeye çağırıyoruz'' diye konuştu. 
     Mustafa Kırcı da, kampanyanın Bursaspor'a gelir kazandırmasının yanında, kentin takımına sahip çıkmasını da sağlayacağını belirterek, ''Bursaspor gerçekten bir tane. Kentimizin güzide kulübüne tüm Bursalılar'ın gerekli desteği vereceğine inancımız tam'' dedi. 
     Afişlerin asıldığı işyeri sahipleri de, kampanyayı çok olumlu bulduklarını ve desteklediklerini söylediler. 
     





</TEXT>
</DOC>
