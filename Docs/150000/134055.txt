<DOC>
<DOCNO> 134055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sondun06.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam "Irak, ABD'yi yenmeye hazır" 
</HEADLINE>
<TEXT>

     Irak Devlet Başkanı Saddam Hüseyin, ülkesinin, ABD saldırısıyla yüzleşmeye, onu geri püskürtmeye ve ABD'yi yenmeye hazır olduğunu söyledi. 
     Saddam, Irak televizyonunda komutanlara hitaben yaptığı konuşmada, ''Saldırıyla karşılaştığımızda, en kötü senaryoyu hesaplar ve taktiklerimizi buna göre hazırlarız. Onların, savunmamızı yıkmak için en büyük piyade güçleri ve silahlı birliklerle geleceğini biliyoruz. Ancak bu saldırıyı geri püskürtüp onları yeneceğiz'' dedi. 
     ABD'nin, Irak'a saldırmaya hakkı olmadığını, en yüksek rütbeliden erine kadar her Amerikalının, hırsla ve düşmanca geldiğini belirten Saddam, ''Sürekli teçhizat desteğine sahip uzun, başarılı savunma hattımız olacak. Irak, Afganistan değil. Irak büyük güçlere sahip. Tarih boyunca yabancıların topraklarında yaşamasına asla izin vermedi'' diye konuştu. 
     Bu arada BM silah denetçilerinin irtibat subayı Tümgeneral Hüsam Muhammed Emin, Irak televizyonunda yaptığı açıklamada, yasaklı silahların Irak'ın saklayabileceği küçük nesneler olmadığını belirtti ve ''Irak, bu silahlardan kurtuldu'' dedi. 
     Emin, Bush'un ulusa sesleniş konuşmasını, ''siyasi amaçlı ucuz yalanlarla dolu'' diye değerlendirdi ve ''Bush'un, yalanlara başvurmasından üzüntü duyduk, Irak'ın tüm kararlara uyduğunu biliyor'' diye konuştu. 
     





</TEXT>
</DOC>
