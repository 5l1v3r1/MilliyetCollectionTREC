<DOC>
<DOCNO> 131066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sontur05.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
''Zihni Sinirler'' iş başında... Neler icat ediyorlar neler... 
</HEADLINE>
<TEXT>

     Türkiye'nin dört bir yanında yaşamlarını ''bilimsel çalışma'' yaparak geçiren mucitler, türlü imkansızlık ve zorluğa karşın birbirinden ilginç ''buluşlara'' imza atmayı sürdürüyorlar. 
     TÜBİTAK'a yapılan başvurulardan derlenen bilgilere göre, mucitler, hiç durmaksızın proje üretmeye devam ediyor. 
     Ellerindeki sınırlı olanaklarla ''sistem geliştirmek'' veya bir şeyleri ''icat'' etmek için yoğun çaba harcayan her yaş ve meslek grubundan mucitler, genellikle insan yaşamını kolaylaştırıcı buluşlar üzerinde çalışıyorlar. 
     Bu konuda büyüklerinden hiç de geri kalmayan ilköğretim çağındaki mucitlerin ''icatları'' ise hayal dünyasını oldukça zorluyor. Paketi açıldığında dışarı kaçan sigaralardan, insanları kötü alışkanlıklardan koruyan ''iyilik gözlüğü''ne kadar birçok proje üreten küçük mucitler, belki de geleceği şimdiden bugüne taşımış oluyorlar. 
     Hayatlarını ''bilimsel çalışma'' yaparak geçiren büyük mucitlerin projelerinden bazıları şunlar 
     Otomatik tahta silici Tahtanın yanında bulunan bir şerit ve onu kontrol eden bir mekanizma sayesinde tahta hiç zahmetsiz silinir. 
     Spagetti çatalı Motor, pil ve bir çataldan oluşan bu sistemde, aygıtın ucundaki çatal, spagettinin döndürülerek alınıp, kolayca yenilmesini sağlıyor. 
     Alafranga ve alaturka oturma pozisyonu sağlayan klozet ayakbasanı Klozet önüne yerleştirilen bir basamak sayesinde, kişi ister alaturka tuvaletteki gibi çömeliyor, isterse alafranga tuvaletteki gibi oturuyor. 
     Hava basıncıyla çalışan çadır Hava basıncıyla şişen çadır, büyük kullanım kolaylığı sağlıyor. 
     Dalgalardan enerji elde etme Dalgaların hareketinden yararlanılarak, ucuz, temiz ve yenilenebilir enerji elde etmekte kullanılan ve hareketli paletlerden oluşan sistem. 
     Güneş ışığından elektrik üretme Güneş ışığının yardımıyla sudan elde edilen buhar basıncı kullanılarak bir çark döndürülür. Bu çarkın harekete geçirdiği bir jeneratör sayesinde, mekanik enerji, elektrik enerjisine dönüşür. 
     Su kesildi otomatı Su kesildiğinde, sistem sayesinde vana otomatik olarak kapanır. Böylece, su tekrar geldiğinde ev ve işyerlerinin su baskınlarına karşı korunması amaçlanıyor. 
     
     ÇOCUK MUCİTLER 

     Çocuk mucitlerin sınırlamadıkları hayalleriyle geliştirdikleri projelerden bazıları da şöyle 
     Kaçan sigaralar Sigara paketi açıldığında, sigaralar aniden dışarı fırlar. Böylece, insanlar bu zararlı alışkanlıklardan korunmuş olur. 
     Otomatik kalemtıraş Küçük bir motor yardımıyla kalemler, otomatik olarak açılıyor. 
     Otomatik saksı çiçeği besleyicisi Yolculuğa çıkıldığında evde bırakılan çiçekleri, bir saksı otomatik olarak sulayıp, canlı kalmalarını sağlıyor. 
     Uyuyamayanlar için gece lambası Sistemi harekete geçiren düğmeye basıldığında, etrafa kuzu sesi yayılır. Uykusuzluk çeken kişi, bu sesten aldığı ilhamla, kuzuları saymaya başlarsa bir süre sonra uykuya dalar. 
     Hacı yatmaz mum Bu projede, altına yerleştirilen bir ''hacıyatmaz'' sayesinde, mumun devrilmesi ve böylece etrafa zarar vermesinin önüne geçilmesi hedefleniyor. 
     İyilik gözlüğü Elmastan yapılan bu gözlüğün, takanların gözünde şimşekler çaktırarak, insanları kötü alışkanlıklarından caydıracağı varsayılmış. 
     Parmak kaldırma Proje sayesinde geliştirilecek bir alet, sınıfta söz almak için parmak kaldıran öğrenciler tarafından kullanılır. Böylece, öğrencilerin kolları yorulmamış olur. 
     Alarmlı bebek bezi Bebekler için planlanan bu projede, bebek altına kirlettiğinde sistemin hemen alarm vermesi amaçlanıyor. 
     Yemefon Bir çeşit yemek ısıtıcısı olan sistem, bağlı olduğu telefonun çaldırılması halinde devreye giriyor ve ocağı açıyor. 
     





</TEXT>
</DOC>
