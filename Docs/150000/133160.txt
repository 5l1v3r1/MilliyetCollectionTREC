<DOC>
<DOCNO> 133160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sontur20.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ve Erdoğan, yatırımcı şirketlerin yöneticileri ile buluştu 
</HEADLINE>
<TEXT>

     Başbakan Abdullah Gül ve AK Parti Genel Başkanı Recep Tayyip Erdoğan, dünyanın en büyük yatırımcı şirketlerinin üst düzey temsilcileri ile biraraya geldi. 
     Seehof Oteli'ndeki yemekli toplantıya, Devlet Bakanı Ali Babacan, AK Parti Genel Başkan Yardımcısı Şaban Dişli, AK Parti Kurucular Kurulu üyesi ve Genel Başkan Danışmanı Cüneyd Zapsu katıldı. 
     Toplantıda, Ford'dan Barbara Kux, Boing'den Tom Pickering, Laferge'den Bertrand Collomb, Goldman Sachs'dan Bob Hormats, Bim Hundal, Peter Weinberg ve John Thain BP'den Nick Butler, Procter-Gamble'den John Pepper, Nestle'den Peper Brabeck, Telecom İtalia'dan Marco De Benedettr, Unilever'den Antony Burgmans, İnterbrew'den Pierre Jean Everaert, HP'den Kaspar Rorsted, Microsoft'dan Jean Philippe Courtois, Schroders'den Andy Williams, İnvester'den Marcus Wallenberg, Thyssen-Krupp'dan Gerhard Cromme, ENI'den Roberto Poli ve Flextronics'dan Michael Marks hazır bulundu. 
     Alınan bilgiye göre toplantıda, bazı şirket temsilcilerinin AK partili heyete, ''Siz iktidara geldiğinizde İslami bir partinin geldiğini düşündük'' dedikleri belirtildi. 
     Bu sözler üzerine Erdoğan'ın, öyle bir düşüncenin kafalardan çıkarılması gerektiğini dile getirerek, ''Şüpheniz olmasın. Partimizin adında İslam sözcüğü görüyor musunuz Din esasına dayalı bir devlet değiliz. Dinin siyasette kullanılmasına karşıyız. Ne geçmişte böyle bir düşüncemiz vardı ne de gelecekte olacak'' ifadelerini kullandığı kaydedildi. 
     AK Parti Genel Başkanı Erdoğan'ın, bugüne kadar yabancı sermayenin yaşadığı sorunları yerli sermayenin de yaşadığını ifade ederek, ''Bundan sonra kendinizi evinizdeymiş gibi hissedeceksiniz'' dediği öğrenildi. 
     Başbakan Gül'ün de, kendileri hakkında anlatılanları işadamlarından unutmalarını isteyerek, kendilerinin söylediklerine kulak vermelerini istedi. Türkiye'nin laik bir devlet olduğunu ve bunun gereklerinin yapıldığını vurgulayan Gül, yabancı yatırımcıların bugüne kadar yaşadıkları sorunların, hep hükümetlerin koalisyonlu olmalarından kaynaklandığını söyledi. 
     Şu anda Türkiye'de güçlü bir iktidarın yönetimde olduğunu işadamlarına anlatan Gül, ekonomi stratejilerinin, insanların refahını geliştirmeye yönelik olduğunu, yabancı sermaye konusunda da bugüne kadarki negatif unsurların, pozitife çevrildiğini dile getirdi. 
     Yabancı şirketlere kapılarının sonuna kadar açık olduğunu ifade eden Gül, Türkiye'de uygun bir ortam olduğunu belirtti. 
     Öte yandan, Erdoğan, bu toplantıdan önce Finlandiya Cumhurbaşkanı Tarja Halonen ile biraraya geldi. 
     





</TEXT>
</DOC>
