<DOC>
<DOCNO> 133255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/sondun10.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Los Angeles Times İlk saldırı Mart başında başlayacak 
</HEADLINE>
<TEXT>

     ABD'nin Irak'a karşı savaşta nükleer silah kullanabileceği öne sürüldü. 
     ABD'de yayımlanan Los Angeles Times gazetesinin haberinde, ''Pentagon planlamacılarının, savaşta nükleer silah kullanma olasılığıyla ilgili hazırlıklarını sessiz sedasız sürdürdükleri'' iddiasına yer verildi. 
     Nükleer silahların Irak'ın silah depolarının imhası amacıyla kullanılabileceğini yazan gazete, savaşın Mart başında, iki gün sürecek Cruise füzesi saldırısıyla başlayacağını ve bu saldırıda yüzlerce füze kullanılacağını öne sürdü. 
     CBS televizyonu ise ilk iki gün içinde 300-400 Cruise füzesi atılacağı, bu yoğun bombardımanın amacının, ''düşmanın savaşma iradesini yok etmek'' olduğu iddiasına yer verdi. 
     Haberde, ''Pentagon kaynaklarına göre, nükleer saldırı olasılığının az olmasına karşın, askeri yetkililer, bu silahların düşmanı etkisiz hale getirmek için ya da Irak'ın kimyasal ve biyolojik silah kullanmasına misilleme amacıyla kullanılabileceğine dikkat çekiyorlar'' denildi. 
     





</TEXT>
</DOC>
