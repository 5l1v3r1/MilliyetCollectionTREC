<DOC>
<DOCNO> 132083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/guncel/gun02.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Turist içkiyi otel barında değil, odasında içebiliyor 
</HEADLINE>
<TEXT>
Sultanahmet’te 4. Murat mührü 
Turistik caddedeki tüm bar, restoran ve kafeler içki ruhsatı olmadığı gerekçesiyle mühürlendi. Kaymakam, esnafı bakanlığa "havale" ediyor 
     NESLİHAN CUYAR İstanbul 
Fotoğraflar OZAN GÜZELCE 

     İstanbul’un tarihi ve turistik mek nlarından Sultanahmet’teki Akbıyık Caddesi’nde içki krizi yaşanıyor. 
     Yıllardır içki satılan bu caddede sokaktaki tüm bar, restoran ve kafeler, içki ruhsatı olmadığı gerekçesiyle mühürlendi. Gelen turist ise çareyi bakkaldan içki almakta buluyor. Kaymakamlık, 200 metre yakınında okul olduğu gerekçesiyle içki satışına izin verilmediğini bildirirken, esnaf, caddenin "içkili yerler krokisi" dışında kaldığı için mühürlendiğini savundu. 
     Esnaf bölgede içki satışına izin verilmesini isteyerek, "Daha önce de içki yüzünden sorunlar yaşadık ama yetkililer bize özel izin veriyordu. Şimdi ise bu konuda mülki amirler inisiyatif kullanmıyor" dedi. 
     
     Turistler şaşırıyor 
     Caddedeki Sultan Hostel’in sahibi Ekrem Usta, eylül ayında içkili yerlerin mühürlendiğini, perşembe gününden bu yana da otel içindeki restoranlarda içkinin yasaklandığını belirterek, şöyle dedi "Bize genç yaştaki turistler geliyor. İçki istediklerinde bu taleplerini karşılayamıyoruz. Önce şaşırıyorlar ancak açıklayınca anlıyorlar. Sonra da bakkaldan gidip bira alıp içiyorlar." 
     Yasak kararının 222 sayılı İlköğretim Kanunu’na göre verildiğini belirten Eminönü Kaymakamı Cezmi Türkgöçer ise, şunları kaydetti "O caddede içkili yerlerin olabilmesi için en az 200 metre yakınında okul olmaması lazım. Turizmin yoğun olduğu yörelerde okulların kapalı olduğu dönemlerde bize yetki verdiklerinde biz açtırıyoruz. Turizm Bakanlığı’ndan belge alırlarsa bu 200 metre şartı aranmaz." 
     
Restoranda yasak      Zeugma Hotel’in sahibi Ergün Karamahmutoğlu, Eminönü polisinin işyerine geldiğini belirterek, "Bira içen turistleri görünce otelin restoranını mühürlediler. Böyle bir uygulama olabilir mi " diye tepki gösterdi. Turistlere önceden otel içinde içki satışı yapabildiklerini anlatan Karamahmutoğlu, "Şimdi bu da yasaklandı. Turist odasına içki siparişi verebiliyor ama mek nın restoranında ve barında içemiyor" dedi. 
     
Bar neden kapalı      Orient Hostel’in sahibi Hüseyin Hacıosmanoğlu ise bu uygulamayla "Türkiye’de içki yasağı varmış" gibi bir izlenim yaratıldığını iddia etti. Hacıosmanoğlu, "Turistler barımızın niye kapalı olduğunu soruyorlar. İspanya, İtalya, Yunanistan, Portekiz gibi ülkelerdeki hostellere Türkiye’ye gitmeyin, orada içki yasağı var’ diye ilanlar asmışlar. Türkiye’nin gerçeği bu değil ama böyle yansıtılıyor" iddiasında bulundu. 



 GÜNCEL 


















</TEXT>
</DOC>
