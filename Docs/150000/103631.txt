<DOC>
<DOCNO> 103631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sontur34.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinema sanatçısı Sami Hazinses vefat etti... 
</HEADLINE>
<TEXT>

     Sinema sanatçısı Sami Hazinses, tedavi gördüğü hastanede kalp yetmezliği sonucu vefat etti. 
     Göztepe Semiha Şakir Huzurevi'nde kalan Sami Hazinses, şeker ve tansiyon ile bunlara bağlı rahatsızlıklar nedeniyle sağlık durumunun ağırlaşması üzerine bu sabah Haydarpaşa Numune Hastanesi'ne kaldırıldı. 
     Hastanenin Yoğun Bakım Servisi'nde tedavi altına alınan Hazinses, akşam saatlerinde kalp yetmezliği sonucu vefat etti. 
     Bir süredir rahatsız olan Hazinses'in, son 1 aydır huzurevinden hastaneye götürülerek, günlük olarak tedavisinin yapıldığı bildirildi. 
     
     ÖZGEÇMİŞİ 
     1925 yılında Diyarbakır'da doğan Sami Hazinses, ilkokuldan sonra çalışmak için İstanbul'a geldi. 
     Çeşitli işler yapan Hazinses, 19 yılında Mahir Canova'nın yönettiği, Cüneyt Gökçer, Altan Karındaş, Atıf Kaptan ve Muhterem Nur'un oynadıkları ''Kara Davut'' filminde küçük bir rolle sinema oyunculuğuna başladı. 
     Sonraki yıllarda çevirdiği filmlerle rolleri büyüyen Hazinses, Türk sinemasının unutulmaz komedi sanatçıları arasına girmeyi başardı. 
     Hazinses, komedi oyunculuğunun yanında, bazı filmlerde de dram oynadı. Hazinses, oyunculuğunun yanı sıra güfte ve beste çalışmaları da yaptı. 
     Sanatçının, ''Bir Dilbere Müpteladır Deli Gönlüm'' adlı eserini Zeki Müren, ''Derdimi Kimlere Desem'' adlı eserini Sevim Tanürek ve ''Yeter Ağlatma Beni'' adlı eserini de Müslüm Gürses seslendirdi. 
     Hazinses, 1960 yılında, Metin Erksan yönetiminde Sezer Sezin, Kenan Pars ve Erol Taş ile ''Şoför Nebahat'' filminde oynadı ve o yıllarda çok sevilen aynı isimli şarkıyı besteledi. 
     Sinemacıların bu yönünü de keşfetmesi üzerine Sami Hazinses, çeşitli filmlere müzik yaptı. Hazinses, bine yakın filmde unutulmaz kompozisyonlara imza attı. 
     Hiç evlenmeyen sanatçı, 1980 yılında emekli oldu. 2000 yılında Türk sinemasına katkılarından dolayı Sinema Yazarları Derneği SİYAD tarafından ''Onur Ödülü''ne layık görüldü. 
     Sami Hazinses'in oynadığı başlıca filmler ise şunlar 
     Şoför Nebahat, Rüzgar Zehra, Şafak Bekçileri, Biz de Arkadaş mıyız, Kızgın Delikanlı, Cengiz Han'ın Hazineleri, Bir Dağ Masalı İkinci çevrim , İşportacı Kız, Billur Köşk, Seven Ne Yapmaz, Talihsiz Baba, Yumurcak Köprüaltı Çocuğu, Vurgun, Dağlar Kızı Reyhan, Korsan, Babanın Evlatları, Çifte Kumrular. 
     





</TEXT>
</DOC>
