<DOC>
<DOCNO> 144064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/ekonomi/eko06.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Zoraki kredi kartına son 
</HEADLINE>
<TEXT>

BDDK’nın hazırladığı yasa tasarısına göre, kart kuruluşlarının bir kişinin adına kart çıkarması için o kişinin yazılı talepte bulunması gerecek 
     ANKARA Milliyet 

     Mevcut mali mevzuatta yeri tam olarak belirlenemeyen ve son yıllarda banka - müşteri ilişkilerinde sorunlar yaşanmasına yol açan kredi kartı ve banka kartı kullanımı ayrı bir yasayla düzenleniyor. 
     Bankacılık Düzenleme ve Denetleme Kurumu BDDK , ilgili kurum ve kuruluşların da görüşlerini alarak hazırladığı, "Banka Kartları ve Kredi Kartları Kanunu Tasarısı" taslağını Devlet Bakanı ve Başbakan Yardımcısı Abdüllatif Şener’e sundu. 
     Tasarıya göre, kart çıkaran kuruluşlar, yazılı talepte bulunmayan kişiler adına hiçbir şekilde kart çıkaramayacaklar. Kart sahibi ile yapılan sözleşme hükümleri açık, anlaşılır bir şekilde ve kolaylıkla okunabilecek puntolarla yazılacak. 
     Sözleşmede temerrüt dahil her türlü faiz oranı, ceza, ücret ve komisyon gibi parasal yükümlülüklere ilişkin hükümler ile kartın kayıp veya çalınması durumunda ispat yüküne ilişkin şartlar kolayca anlaşılabilecek belirli esaslara bağlanacak. 
     
     Hapis cezaları da var 
     Kart sahibinin yaptığı işlemler nedeniyle sözleşmede yer almayan hiçbir ödeme talep edilemeyecek, kart sahibinin hesabından kesinti yapılamayacak. Bir hesap dönemine ilişkin toplam borç tutarı veya bakiye üzerinden, o döneme ilişkin hesap kesim tarihinden önceki bir tarih itibariyle faiz yürütülebileceğine ilişkin kayıtlar geçersiz sayılacak. 
     Tasarı ayrıca çalıntı kart kullananlara, kart şifre ve kodlarını ele geçirerek bunlardan yararlananlara, sahte kart kullananlara, ATM’lere müdahale ederek içindeki parayı alanlara, kartını çaldırdığı yönünde gerçek dışı beyanda bulunanlara, izinsiz kredi kartı çıkaranlara hapis cezası verilmesini de öngörüyor. 
     



 EKONOMİ 

















</TEXT>
</DOC>
