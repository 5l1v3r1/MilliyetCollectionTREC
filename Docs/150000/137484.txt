<DOC>
<DOCNO> 137484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sondun08.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
BM, U-2 casus uçaklarının Irak üzerinde uçtuğunu doğruladı... 
</HEADLINE>
<TEXT>

     BM, denetim görevine destek çerçevesinde Amerikan U-2 gözetim uçağının ilk kez Irak semalarında uçtuğu haberini doğruladı. 
     Irak'ın başkenti Bağdat'taki denetçilerin sözcüsü Hiro Ueki, ayrıntı vermediği açıklamasında, ''Bu uçuşu doğrulayabilirim'' demekle yetindi. 
     Ueki, Iraklı yetkililerle BM yetkililerinin bu uçuşun koşulları hakkında anlaşmaya varıp varmadığının sorulması üzerine, ''Uçuş olduysa, bu sorunların halledildiğini kanıtlıyor'' dedi. 
     Irak Dışişleri Bakanlığı, dün saat 11.55'te Irak hava sahasına giren uçağın, birkaç bölgede keşif yaptıktan sonra saat 16.15'te hava sahasından ayrıldığını açıklamıştı. 
     BM denetçilerinin talebi üzerine U-2 uçaklarının uçmasına izin veren Bağdat yönetimi, daha önce, uçuşa yasak bölgede devriye gezen Amerikan ve İngiliz uçaklarıyla aynı zamanda uçarsa, güvenliği için garanti veremeyeceği gerekçesiyle U-2 uçaklarına karşı çıkıyordu. 
     





</TEXT>
</DOC>
