<DOC>
<DOCNO> 133283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/soneko14.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türk Medyası yolsuzlukların ortaya çıkartılmasında çok aktif" 
</HEADLINE>
<TEXT>

     Uluslararası Şeffaflık Enstitüsü tarafından hazırlanan 2003 yılı Küresel Yolsuzluk Raporu'na göre, Türk medyası yolsuzlukların ortaya çıkartılmasında çok aktif bir şekilde çalışıyor. 
     Dünya Ekonomik Forumu çerçevesinde yayımlanan raporda, sivil toplum kuruluşlarının yolsuzluklarla mücadelede çok önemli bir yere sahip olduğu belirtilirken, Türkiye'de sivil toplum kuruluşu olarak medyanın rolünün öne çıktığı vurgulandı. 
     Raporda, yolsuzluk olaylarından birinin baştan sona canlı bir yayında yaklaşık 2 milyon kişi tarafından izlendiği de ifade edildi. 
     Türkiye'nin yolsuzluklarla mücadele ve zayıf kamu yönetimine karşı ulusal bir strateji üzerinde çalıştığı ifade edilen raporda, bu ulusal stratejinin siyasi partilerin seçim kampanyalarının finansmanından, siyasi bağışların açıklanmasına kadar yolsuzlukla mücadeleyi öngören yeni düzenlemelerin olduğu kaydedildi. 
     Türkiye'nin uluslararası kuruluşların tavsiyesiyle yeni bir Kamu İhale Yasası'nı hazırladığının hatırlatıldığı raporda, bu ihale yasasının IMF ve Dünya Bankası kredilerinin ön şartı olduğu belirtildi. 
     Raporda, eski ihale sisteminin geleneksel olarak kamudan ihale alan müteahhitlerin ihale bedelinin yüzde 15'ine kadar siyasi partilere bağış yapmalarına imkan tanıdığı da hatırlatıldı. 
     





</TEXT>
</DOC>
