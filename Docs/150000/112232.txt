<DOC>
<DOCNO> 112232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/soneko16.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa birinci seansı 28 puanlık artışla tamamladı... 
</HEADLINE>
<TEXT>

     AB İlerleme Raporunun açıklanmasıyla biten kötümser beklentinin ardından dün yükselen Borsa'da bugünkü ilk seansta, yurtdışı piyasalardaki gerileme ve AK Parti Genel Başkanı Recep Tayyip Erdoğan'ın konsolidasyon konusundaki sözlerinin etkisi gözlendi. 
     Başlangıçta gerileyen endeks, Tayyip Erdoğan'ın açıklamalarının yanlış anlaşıldığının ortaya çıkmasıyla toparlandı ve 9,000 puanın üstünde tutunarak yatay seyire girdi, son dakikalarda gelen alımlarla da seansı artıda kapadı. 
     Uzmanlar, AB'den gelen olumsuz haberlere rağmen piyasanın 9,000 direncini aşmasını, Endeksin önümüzdeki günlerde 9,300 puan seviyesini test edebileceğinin göstergesi olarak değerlendirdiklerini ifade ediyorlar. 
     İMKB Ulusal-100 Endeksi, önceki kapanışa göre 27.99 puan artışla 1. seansı 9,173.57 puandan tamamladı. 1. seansta hisse senetlerinin ortalama değer artışı yüzde 0.31 olarak gerçekleşti. 
     Haftanın dördüncü iş gününe 68.26 puan kayıpla 9,077.32 puan seviyesinde başlayan endeks, seansın ilk yarısını da 98.93 puan ekside 9,046.65 puandan geçti. Endeksin gördüğü en düşük seviye 8,939.73 puan olurken, en yüksek olarak 9,197.91 puana ulaşıldı. 
     Seans kapanışında mali endeks 45.03 puan artışla 10,953.17 puana, sanayi endeksi 61.05 puan artışla 9,008.81 puana yükselirken, hizmetler endeksi 26.41 puan düşüşle 6,339.69 puana geriledi. 
     Böylece önceki kapanışa göre mali grup hisseler ortalama yüzde 0.41, sanayi grubu hisseler ortalama yüzde 0.68 oranında değer kazanırken, hizmet grubu hisseler 0.41 oranında değer yitirdi. 
     1. seansta işlem gören toplam 282 hisse senedinden 128'i değer kazanırken, 59 hisse senedi değer yitirdi. 95 hissenin fiyatında ise değişiklik olmadı. 
     Seansta, 133 trilyon 175 milyar 239 milyon liralık işlem hacmi oluştu. 
     Birinci seansta Petrol Ofisi, Sabancı Holding, Vestel, Garanti Bankası ve Doğan Holding en yoğun işlem gören hisseler oldu. 
     





</TEXT>
</DOC>
