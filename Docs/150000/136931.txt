<DOC>
<DOCNO> 136931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sondun31.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani'den Fransa ve Almanya'ya sert tepki... 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, Fransa'nın, Irak'ta olası savaşa karşı çıkan tutumunu, Irak halkının arzularını dikkate almamak olarak değerlendirdi. 
     Talabani, Irak'ın Dukan yerleşim biriminde düzenlediği basın toplantısında, ''Fransa, Irak halkının isteklerini ve Irak halkının haklarını hesaba katmıyor'' dedi. 
     Fransa ile birlikte ortak tavır sergileyen Almanya'ya da sert ithamlarda bulunan Talabani, Almanya'yı, geçmişte Irak lideri Saddam Hüseyin ile kimyasal silah programında işbirliği yapmakla suçladı. 
     Talabani, ''Almanya, Saddam'ın yıkılmasından sonra kimyasal silah programına nasıl yardımcı olduklarını gösterecek belgelerin ortaya çıkmasından ve Kürt halkının tazminat istemesinden korkuyor'' diye konuştu. 
     IKYB lideri, Irak'ın askeri bir idareyle yönetilemeyeceğini, Amerikalıların Irak'ın ve tüm kentlerin kontrolünü ele almaları halinde bile Saddam sonrası acilen bir koalisyon hükümetinin kurulmasının gerekeceğini söyledi. 
     Talabani, ayrıca Kürt grupların Kerkük ve Musul'u ele geçirmeye çalışmayacaklarını belirterek, ''Kerkük'ü özgürlüğe kavuşturmak için güç göndermeye çalışmayacağız. Irak askeri birimlerine saldırmayı planlamıyoruz. Politikamız bölgemizi savunmak, savunma hatlarımızda kalmak ve bölgemizde Irak tarafından gelecek bir saldırıya karşı halkımızı korumaktır'' dedi. 
     





</TEXT>
</DOC>
