<DOC>
<DOCNO> 129865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sontur38.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna, İstanbul Adliyesinde ifade verdi... 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, hakkında ''ihalede artırma ve eksiltmeye hile karıştırmak'' suçundan açılan 2 ayrı dava kapsamında ifade verdi. 
     İstanbul Adalet Sarayı'na avukatları ve korumalarıyla gelen Gürtuna, ilk olarak ''10 kez ihalede artırma ve eksiltmeye hile karıştırmak'' suçundan 10 ile 30 yıl arasında hapis cezası istemiyle yargılandığı dava kapsamında İstanbul 4. Ağır Ceza Mahkemesi'ne alındı. 
     Burada ifade verdikten sonra İstanbul 4. Asliye Ceza Mahkemesi'ne giden Gürtuna, bu mahkemede de Güngören'deki belediye binasının yapımı ihalesine hile karıştırıldığı iddiasına ilişkin 1 ile 3 yıl arasında hapsi öngören ''ihalede artırma ve eksiltmeye hile karıştırmak' suçundan yargılandığı dava kapsamında savunma yaptı. 
     
     İFADE SONRASI AÇIKLAMA 
     Adliyeden ayrılmadan önce basın mensuplarının sorularını yanıtlayan Gürtuna, yargılandığı davaların uzun süren soruşturmalar, teftişler ve zulme varan bir yaklaşımla ortaya çıktığını söyledi. 
     ''Politik olarak suç ve suçlu üretilmesi gerektiği için bu davaların açıldığını'' kaydeden Ali Müfit Gürtuna, ''Türkiye'nin garip bir tarafı var. Bir iş yaparsanız kulp takılır. İş yapmazsanız, imzanız olmaz, dolayısıyla hatanız da olmaz. Biz bunları bilerek çalışıyoruz'' dedi. 
     Gürtuna, ''birileri hata yaptı, kötülük yaptı, zulmetti diye halka, hizmete, geleceğe küsmediklerini, çalışmaya devam ettiklerini'' anlatarak, ''Ben kendimden eminim. Yıllarca avukatlık yaptım bu koridorlarda. Tabii suçsuz yere buralara gelmek üzüyor. İş yaptığım için buradayım. 'Ya suçlu olarak gelseydim' diyorum'' şeklinde konuştu. 
     Bir basın mensubunun ''Irak'a yapılması olası müdahaleye ilişkin İstanbul'da önlem alınıp alınmadığını'' sorduğu Gürtuna, ''İstanbul'da Ankara'dan gelen talimatlar doğrultusunda bazı hazırlıklar yaptıklarını'' bildirdi. 
     Bu arada Gürtuna'nın adliyeden ayrıldığı sırada yanına gelen Milli Piyango seyyar bayisi Kasım Demir, yılbaşında büyük ikramiyeyi kazanan biletlerden birini kendisinin sattığını belirterek, İstanbul Büyükşehir Belediye Başkanı'ndan yanık tedavisi gören kızı için yardım talebinde bulundu. Gürtuna, Demir'in telefon numarasını alarak konuyla ilgileneceğini söyledi. 
     





</TEXT>
</DOC>
