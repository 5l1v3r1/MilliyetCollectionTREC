<DOC>
<DOCNO> 115313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sontur19.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz 28 Şubat sürecini AB sürecine biz çevirdik... 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, ''28 Şubat sürecini AB sürecine biz çevirdik'' dedi. 
     Yılmaz, Kahramanmaraş Hafiz Ali Meydanı'nda partisince düzenlenen mitingde vatandaşlara seslendi. Yılmaz, konuşmasında ağırlıklı olarak 28 Şubat süreci ile inanç ve ifade özgürlüğü üzerinde durdu. 28 Şubat'ın Türkiye'de özgürlüklerin üzerinde ''Demoklasin Kılıcı'' gibi sallandığını, inanç ve ifade özgürlüklerinin üzerinde karabulutlar dolaştığının hatırlanmasını isteyen Yılmaz, ''28 Şubat sürecini AB sürecine biz çevirdik'' diye konuştu. 
     ''Milli Görüş'ün yeni bir hizbi olduğunu bildirdiği AK Parti''nin inanç ve ifade özgürlüğü önündeki engelleri kaldıramayacağını ileri süren Yılmaz, ''Bizim boynumuzda din istismarı yok, bizim sırtımızda küfeler yok'' dedi. İnanç ve ifade özgürlüğünün önündeki engelleri ancak ANAP'ın kaldıracağını anlatan Yılmaz, ''insanımızın inancına musallat olanları da biz bertaraf ederiz'' dedi. 
     
     AKP VE CHP İKTİDARA GELİRSE AB SÜRECİ SIKINTIYA GİRER 

     AK Parti ile CHP'nin iktidara gelmeleri durumunda AB sürecinin sıkıntıya gireceğini öne süren Yılmaz, şunları söyledi 
     ''Bu 2 partinin kadrolarının AB'ye geçmişten beri nasıl baktıklarını biliyorsunuz. Milli görüşçülerin her iki hizibi de yıllardan beri AB'ye 'Batı Kulübü', 'Haçlı Kulubü' demişlerdir. CHP'liler ise 'Onlar ortak, biz pazar' diyerek AB'ye hep karşı çıkmışlardır. Ama bu millet onlara rağmen gerçeği görmüştür. Miletimizin yüzde 75'i bugün AB'ye girilmesini istiyor. Milletimiz böyle isteyince bu 2 parti de birden bire hidayete erdiler. Hızla AB'den yana oldular. AK Parti'nin de CHP'nin de anlamaları da özümsemeleri de benimsemeleri de mümkün değildir. AB davası bu 2 partinin eline kalırsa en küçük sıkıntıda hiç şüpheniz olmasın ki, bu davayı bırakıp kaçacaklardır. Zorluklar karşısında kendi davasını bırakıp gidenlerin AB sürecinin zorlu dönemeçlerinde aynı şeyi yapmayacaklarını kim garanti edebilir. Yol ayrımındaki Türkiye'yi Orta Doğu bataklığından uzaklaştırıp AB üyeliğine ancak biz götürürüz. 
     AB üyeliği iş ve aşın yanında hak ve hürriyetleri de getirecektir. Çok değil birkaç sene öncesini hatırlayın. 28 Şubat'ta başlayan sürecin Türkiye'de hak ve özgürlükler üzerinde demoklesin kılıcı gibi sallandığı günleri hatırlayın. İnanç ve ibadet hürriyetinin, düşünce ve ifade hürriyetinin üzerindeki kara bulutları hatırlayın. Din istismarı yüzünden dinimiz ve dindar insanlarımızın başına örülen çoraplar sebebiyle o çektiğiniz sıkıntıları hatırlayın. Acaba 1940'lı yılara geri mi dönüyoruz endişelerini hatırlayın. Yasakların geri gelme korkusunu düşünün. Türkiye nereye gidiyordu, şimdi nereye gidiyor.'' 
     
     28 ŞUBAT'TAN AB SÜRECİNE 

     Yasakçı ve baskıcı günlerden hak ve hürriyetlerin yaşandığı günlere gidildiğini anlatan ANAP Lideri, Türkiye'nin 28 Şubat sürecinden, AB sürecine geçtiğini söyledi. Yılmaz, ''Bunu Türkiye'nin başına 28 Şubat belasını açanlar başaramadı. Kendi başlarındaki belayı defedemeyenlerin milletin başındaki belayı defetmesi mümkün mü ' diye konuştu. 
     Bugünlere gelinmesinin ''onlara rağmen'' gerçekleştiğini ifade eden Yılmaz, sözlerini şöyle sürdürdü 
     ''Biz bu sürece destek veren herkese teşekkür ediyoruz. Ama herkeste bizim hakkımızı artık teslim etsin. Bunu en başta biz başlattık. 28 Şubat sürecini AB sürecine biz çevirdik. Karanlığa giden yolu aydınlığa biz çevirdik. Bunun kavgasını biz verdik. Bu yolda büyük sıkıntı çektik. 28 Şubat'ta korkup gidenlerden bir destek görmedik. Ama bütün bunlara rağmen çalıştık. Türkiye'nin gidişini biz değiştirdik. Hak ve hürriyetlerin önünü biz açtık. Hiç değişmez sanılan şeyleri değiştirdik. Sivil dönemlerin en büyük Anayasa ve yasal değişikliklerini biz gerçekleştirdik. Bu yüzden değişimi istemeyenlerin düşmanlığını kazandık. 
     Milli görüşcülerin yeni bir hizibi olan AK Parti inanç ve düşünce özgürlüğünün önündeki engelleri kaldıramaz. Kaldırmaz, çünkü bu onların işine gelmez. Onlar bu yasakları kaldırmak yerine bu yasaklar üzerinden milletin sıkıntısı, milletin cefası pahasına kısır politika yapmayı seçerler, kavga etmeyi seçerler. Meşruiyet sorunları olmadığını ispatlamak için belli çevrelere dönüp bu konularda uslu duracaklarına sözverirler, uslu duracaklarını söylerler. Statükoya yaranmak için böyle bir öncelikleri olmadığın söylerler. Ama sonra oy almak için dindar insanlarımıza döner tam tersini söylerler. Bunların inanç ve düşünce özgürlüğünün önündeki en küçük engeli kaldırmaya ne niyetleri var, ne de güçleri yeter. Onlar yasaklar üzerinden oy avcılığı yapmayı tercih ederler. Bizim boynumuzda din istismarcılığı yaftası yok. Bizim sırtımızda bunların taşıdığı küfelerden yok.'' 
     
     SİYASİ YASAKLAR 

     Yılmaz, Türkiye'de yaşayan her kesimin hak ve özgürlüklerini savunduklarını belirterek, ''İnanç ve ifade özgürlüğünün önündeki engelleri, ancak biz kaldırabiliriz' dedi. 
     Hürriyetçe tavırlarını açıkça ortaya koyan bir parti olduklarını anlatan Yılmaz, seçimlerden önce siyasi yasakların kaldırılması için çağrı yaptıklarını hatırlattı. Yılmaz, Sami Selçuk tarafından hazırlanan teklife ilk tepkinin AK Parti'den geldiğini söyledi. 
     ''Siyasi yasakların kalkmasından korktular'' diyen Yılmaz, bu partinin siyasi yasakları istismar ettiğini öne sürdü. Yılmaz, şöyle konuştu 
     ''Bugün buradan Kahramanmaraş'tan meydan okuyorum Türkiye'de inanç ve düşünce özgürlüğünün önündeki engelleri ancak biz kaldırırız. Bu ülkedeki siyasi yasakları da biz kaldırırız. Onlar, 550 milletvekili ile gelseler dahi buna başaramazlar. Onlar olsa olsa yeni yasakların gelmesine sebep olurlar. Onların bu konudaki sicilleri bellidir. Bu memlekette hiç kimsenin milletimizi inancından ve değerlerinden dolayı bir daha yeni sıkıntılara sokmaya hakkı yoktur. Milletimiz inancının ne olması, inancını nasıl yaşaması gerektiğini onlardan öğrenecek değildir. Benim milletimim sadece ve sadece inancında ve ibadetinde rahat bırakılmayı istemektedir. Milletimizin inancına, örf ve adetine göre bildiği gibi yaşamasını ancak biz sağlarız. İnsanımızın inancına musallat olanı da biz bertaraf ederiz.'' ANAP Genel Başkanı Yılmaz, konuşmasında CHP'yi de eleştirerek, ''Dinazorlaşmış CHP'yi bir tane değil, bin tane Derviş gelse yine değiştiremez' dedi. 
     
     NOTLAR 

     Yılmaz'ın konuşma yapacağı Kahramanmaraş Hafız Ali Efendi Meydanı'na Atatürk, Turgut Özal ve Mesut Yılmaz'ın posterleri asılırken, Yılmaz'ın konuşma yaptığı platformun yanında MHP'nin seçim bürosunun bulunduğu görüldü. Yılmaz'ı bekleyen kalabalığın yoğunlaşması üzerinde platform önünde izdiham yaşanırken, Turizm Bakanı Mustafa Taşar kürsüye çıkarak vatandaşları uyardı. 
     Bu arada, kalabalık içinde pankart açarak, kadroya geçme isteklerini dile getiren orman işçilerine Taşar, kadro kararnamesini imzalama sözü verdi. Yılmaz'ı kürsüye gelişinde Taşar anons ederken, Yılmaz, Antalya Milletvekili adayı Ahmet Arif Deniz Ongun'u, ''Can dostum, örnek insan'' diyerek tanıttı. 
     Devlet Bakanı ve milletvekili adayı Ali Doğan'ı tanıtırken de Yılmaz, ''Dava arkadaşım' dedi. 
     





</TEXT>
</DOC>
