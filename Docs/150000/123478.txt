<DOC>
<DOCNO> 123478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/spor/ygsozer.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kumdaki izler 
</HEADLINE>
<TEXT>

     HALİL ÖZER 

     Futbolcu hakim değildir ceza veremez. Hakemin kararı doğrudur, ya da yanlıştır. Ve hiçbir futbolcunun, kararı yüzünden hakeme, bir sokak kabadayısı gibi davranmaya hakkı yoktur. Galatasaraylı futbolcuların ve özellikle Hasan Şaş ile Mondragon’un hakem isyanı, Süper Lig’in yeşil çimlerinin değil, çamurlu mahalle sahalarının bir gösterisiydi. Onlara da hiç yakışmadı. Hem ne gariptir ki, ikinci yarıda hakem, saha ortasında bu saldırgan kalabalık arasında kalırken, Galatasaray kulübesinin en ufak uyarısı da yoktu. 
     Büyük adamlar, zamanın kumları üzerinde ayak izi bırakırlar. Bu izler asla kaybolmaz. Ancak o büyük adam, o izi kendisi bozabilir. Fatih Terim, dünkü karşılaşmanın hiçbir dakikasında taktik katkısını göstermedi. Böyle bir sahada ve kısa boylu Ümit Karan - Arif forvetine uzun ve yan ortalarla gol aramak çabası acaba kimin tavsiyesiydi Hele Zago ve Ronaldo gibi uzun boylu iki savunma adamının olduğu yerde böyle bir girişim için doğru diyebilir miyiz Sahada rasyonel taktik kullanmayan ve saha şartlarını hiç düşünmeyen, takımının gerçek gücünü görmeden Berkant ve Cihan gibi yırtıcıları kulübede bırakan Terim, acaba bu kez hangi nedenin arkasına sığınacak 
     Lucescu’nun 65 dakikaya yaydığı tuzağı görmeden, takımını her hattıyla rakibe saldırtan Terim, son bölümlerde başına çorap öreceğini biz farkederken, o nasıl göremedi Fenerbahçe yenilgisinin dumanı henüz tüterken, rüzgar girecek delikleri tıkamayan veya nereden eseceğini tahmin etmeyen Galatasaray, faturayı ağır ödedi. Sağ kanada Vedat’ı koyup, tribünü yürek oynar haliyle klasikleşmiş bu oyuncuyu İbrahim’in karşısında ne hallere düşüşüne bir türlü önlem alınmadı, yanına bir türlü takviye yapılmadı. Sonunda da olan oldu. 
     Oyunun geneline baktığınız zaman Galatasaray, büyük bir bölümde üstün gözüktü. Ancak bu görüntü, yol, su, elektrik olarak hiç geri gelmedi. Bir - iki pozisyon dışında müthiş kıtlık vardı. Ronaldo ve Zago’nun yanında mahşer midillisi gibi kalan Ümit Karan ve Arif, balına pozisyon beklemekle geçirdiler 90 dakikayı. Arif bir - iki kere de yakaladı. Ama son vuruşta eksik kaldı. Yine de oraları karıştıran bir tek Hasan Şaş vardı. Öfkeliydi, möfkeliydi, ama rakibi zorlayan tek oyuncuydu. Golden sonra Lucescu’ya sorsalar, Galatasaray’dan kim çıksın diye, Hasan Şaş derdi. Ve Terim, Hasan Şaş’ı çıkardı. Ne olursa olsun, Hasan çıkmazdı. 59. dakika ise çok konuşulacak. Hakemin linçine neden olabilecek bu pozisyon bana göre de penaltıydı. Ama bu ligde neler veriliyor, neler verilmiyor. Hepsinde hakem dayağı yerse, hakem odasını bir de hastanelerde açmak gerekir. 
     



 SPOR 







































</TEXT>
</DOC>
