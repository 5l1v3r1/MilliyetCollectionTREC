<DOC>
<DOCNO> 100561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sonspo08.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Yılmaz "Fener'e gol atacağım maçı sabırsızlıkla bekliyorum" 
</HEADLINE>
<TEXT>

     Trabzonspor'un genç oyuncusu Mehmet Yılmaz, Fenerbahçe maçını sabırsızlıkla beklediğini söyledi. 
     Fenerbahçe maçı öncesi Haçkalı Hoca Efendi Türbesi'ne giderek dua eden Mehmet Yılmaz, Trabzonlu bir futbolcu olduğunu, ancak ilk kez Trabzonspor formasını giyecek olmasının heyecanını yaşadığını belirterek, ''Fenerbahçe maçını sabırsızlıkla bekliyorum'' dedi. 
     Mehmet Yılmaz, Trabzonspor ile Fenerbahçe arasında yapılacak maçta 30 bine yakın bordo-mavili takım taraftarının tribünde olacağını da savunarak, ''Büyük bir taraftar topluluğu önünde ilk maçıma çıkacağım. Fenerbahçe'ye gol atmak bana büyük mutluluk katacaktır. İnşallah Fenerbahçe maçında gol atmam nasip olur'' diye konuştu. 
     Fenerbahçe karşısında galibiyete ulaşmanın kendilerine büyük artılar kazandıracağını da kaydeden Mehmet Yılmaz, şunları söyledi 
     ''Alacağımız galibiyet takımımızın güvenini daha da artıracaktır. Bu karşılaşmadan 3 puanla ayrılırsak, iyi bir seri yakalarız. Karşılaşmanın önemini iyi biliyoruz. Taraftarımızı üzmek istemiyoruz. Genç oyunculardan kurulu, koşan, savaşan, mücadele eden bir takımımız var. Fenerbahçe'yi Trabzon'dan puansız göndermek için elimizden geleni yapacağız.'' Mehmet Yılmaz, Fenerbahçe maçı öncesi transferindeki prüzlerin giderilmesine çok sevindiğini de ifade ederek, ''Kafam daha rahat bir hale geldi. Herhangi bir sakatlığım da yok. Fenerbahçe maçına hazırım'' diyerek sözlerini tamamladı. 
     





</TEXT>
</DOC>
