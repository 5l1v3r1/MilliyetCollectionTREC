<DOC>
<DOCNO> 143968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/soneko54.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Güler "Akaryakıt ve elektrikte indirime gideceğiz" 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, özellikle enerji piyasasında verginin vergisi gibi gariplikler ve çarpıklıklar bulunduğunu belirterek, ''bu çarpıklıkları düzelteceğiz ve benzinde, doğalgazda ve elektrikte indirimler yapacağız'' dedi. 
     Enerji ve Tabii Kaynaklar Bakanlığı'ndan yapılan yazılı açıklamada, son 10 gün içinde gazyağında yüzde 1,7, 6 nolu fuel oilde yüzde 6,57, süper benzinde yüzde 1,21, kurşunsuz benzinde yüzde 1,26, yüzde 1 kükürtlü fuel oilde yüzde 4,44 ve elektrik fiyatlarında yüzde 1,5 oranında indirim yapıldığı hatırlatıldı. 
     Bakan Güler açıklamada indirimlerle 6 nolu fuel oilin 463 bin lira, gazyağının 1 milyon 390 bin lira, kurşunsuz benzinin 1 milyon 880 bin lira, süper benzinin 1 milyon 883 bin lira ve yüzde 1 oranlı kükürtlü fuel oilin de 560 bin liradan satılacağını kaydetti. 
     Bakan Güler, elektrikten elde edilen hasılattan TRT'ye verilen yüzde 3,5'luk payın Bakanlar Kurulu Kararı ile yüzde 2'ye düşürüldüğünü hatırlatarak, ''Tedaş'a kalan bu yüzde 1,5'luk payı da, mart ayı itibariyle elektrik abonelerine yansıttık ve elektrik fiyatlarında da yüzde 1,5 oranında bir indirim sağlamış olduk'' dedi. 
     Güler, bakanlığında ar-ge çalışmalarının aralıksız sürdüğünü ve vatandaşın sırtındaki yükü hafifletmeye azimli olduklarını bildirdi. 
     





</TEXT>
</DOC>
