<DOC>
<DOCNO> 117308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/yasam/yas03.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Korku filminden daha korkunç 
</HEADLINE>
<TEXT>

O ikisi evi basana kadar beş arkadaş tatlı tatlı sohbet edip gülüyordu. Ancak o andan sonra her şey bir korku filmi gibi gelişti ve öylece bitti 
     DIŞ HABERLER SERVİSİ 

     Soğuk bir aralık ayının 14. günüydü. İçlerinden birinin evinde buluşan ikisi kadın beş arkadaş, eski günlerden, iş hayatlarından konuşuyordu. Ta ki onlar eve zorla girene dek... O andan sonra o evde, en dehşetli gerilim filmlerini aratmayacak olaylar birbirini izledi. 
     Kansas’ın Wichita kasabasında beş kişinin sohbet etmek için buluştuğu eve 14 Aralık 2000’de zorla giren Reginald ve Jonathan Carr kardeşler, içeridekileri önce birbirleriyle cinsel ilişkiye girmeye zorladı. İsteklerinin yerine getirilmesinin ardından iki canavar kardeş, evde bulunan iki kadına defalarca tecavüz etti. 
     Ne var ki bununla da yetinmediler. Şifrelerini öğrendikleri banka kartlarıyla beş kişinin hesaplarındaki tüm paraları çeken saldırganlar, sonunda evdekilerden dördünü kasabanın karla kaplı futbol sahasında, kafalarına birer el ateş ederek öldürdü. Yaralanan ve kanlar içinde kalan beşinci kurban ise sapıkların elinden kaçarak kurtulmayı başardı. 
     
     Suçu birbirlerine attılar 
     Adı gizli tutulan beşinci kurbanın tanıklığı sayesinde de canavar kardeşler yakalanarak tutuklandı. "Wichita Katliamı" olarak da adlandırılan bu korkunç eylemden dört gün önce kasabanın orkestrasında çello çalan Ann Walenta’yı da öldüren kardeşler suçlu bulunurken, idama mı, ömür boyu hapse mi çarptırılacakları ise daha sonra belli olacak. Carr kardeşlerin iki ay süren duruşmaları boyunca tam 97 tanık dinlendi. Yargıca 850 parça kanıt sunuldu. Duruşmalar boyunca kardeşler de katliamla ilgili olarak birbirlerini suçladı. 
     



 YAŞAM 





















</TEXT>
</DOC>
