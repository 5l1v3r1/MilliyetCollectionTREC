<DOC>
<DOCNO> 140610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sontur05.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Direksiyonda 130'u geçen hız körü oluyor... 
</HEADLINE>
<TEXT>

     Otoyollarda 130 kilometre saat olarak belirlenen hız sınırını aşan sürücülerin görme oranının düştüğü ve daha yüksek hızlarda da ''hız körü'' olduğu bildirildi. 
     Konuyla ilgili uzmanlardan derlenen bilgilere göre, göz, objeleri görmek için en az saniyenin sekizde biri gibi kısa bir süreye ihtiyaç duyuyor, bu süreyi aşan zamanlarda göz görme yeteneğini kaybediyor. 
     Karşılıklı giden iki jet pilotunun birbirlerini geçtikten sonra farkedebildiğini ifade eden uzmanlar, trafikte de belirlenen hız sınırlarının fiziksel ve bilimsel veriler dikkate alınarak belirlendiğine dikkati çekiyor. 
     Artan hızla birlikte sürücülerin yol çevresindeki nesneleri ve olayları tam olarak algılayamaması olarak tanımlanan ''hız körlüğü'', hız arttıkça sürücüyü daha çok etkiliyor ve hız körlüğü etkisindeki sürücüler hızlarını 30 kilometre daha az algılıyor. 
     Araç kullanırken görme açısıyla hız arasındaki ters orantı, 30 kilometre saat hızda 104 derece iken, 130 kilometrede 30 dereceye kadar düşürüyor. Hız arttıkça bu açı da azalıyor. Sonuçta yol çevresinde bulunan nesneleri görmek oldukça güçleşiyor. Hız, traktör, köpek, vahşi hayvan gibi yola aniden çıkabilecek nesnelerin yanı sıra heyelan bölgelerinde yola yuvarlanacak taşları farketmeyi güçleştiriyor ve görme oranını büyük ölçüde düşürüyor. 
     Hız körlüğü etkisi altındaki sürücüler çevre yolu üzerinde bulunan yaya hareketinin yoğun olduğu yerleşim yerlerinden geçerken de büyük tehlike oluşturuyor. Bu nedenle transit yolların şehir geçişlerinde 50 kilometre hızın üzerine çıkılmaması gerekiyor. 
     ''Korunmasız yol kullanıcısı'' olarak tanımlanan ve trafikte her zaman yüksek risk altında bulunan yayalar üzerinde yapılan araştırmalar, 32 kilometre hızla çarpılan yayaların yüzde 5'inin yaşamını yitirdiği, buna karşın saatte 64 kilometre hızla meydana gelen kazalarda bu oranın yüzde 85'e çıktığını ortaya koyuyor. 
     Meydana gelen trafik kazalarında önemli bir paya sahip olan aşırı hız kaza anında araç içindekilerin ölme riskini de artırıyor. Araştırmalar, 80 kilometre hızda giden bir aracın kaza yapması durumunda araçtaki yolcuların ölme olasılığının, 30 kilometre hız yapan araçtakilere göre 20 kat daha fazla olduğunu ortaya koyuyor. 
     Uzmanlar, sürücülerin bütün bu verilerin ortaya koyduğu gerçekleri gözönüne alarak daha dikkatli olmasını isterken, şehiriçi ve şehirlerarası yollarda uygulanan hız sınırlarına uyarak yollarını bekleyen sevdiklerine sağlıklı şekilde ulaşabileceklerini anımsatıyorlar. 
     





</TEXT>
</DOC>
