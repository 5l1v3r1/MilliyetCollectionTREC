<DOC>
<DOCNO> 120822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/dunya/adun.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Masaya otur 
</HEADLINE>
<TEXT>

Yeni hükümet, Annan’ın Kıbrıs planını müzakere etmemekte kararlı görünen Rauf Denktaş üzerinde baskısını artırıyor. New York’a giderek Denktaş’tan planı müzakere etmesini isteyen Dışişleri Bakanı Yakış’ın yanı sıra Başbakan Gül de KKTC liderini aradı 
     SEMA EMİROĞLU New York 

     BM Genel Sekreteri Kofi Annan’ın, Kıbrıs’a ilişkin kapsamlı çözüm planı konusunda gözler, Türk tarafının vereceği yanıta çevrilirken, Dışişleri Bakanı Yaşar Yakış, KKTC Cumhurbaşkanı Rauf Denktaş’tan planı müzakereye açık olmasını istedi. 
     3 Kasım seçimlerinde kazandığı zaferle tek başına iktidar olan AKP’li yeni Bakan Yakış, önceki akşam 24 saatlik bir "jet ziyaret" için New York’a gelerek, tedavisi devam eden Denktaş’la buluştu ve planı mercek altına yatırdı. ABD Dışişleri Bakan Yardımcısı Marc Grossman ile bir araya geldikten sonra Portekiz’e hareketinden önce Denktaş’la ikinci kez görüşen Yaşar Yakış, "Kıbrıs konusundaki fırsatlar penceresini açık tutmaya devam edeceğiz" dedi. 
     Uçaktan indikten sonra ayağının tozuyla Columbia Presbyterian Hastanesi’ne giden Yakış, burada geçen ayki kalp ameliyatının ardından geçirdiği grip enfeksiyonu nedeniyle tedavi gören KKTC Cumhurbaşkanı’nı ziyaret etti ve iki saatlik bir görüşme yaptı. Yaşar Yakış, daha sonra Milliyet’in sorularını yanıtlarken, Annan’ın çözüm planında tartışılması gereken pek çok nokta bulunduğunu, ancak müzakere yolunu kapalı tutmak istemediklerini vurguladı. Denktaş’a, "geçmiş olsun" demeye gittiğini ve Avrupa başkentlerinde yaptıkları temaslar hakkında kendisine ilk elden bilgi verdiğini anlatan Yakış, "Sizin fikirlerinizle Denktaş’ın fikirleri arasında bir benzerlik var mı " sorumuza, "Çok benzerlik var. Hemen hemen aynı" yanıtını verdi. 
     Dışişleri Bakanı Yakış, Annan’ın planında harita, kurulacak devletin yapısı ve hükümranlık konularının tartışılması gerektiğini belirtti ayrıca "toprak hattının düzeltilmesi ve su kaynaklarının biraz daha eşit şekilde dağıtılması gerektiği düşüncesindeyiz" dedi. Yakış, bir Rum gazetecinin, "Planı kabul ediyor musunuz " sorusuna karşılık da, "Diplomaside kabul etmek başka, müzakere başkadır. Biz müzakere yolunun açık olduğunu düşünüyor, müzakereyi reddetmiyoruz. Yani planın müzakere edilebilir olduğuna inanıyoruz" dedi. Denktaş’la Yakış’ın, AB’nin 12 Aralık’taki Kopenhag Zirvesi’ne kadar plan üzerinde bir çerçeve anlaşmasına varılması hedefinin gerçekçi olmadığı konusunda ise, hemfikir oldukları öğrenildi. 
     
     BM Artık cevap verin 
     Bu arada Denktaş’ın cevabını alma çabasında olan BM Genel Sekreteri’nin siyasi işlerden sorumlu yardımcısı Kieran Prendergast, önceki akşam Denktaş’ı hastanede ziyaret etti. Prendergast, KKTC Cumhurbaşkanı’ndan, cevabını uygun bir zamanda Annan’a iletmesini istedi. Başbakan Abdullah Gül’ün de önceki gece Denktaş’la bir telefon görüşmesi yaptığı ve plan konusunda görüş alışverişinde bulunduğu öğrenildi. 
     
Eroğlu Planı kabul etmeyiz      YORGO KIRBAKİ Atina 

     KKTC Başbakanı Derviş Eroğlu, Elefterotipia gazetesine verdiği demeçte, BM Genel Sekreteri Kofi Annan’ın Kıbrıs çözüm planına karşı çıktı. Eroğlu, "Sadece Rum tarafını tatmin etmek için hazırlanmış olan bu planı kabul etmemiz mümkün değildir. İnsanlarımız ikinci, üçüncü kez göçmen olmayı kabul etmeyeceklerdir. Tepki gösterecekler. Sorunlar çıkabilir ve bu sorunlar da Türkiye ile Yunanistan’ın başını ağrıtır" dedi. 
     KKTC Cumhurbaşkanı Rauf Denktaş’ın oğlu Serdar Denktaş ise, yine aynı gazetede yayımlanan demecinde, Kopenhag Zirvesi’ne kadar kimsenin Türk tarafından bir anlaşmaya imza atmasını beklememesi gerektiğini söyledi. 
     
     Aşk yoksa olmaz 
     Serdar Denktaş, "Eğer bir imza atarsak sonra müzareke edeceğimiz birşey kalmaz. Ciddi kararlar için zaman gerek. Netice sağlamayacak bir anlaşmaya imza atmak istemiyoruz. Sanki beni sevmediğim bir kızla zorla evlendirmek istiyorlar. Sonrası ne olacak O kızla aynı evde yaşayacağım, kavga edeceğim ve gideceğim. Bıraksınlar önce birbirimize aşık olalım" diye konuştu. 
     
Rumlar, Annan planını sevmedi      DIŞ HABERLER SERVİSİ 

     Güney Kıbrıs Rum Yönetimi, BM Genel Sekreteri Kofi Annan’ın Kıbrıs planını müzakere etmeye hazır olduğunu açıkladı ama anketlere göre, Rum kamuoyu yönetimle aynı görüşü paylaşmıyor ve plana muhalefet gün geçtikçe artıyor. 
     Amer Nielsen’in Politis gazetesi için yaptığı araştırmanın sonuçlarına göre, Rumların yüzde 64’ü plana karşı çıkıyor. Geçtiğimiz hafta aynı şirketin yaptığı araştırmada bu oran yüzde 52’ydi. Rumların yüzde 68’iyse plan hakkında yeterince bilgilendirilmemekten şikayetçi. Dün de yaklaşık 5 bin kişi, plandan duydukları rahatsızlığı Lefkoşa’nın Rum Kesimi’nde düzenledikleri bir gösteriyle dışavurdu. 
     



 DÜNYA 










</TEXT>
</DOC>
