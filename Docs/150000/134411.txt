<DOC>
<DOCNO> 134411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/siyaset/asiy.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Her şey yolunda gidiyor 
</HEADLINE>
<TEXT>

Papandreu, Verheugen ve Frattini ile iki saatlik bir toplantı yapan Bakan Yakış, Kopenhag kriterleri hazırlıklarının 2003 sonunda tamamlanacağını açıkladı 
     ANKARA Milliyet 

     Dışişleri Bakanı Yaşar Yakış, Türkiye’nin, Kopenhag kriterlerinin tamamının karşılanmasına yönelik hazırlıkları 2004’te değil 2003 sonunda bitirmeyi hedeflediğini söyledi. 
     AB Komisyonu’nun genişlemeden sorumlu komiseri Günter Verheugen ise Türkiye için hazırlanacak katılım ortaklığı belgesinde KOB , askerlerin siyasetteki etkisini azaltacak bir düzenlemenin, kısa vadeli öncelikler arasında yer almasını istedi. 
     AB Dönem Başkanı Yunanistan’ın Dışişleri Bakanı Yorgo Papandreu, bir sonraki dönem başkanı İtalya’nın Dışişleri Bakanı Franco Frattini ve Verheugen, dün Yakış’la iki saatlik bir toplantı yaptı. 
     Yakış, Türkiye’nin, Kopenhag kriterlerinin tamamının karşılanmasına yönelik hazırlıkları bitirmek için 2004 değil, 2003 sonunu hedeflediğini belirtti. Papandreu ise "Türkiye’nin yeri Avrupa’dır. Her şey yolunda gidiyor" dedi. Verheugen de 2003 sonu hedefinden memnun olduklarını dile getirdi. 
     
     Avrupa’yı hazırlayın 
     Verheugen ayrıca, önceki gün Recep Tayyip Erdoğan - Papandreu görüşmesinde gündeme gelen MGK’ya ilişkin, askerin siyasetteki rolünü azaltacak düzenlemelerin yeni KOB’da olmasını istedi. Verheugen, "Askerlerin rolü eski KOB’da vardı. Yenisinde de olacak. Yeni belgedeki kısa vadeli öncelikler arasında yer alması gerekir" diye konuştu. Avrupa kamuoyunun Türkiye’nin üyeliğine hazırlanması için "iletişim stratejisi" hazırlanmasını ve fon ayrılmasını isteyen Yakış, yeni KOB’un, yorum farklılığına meydan vermeyecek kadar açık hazırlanmasını istedi. Toplantıda Papandreu’nun, Türkiye ve Yunanistan’ın Kıbrıs sorununun çözümü için masaya oturmayı teklif ettiği, öneriye yanıt vermeyen Yakış’ın konuyu hükümete ve MGK’ya aktaracağı belirtildi. Kıbrıs müzakerelerinde 28 Şubat’a kadar sonuca varılması için tarafların cesaretlendirilmesi konusunda görüş birliğine varıldığinı kaydeden Yakış, "Üçümüz planın bir fırsat penceresi olduğunda mutabıkız" şeklinde konuştu. 
     
Askerin rolü önemli bir konu      AB’nin genişlemeden sorumlu komiseri Günter Verheugen, AKP Lideri Tayyip Erdoğan’a, "Askerin siyasetteki rolü iç meselenizdir. Biz buna karışmayız. Ama Avrupa’daki demokratikleşme sürecinde bu önemli bir konudur" dedi. Verheugen, Türkiye’de birçok sorunun aşıldığını, özellikle alınan kredilerin iyi projelendirildiğini söyledi. AB’ye girecek 10 ülke için uygulanan kriterlerin Türkiye’ye de uygulanacağını aktaran Verheugen, "Merak etmeyin, bunların dışında hiçbir kriter Türkiye’ye uygulanmayacak. Söz veriyorum" diye konuştu. 
     



 SİYASET 













</TEXT>
</DOC>
