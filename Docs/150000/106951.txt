<DOC>
<DOCNO> 106951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sondun11.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair "Kendim için çok güzel pastırmalı yumurta yapıyorum'' 
</HEADLINE>
<TEXT>

     ABD Başkanı George Bush'un Irak'a yönelik muhtemel saldırısına vermeyi planladığı destek yüzünden İngiliz kamuoyundan büyük eleştiriler alan Başbakan Tony Blair, bir magazin dergisine verdiği röportajla ''insani yönlerini'' ön plana çıkardı. 
     Böylece kamuoyundaki imajını yumuşatmayı planladığı öne sürülen Başbakan Blair, Chat adlı dergiyle yaptığı söyleşide, ''bütün diğer sıradan aile babalarından bir farkı bulunmadığını'' vurgulamaya çalıştı. 
     Her sabah güne, 2 yaşındaki oğlu Leo'nun izlediği çizgi filmlerin müzikleri ya da dinlediği çocuk kasetlerindeki şarkılarla uyandığını belirten Blair, bu şarkıların büyük bölümünü ezberlediğini söyledi. 
     Çocuklarının, yaşamındaki en önemli unsur olduğunu belirten Blair, ''aile hayatınızı sürdürmeniz son derece önemli, böylece ayaklarınız her zaman yerde oluyor, hiçbir zaman yerden kesilmiyor'' dedi. 
     Çocuklarının da babalarının başbakan olması fikriyle barışık yaşadıklarını belirten Blair, ''onlar normal bir aile hayatı içinde büyüdükleri için bunu fark etmiyorlar bile'' diye konuştu. 
     Kötü de olsa gitar çalmaya çalıştığını, bunun dışında çocuklarıyla birlikte bir şeyler yapmaktan büyük zevk aldığını belirten Blair, hep beraber TV izlediklerini, Simpson ailesi adlı çizgi filmi sevdiğini, TV dizilerini ise sık sık bölüm kaçırdığı için artık izlemeye çalışmadığını anlattı. 
     Sadece eşi Cherie ya da kayınvalidesi Gail Booth'a armağan alacağı zaman bizzat alışverişe çıktığını kaydeden Tony Blair, ''ben patronlarımın kim olduğunu iyi biliyorum ve gördüğünüz gibi onlara karşı da son derece özenliyim'' dedi. 
     Zaman zaman evde yemek pişirmeyi de sevdiğini belirten İngiltere Başbakanı, ''her ne kadar Cherie fırında tavuk yemeğini güzel yaptığımı söylüyorsa da ben yemek pişirince çocuklar açlık grevine gidiyor. Ancak evde kimse yoksa, herkes gittiyse o zaman kendim için çok güzel pastırmalı yumurta yapıyorum'' diye konuştu. 
     





</TEXT>
</DOC>
