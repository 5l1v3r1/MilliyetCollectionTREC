<DOC>
<DOCNO> 142523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sontur07.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Köyün bozuk yollarını imece ile düzenlediler... 
</HEADLINE>
<TEXT>

     Aydın'ın Germencik İlçesi'ne bağlı Selatin köylüleri, imece usulüyle, köyün bozuk olan yollarını yeniden düzenledi. 
     Asırlık çınarı ve en uzun tüneliyle ünlü Selatin Köyü'nün Muhtarı Adem Ekinci'nin girişimleriyle başlatılan ''yol yapımı'' kampanyasına köylüler büyük ilgi göstererek, bozulan yolları kendi imkanlarıyla tekrar yaptılar. 
     Köy Muhtarı Ekinci, aşırı yağış sonucu yolların bozulduğunu ve tarlalarına gidemediklerini belirterek, ''Yaklaşık 100 kişilik bir ekip oluşturduk. Sıkı bir çalışmayla, birkaç günde yollarımızı düzelttik'' dedi. 
     Her şeyi devletten beklemenin doğru olmadığını ifade eden Ekinci, ''Devletin işini kolaylaştırmak, bizim en büyük sevincimiz oldu. Bu işi devletten beklersek, gözümüzün yollarda kalacağını biliyoruz. Sonuçta yol bizim yolumuz ve biz yaptık'' diye konuştu. 
     
     KAYMAKAM TEŞEKKÜR ETTİ 
     Germencik Kaymakamı Beyazıt Tanç da Selatin Köyü'nü ziyaret ederek, Muhtar Ekinci ve köylülere teşekkür etti. 
     Bu dayanışmanın tüm köylere örnek olması gerektiğini kaydeden Tanç, ''Giderek zayıflayan dayanışma olgusunun Selatin Köyü'nde yeniden canlandırılması, bizleri çok memnun etti. Bu duyarlılığı çok anlamlı buluyorum'' şeklinde konuştu. 
     





</TEXT>
</DOC>
