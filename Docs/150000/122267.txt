<DOC>
<DOCNO> 122267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/soneko04.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatçılar çıtayı yükseltti... 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, ihracat hedefinde çıtayı yükseltti. Satıcı, Türkiye'nin 3 yıl sonra 50 değil, rahatlıkla 100 milyar Dolarlık ihracata ulaşabileceğini belirtti. 
     Satıcı, Devlet Bakanı Kürşat Tüzmen'in dile getirdiği 3 yıl sonra 50 milyar Dolarlık ihracat hedefinin çok ihtiyatlı bir rakam olduğunu söyledi. Ülkemizde üretici ve ihracatçı yönünden hiçbir rasyonel iyileştirme yokken dahi 2001 ve 2002 yıllarında ihracatın yüzde 12-14 oranında artış gösterdiğini kaydeden Satıcı, ''Türkiye, mevcut şartlarla ihracatını yüzde 12-14 arttırabiliyorsa, 3 yılda 50 milyar Dolar zaten yakalanacaktır'' dedi. 
     Türkiye'nin günümüzde 10 milyon işsizi olduğu, milyonlarca metrekare alanın ekilip biçilemediği, ekili yerlerdeki ürünlerde de rekabet koşullarının yetersiz kaldığı düşünüldüğünde gelecekle ilgili çok daha iddialı konuşabileceklerini anlatan TİM Başkanı, şunları söyledi 
     
     NASIL BİR MERKEZ BANKASI 
     ''Türkiye, üretime dönük yapısal tedbirleri, finans reformunu, diğer ciddi bazı önlemleri alsın, ara bir takım yatırımlarla, hızlandırılmış eğitim ve pazarlama programlarıyla rahatlıkla 3 yıl sonra ihracatta 100 milyar doları bulabilir. 
     Ama bu inşallahla olmaz. Bunlar için ciddi bir proaktif Merkez Bankası'na ihtiyaç var. Piyasa yapıcı bir Merkez Bankası'na ihtiyaç var. Bunu yapmazsanız İşte dalgalı kur, ben dalgalanmaya bıraktım, piyasa böyle derseniz, o piyasa sizi gömer. Türkiye, büyük bir dünya piyasasının parçasıdır. Dünya piyasasına ayak uyduramadığı sürece bu piyasanın dibine gömülür.'' 
     
     KURLAR TEHLİKE SİNYALİ VERİYOR 
     TİM Başkanı Satıcı, son dönemde döviz kurlarında meydana gelen düşüşle ilgili kaygılarının da sürdüğünü belirtti. 
     3 Kasım sonrası henüz hiçbir çalışma ortaya konmamışken kurların ciddi bir düşüş içine girdiğine işaret eden Satıcı, bu durumun ''Tehlike sinyalleri'' verdirdiğini ifade etti. 
     Kurların düşüşü ile birlikte kendini buna göre regüle etmiş ihracatçı ve üreticinin girdi maliyetlerinin aynı oranda düşmediğini anlatan Satıcı, bu nedenle son 15-20 gündür üretici ve ihracatçıların yurt dışındaki siparişlere fiyat veremediğini ve sipariş alamadığını kaydetti. 
     İhracatın bugünden yarına gelişen bir süreç olmadığını, mevcut durumun rakamlara olumsuz yansımasının da 3-4 ay sonra görüleceğini vurgulayan Satıcı, ''Bu gelişim, ihracatçının önünü tıkayacaktır. Eğer rasyonel bir takım çalışmalarla süslenemezse, bu ithalatın da önünü açacaktır. Bu da otomatikman Türkiye'yi ciddi bir krizin eşiğine tekrar götürebilecektir'' dedi. 
     
     İHRACATÇILAR NE İSTİYOR 
     TİM Başkanı Satıcı, ihracatçının beklediklerinin genel Türkiye beklentilerinden pek farkı olmadığını da ifade etti. 
     ''İhracatçı, ciddi bir istikrar istiyor, adalet istiyor, Türkiye'yi dünya piyasalarına taşıyacak, AB'ye taşıyacak ciddi reformlar istiyor'' diye konuşan Oğuz Satıcı, şöyle devam etti 
     ''Biz, ciddi, adil bir vergi reformundan, tabana yayılmış, üretimi harekete geçiren, üretimi, yatırımı teşvik eden bir vergi düzeninden bahsediyoruz. Çalışma hayatı ile ilgili ciddi bir reforma ihtiyaç var. İşçinin, memurun ya da işadamının ayrı ayrı şemsiyelerde değil tek şemsiyede ama o şemsiyeye kattığı değerle ölçülen bir sosyal güvenlik sistemi istiyoruz. Yani çok çalışanın, daha fazla aldığı bir şemsiye düşünüyoruz. 
     Finans piyasalarında ciddi bir reform bekliyoruz. Başlatılan reformların üretime, yatırıma yansıyacağı bir ortam istiyoruz. 
     Enerjinin üzerinde büyük bir vergi yükü var, SSK primleri yüksek. Kayıt altındaki ekonomiye yüklenen bir sistem, kayıt altındaki ekonomiyi büyütemez. Bu kayıtdışılığı, kaçak üretimi teşvik eder. Türkiye'nin yaşadığı sıkıntı budur. Bunların çözülmesini talep ediyoruz.'' 
     





</TEXT>
</DOC>
