<DOC>
<DOCNO> 117795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/soneko21.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Yaklaşımı Ekim'de hız kesti... 
</HEADLINE>
<TEXT>

     Zor durumdaki şirketlerin kurtarılmasına yönelik Finansal Yeniden Yapılandırma Programı İstanbul Yaklaşımı kapsamına alınan firma sayısı, Ekim ayında hız kesti. 
     Temmuz ayında 80, Ağustos'ta 48, eylül ayında 34 olan firma sayısı, Ekim ayında 7'ye inerken, toplam sayı 128'i büyük ölçekli olmak üzere 169'a ulaştı. 
     Temmuz-Ekim 2002 tarihlerinde 28 firma ile anlaşma bağıtlanırken, yapılandırılan borç tutarı da 405.7 milyon dolar oldu. 
     Türkiye Bankalar Birliği sitesinde yayımlanan verilere göre, Ekim ayında Finansal Yeniden Yapılandırma Programı kapsamına alınan firma sayısı 2'si büyük, 5'i küçük ölçekli olmak üzere 7 olarak belirlendi. 
     Finansal Yeniden Yapılandırma Programı'na alınan 169 firmanın coğrafi dağılımında, 88 firma ile Marmara bölgesi ilk sırayı aldı. Firmaların 30'u İç Anadolu, 26'sı Ege, 8'i Doğu Anadolu, 7'si Güneydoğu Anadolu, 6'sı Karadeniz, 4'ü de Akdeniz bölgesinde faaliyet gösteriyor. 
     
     SEKTÖREL DAĞILIM 
     Temmuz-Ekim 2002 tarihleri arasında Finansal Yeniden Yapılandırma Programı kapsamına alınan firmaların sektörel dağılımında, tekstil ve tekstil ürünleri şirketleri 23 adet ile öne çıktı. Gıda ve hayvansal ürün firmaları 22 adet ile 2. sırada yer aldı. 
     Ambalaj, kağıt ve mukavva ürünlerinden 7, çimento, hazır beton üretiminden 9, diğer imalat ve yöneticilik faaliyetleri 12, dış ticaret sermaye şirketlerinden 6, elektronik ve elektrikli ev aletlerinden 2, finansal kiralamadan 6, gemi ve tekne yapımından 1, , holding şirketlerinin yönetim faaliyetinden 9, inşaattan 9, karayolu yük taşımacılığından 3, metal ürünleri ve işlenmiş metalden 12, motorlu araç parça ve aksamından 3, perakende ticaretten 9, plastik ürünleri üretiminden 4, seramik fayans ve karo üretiminden 4, taşımacılık, depolama ve haberleşmeden 10, toptan ticaretten 9 ve turizmden 9 firma, yeniden yapılandırma kapsamına alındı. -YAPILANDIRILAN BORÇ TUTARI 405.7 MİLYON DOLAR- Anlaşması bağıtlanan 28 firmadan 16'sını büyük ölçekli firmalar, 12'sini küçük ölçekli firmalar teşkil etti. 
     Yapılandırılan borç tutarı da 4 ayda toplam 405.7 milyon dolar oldu. Bu tutarın 196.5 milyon doları büyük, 209.2 milyon doları küçük ölçekli firmaların borçlarından oluştu. 
     Ekim ayında yapılandırılan borç tutarı 115.8 milyon dolar, Eylül ayında yapılandırılan borç tutarı 21.6 milyon dolar, Temmuz ayında yapılandırılan borç tutarı da 268.3 milyon dolar olarak gerçekleşti. 
     Hakem kurulu başvurusu ise 1 oldu. 
     Finansal Yeniden Yapılandırma Programı'na alınan firmaların 31 Aralık 2000 tarihi itibariyle toplam istihdamı 22 bin 81, toplam ihracat hacmi 455 milyon dolar, toplam ciro hacmi 1 katrilyon 111 trilyon lira, aktif toplamı da 2 katrilyon 577 trilyon lira olarak belirlendi. 
     





</TEXT>
</DOC>
