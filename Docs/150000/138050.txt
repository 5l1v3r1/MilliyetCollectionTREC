<DOC>
<DOCNO> 138050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sontur26.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük balıkların büyük balık korkusu... 
</HEADLINE>
<TEXT>

     Çanakkale Boğazı'nda büyük balıkların saldırısına uğrayan yüzlerce Tirsi balığı sahile vurdu. 
     Sabah saatlerinde, Eceabat sahillerinde karaya çok sayıda tirsi balığı vurması üzerine vatandaşlar, bu balıkları toplamaya başladı. 
     Balıkların zehirli olabileceği ihtimali üzerine, Tarım İl Müdürlüğü Su Ürünleri biriminden uzmanlar, bölgeye giderek inceleme yaptılar. 
     Tarım İl Müdürü Cengiz Yalçın, yapılan incelemede, sardalye balığının biraz büyüğü olan tirsi balıklarının, yunus veya benzeri büyük balıkların saldırısı sonucu sahile vurduklarının belirlendiğini bildirdi. 
     Yalçın, ''Bu tür olaylar sahillerimizde sık sık yaşanıyor. Yunus balıkları veya sürü halinde geçen lüfer balıkları bu balıklara saldırınca, sahile vuruyorlar. Balıkların yenmesinde bir sakınca yoktur'' dedi. 
     





</TEXT>
</DOC>
