<DOC>
<DOCNO> 128131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sonspo03.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya şenleniyor... Yaklaşık 850 takım gidiyor... 
</HEADLINE>
<TEXT>

     Türkiye'de liglerin tatile girmesiyle birlikte, futbol takımları Antalya'ya gelmeye başladı. 
     Futbol Federasyonu Antalya Bölge Müdürü Sadık Deda, A.A muhabirine yaptığı açıklamada, İstanbul'daki terör eylemlerinden sonra FIFA'nın Beşiktaş ve Galatasaray'ın kendi sahalarındaki maçları başka ülkelere alması üzerine, Antalya'da kamp yapmayı planlayan bazı takımların kararlarını askıya aldıklarını bildirdi. Ancak bu kararın etkisinin geçtiğini belirten Deda, ''Bu yıl geçen yıldan daha fazla takım Antalya'da kamp yapacak. Geçen yıl Antalya'ya, 120 günlük kış sezonunda 730 civarında takım gelmişti. Bu rakam bu yıl 850'yi bulacak'' dedi. 
     Kamp çalışmaları için Antalya'yı tercih eden takımlar arasında futbol takımlarının yanısıra, diğer spor branşlarından takımların da olduğuna işaret eden Deda, şöyle konuştu 
     ''Geçen yıl 120 günde 730 civarında takım girmişti. Bu yıl bu rakamın 850 civarında olacağı kanısındayım. Artık futbol dışındakı spor branşlarından da takımlar Antalya'yı tercih etmeye başladı. Bazı ünlü kulüpler Antalya kamplarını iptal ettiler ama bizim asıl hedef kitlemiz isim sahibi takımlar değil. Orta Avrupa ve Baltık ülkelerindeki amatör, 2. ve 3. lig takımları. Çünkü üst düzey takımlar dünyanın her yerinde kamp yapma imkanlarına sahip. Biz, imkanı daha az olan takımların Antalya'ya daha fazla gelmelerini istiyoruz. Büyük takımların kaldığı otellerin sahası var. Ekonomik durumu zayıf takımlar 2 veya 3 yıldızlı otellerde kamp yapmak istiyor ama bu otellerin de sahaları yok. Saha sorununun yerel imkanlar ve devlet eliyle giderilmesi lazım. O zaman Antalya'ya daha büyük bir talep olacak.'' Bu sezon Belek ve Side yöresinin, futbol turizmi sayesinde yüzde 70 doluluk oranına ulaşabildiğini, Kemer yöresinde ise doluluğun yüzde 30'larda kaldığını anlatan Deda, Kemer yöresine, sektör temsilcileri ve yerel yönetimlerin işbirliğiyle futbol sahaları yapılması gerektiğine dikkati çekti. 
     Deda, salon sporları yapan takımların da Antalya'ya çekilebilmeleri için, seyirci kapasitesi olmayan spor sahaları yapılması gerektiğini bildirdi. 
     
     ''DAHA FAZLA TURNUVAYA İHTİYAÇ VAR'' 
     Deda, geleneksel Efes Cup Turnuvası'nın bu yıl 11-17 Ocak tarihleri arasında gerçekleştirileceğini ve bu turnuvaya Galatasaray, Trabzonspor, PSV Eindhoven, FC Kaiserslauten, SV Werder Bremen ve Spartak Moskova takımlarının katılacağını söyledi ve Antalya'da bu sezon en az 4-5 turnuva daha düzenlenmesi gerektiğine dikkati çekti. 
     Antalya Atatürk Stadı'nın zemininin bu yoğunluğu kaldırmayacağını kaydeden Deda, ''Bu yüzden Antalya Stadı'nın zemini yapay çimle kaplanmalı. Böylece günde 2 maç yapılabilir. Bakım maliyeti de sıfıra düşer'' diye konuştu. 
     Daha çok turnuvayla, Antalya'nın tanıtımının da daha fazla yapılabileceğini belirten Deda, ''Turnuvalara katılan takımların ülkelerindeki televizyonlar, maçları ya naklen, ya da en azından banttan yayınlayacak. Bu fırsat kaçırılmamalı. Antalya'da kamp yapan takım sayısını kısa sürede 2 bine çıkarmamız lazım'' dedi. 
     
     ANTALYA'YA HANGİ TAKIMLAR GELİYOR 
     Lige verilen arada, Antalya'ya gelecek takımlar arasında Birinci Süper Lig'in 4 büyükleri Beşiktaş, Galatasaray, Trabzonspor ve Fenerbahçe'nin yanısıra Samsunspor, Malatyaspor, İstanbulspor, Çaykur Rizespor, Elazığspor, Konyaspor, Ankaragücü, Bursaspor ve Samsunspor gibi Anadolu takımları da bulunuyor. 
     Efes Cup'un yanısıra, WOW Oteller Zinciri tarafından 10-14 Ocak tarihleri arasında düzenlenecek WOW Cup'ta da Beşiktaş, Club Brugge, AC Fiorentina ve Dinamo Moskova mücadele edecek. 
     Rus takımlarının yanısıra, Ukrayna Birinci Ligi'nden UEFA Kupası çeyrek finalisti Dnepr Dnepropetrovsk ve Hollanda Birinci Ligi'nden Roosendaal da devre arası hazırlıklarını Antalya'da sürdürecek takımlar arasında yer alıyor. 
     
</TEXT>
</DOC>
