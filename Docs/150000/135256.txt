<DOC>
<DOCNO> 135256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/soneko32.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD Bu haliyle bütçe rakamlarının tutması imkansız 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ali Bayramoğlu, ''Bu haliyle 2003 bütçe rakamlarının tutması imkansız'' dedi. 
     Bayramoğlu, yaptığı yazılı açıklamada, 28 Ocak'taki YPK toplantısı sonrası açıklanan 2003 bütçesindeki yaklaşımın çok gerçekçi olmadığını savunarak, ''Değişim talepleriyle iktidara gelen hükümetin uygulamaları, istemeden de olsa faiz lobisinin istekleriyle paralellik arz ediyor'' ifadesini kullandı. 
     Daha önceki dönemlerde eleştirdiklerinin benzeriyle bugün de karşılaştıklarını belirten Ali Bayramoğlu, şöyle devam etti 
     ''Koalisyon yönetimlerini sona erdiren tek parti hükümeti, toplumu ve piyasaları ümitlendirdi, moral ve motivasyon sağladı. Ancak hükümet onca iyi niyetli gayretine rağmen, bu morali artıracak kararlara imza atamıyor. Bunlardan birisi de bütçe. 2003 yılı bütçesinde yüzde 6.8 faiz dışı fazla hesaplanmış. Dünyanın hiçbir yerinde faiz dışı fazla diye bir şey yok. Türkiye'de çok güçlü bir lobi var. 'Faize dokunulursa piyasalar tedirgin olur, piyasa tedirgin olursa ekonomi durur' diyorlar. Bu, bir dezenformasyondur. Halkı ve hükümeti bununla korkutuyorlar. Bakın bu hafta ne gibi bir ciddi değişiklik var da bugün faizler yüzde 59'a yükseldi, döviz arttı, borsa düştü Piyasaları sürekli kontrol altında tutuyorlar.'' 
     
     ''BU HALİYLE TUTMASI İMKANSIZ'' 
     2003 bütçesinin bu haliyle bile iyimser varsayımlara dayandığını belirten Bayramoğlu, şunları kaydetti 
     ''Bütçede 2003 yılı için bileşik faizi yüzde 43 kabul etmiş, petrol fiyatları ortalama 27 dolardan hesaplanmış. Bu bütçede ödemesi planlanan nemalar yok. Memur maaşlarında yüzde 28, işçi ücretlerinde ise sadece yüzde 20'lik bir artış öngörülmüş. Doların 2003 yılı ortalaması 1 milyon 752 bin lira olarak alınmış. En önemlisi de bu bütçede, muhtemel Irak müdahalesi yok. ABD'nin sadece 250 milyon dolar hibe edeceğini açıkladığı bir ortamda, Irak krizinin alabileceği muhtemel biçimlere göre strateji belirlenmeli. Bu haliyle 2003 bütçe rakamlarının tutması imkansız.'' Bayramoğlu, TEFE'deki artışa da dikkati çekerek, enflasyonla mücadeleye kesintisiz devam edilmesini istedi. 
     





</TEXT>
</DOC>
