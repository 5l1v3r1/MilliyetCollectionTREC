<DOC>
<DOCNO> 147608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sontur31.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Balkaner "Oğlum şanssızlığın kurbanı oldu" 
</HEADLINE>
<TEXT>

     Maslak'taki Balkaner Plaza'da pompalı tüfekle öldürülen Yurtbank'ın eski sahibi Ali Avni Balkaner'in oğlu Hakan Balkaner, toprağa verildi. 
     Balkaner için, kongre üyesi olduğu Beşiktaş Kulübü'nün Akaretler Binası önünde tören düzenlendi. 
     Tören sonunda Balkaner'in cenazesinin arabaya konulması sırasında, kız arkadaşı Feyza Taşan'ın, ''Beni bırakıp gidemezsin'' diyerek ağladığı ve ardından fenalaştığı görüldü. Ayrıca, kulüp binasının girişine asılan ve siyah zemin üzerine beyaz harflerle yazılı ''Seni çok seviyorum - Feyza'' yazılı bez afiş de dikkati çekti. 
     Üzerinde Beşiktaş bayrağı yer alan Balkaner'in cenazesi, daha sonra Teşvikiye Camii'ne getirildi. Cenaze, öğleyin kılınan cenaze namazının ardından Zincirlikuyu Mezarlığı'nda toprağa verildi. 
     Camideki tören sırasında da, Feyza Taşan'ın cenazenin başında ağlayarak fenalaştığı görüldü. Ayrıca, Balkaner'in tabutunun üzerinde ''Babacığım, seni unutmayacağım - Pelin'' yazılı çelenk dikkati çekti. 
     Törenlere, Ali Avni Balkaner ve eşi Fatma Pelin Balkaner, Hakan Balkaner'in eski eşi Sibel Barış, UEFA As Başkanı Şenes Erzik, Beşiktaş Kulübü Başkanı Serdar Bilgili, Asbaşkan ve Futbol Şube Sorumlusu Yıldırım Demirören, Onursal Başkan Süleyman Seba, işadamları Mehmet Ali Yılmaz, Erdoğan Demirören, Ergun Gürsoy, Fahrettin Aslan, Korkmaz Yiğit, Kaya Çilingiroğlu, modacılar Canan Yaka, Cemil İpekçi ile Kürşat Yılmaz katıldı. 
     Törene, Mustafa Koç, Bülent Eczacıbaşı, Emin Cankurtaran ve Cefi Kamhi'nin de aralarında bulunduğu çok sayıda tanınmış kişi de çelenk gönderdi. 
     Törenler boyunca Hakan Balkaner'in anne ve babası ile eski eşinin ayakta durmakta güçlük çektikleri görüldü. 
     Balkaner'in çocukluk arkadaşı olan ve bu yaz evlenmeyi düşünen Feyza Taşan, cenazenin toprağa verilmesi sırasında da baygınlık geçirdi. 
     
     ''ŞANSSIZLIĞININ KURBANI OLDU'' 
     Öte yandan, Teşvikiye'deki dini tören sırasında basın mensuplarının sorularını yanıtlayan Ali Avni Balkaner, olayı telefonda duyduğunu belirterek, şunları söyledi 
     ''Telefonda, oğlumun 'yapma' diyerek durdurmaya çalışmasını duydum. Silah sesi duydum. Telefon açık kaldı. Oğlum tamamen durdurmak için çaba gösterirken, onu vurdu. Hakan, şanssızlığının kurbanı oldu. 'Beni geldi esir aldı baba' dedi.'' Öldürülen sekreter Birgül Özmen'in de, 10 yıldan fazladır yanında çalıştığını ve kendisinin kızı gibi olduğunu kaydeden Balkaner, Tuncay Baktimur'un söylediklerinin aksine, ayrılmaları aşamasında barışmaları için çaba gösterdiklerini söyledi. 
     Balkaner, ''Bu kadar tehlikeli olduğunu fark etmediniz mi '' sorusunu, ''Yok. Nereden edelim Bundan evvel yapılan telkinlere uyuyordu. Zaten oğlum da onun kurbanı oldu bence. Durdurabileceğini zannetti. 'Bırakın' demiş oğlum. Yoksa onların yanına girmezdi'' diye yanıtladı. 
     Basın mensuplarının, ''Eğer oğlunuz engelleseydi, yukarı çıkamaz mıydı '' sorusuna karşılık da Balkaner, ''Çıkabilirdi de belki. Oradan kata çıkarken birine ateş etmiş. Ondan sonrasını fazla bilmiyorum'' yanıtını verdi. 
     





</TEXT>
</DOC>
