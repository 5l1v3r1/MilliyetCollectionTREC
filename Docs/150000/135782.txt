<DOC>
<DOCNO> 135782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sontur11.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya'da yağış yaşamı felç ediyor... 
</HEADLINE>
<TEXT>

     Trakya'da yoğun yağış kentlerde ulaşımı etkilerken, kırsalda su altında kalan ekili alanlarda zarara, nehirlerde taşkınlara neden oldu. 
     Meriç, Tunca ve Ergene nehirlerindeki su seviyeleri düne göre büyük oranda artarken, Ergene Nehri'nin debisi 1.341 metreküp saniye seviyesine ulaştı. Su seviyesi, Devlet Su İşleri'nin DSİ tarım arazilerini taşkından korumak amacıyla inşa ettiği yaz seddelerini su seti aştı. Uzunköprü ve İpsala'da binlerce dönüm tarım arazisi su altında bulunuyor. 
     Dün 676 metreküp saniye olan Meriç Nehri'nin debisi, Bulgaristan'ın bu nehir üzerinde bulunan barajdan, su seviyesi normalin üzerine yükseldiği gerekçesiyle su bırakması sonucunda, 820 metreküp saniye seviyesine yükseldi. Tunca Nehri'nden ise saniyede 90-110 metreküp su geçiyor. 
     DSİ yetkilileri, Tekirdağ ve Kırklareli'nde görülen yoğun yağış nedeniyle Ergene Nehri'nin dün 409 metreküp saniye olan debisinin bu sabahki ölçümlerde 1.341 metreküp saniye seviyesine çıktığını bildirdiler. Ergene Nehri'nde su miktarındaki artışın halen devam ettiğine dikkati çeken yetkililer, ''Uzunköprü Eskiköy'ün bulunduğu bölgeden İpsala ilçesine doğru giden DSİ seddeleri, nehirdeki aşırı su nedeniyle etkilendi. Nehrin suyu yer yer yaz seddelerini aşarak tarım arazilerine girdi. İlgililere gerekli uyarılar yapıldı'' dediler. 
     
     TARIM VE TARİHİ ALANLAR SU ALTINDA 
     Edirne'de, Meriç ve Tunca nehirlerinin kenarında bulunan tarım arazilerinden bir kısmının da su altında kaldığı belirtiliyor. 
     Tunca Nehri'nin taşması sonucu, Tarihi Kırkpınar Yağlı Güreşleri'nin yapıldığı Sarayiçi'ndeki Er Meydanı, Av Köşkü, Adalet Kasrı, Ağa Köşkü ve Balkan Savaşı Şehitliği su altında bulunuyor. 
     Bu arada, nehirlerdeki su artışı nedeniyle DSİ, sivil savunma, belediye ve Edirne Arama Kurtarma EDAK ekipleri, olası su baskınlarına karşı hazır halde bekletiliyor. Meriç Nehri kenarında bulunan Meriç Askeri Gazinosu da su baskını ihtimaliyle akşam kapalı tutuldu. 
     
     TEKİRDAĞ'DA DURUM 
     Tekirdağ'ın Şarköy ilçesinde iki gündür devam eden yağmur ve fırtına hayatı etkiledi. 
     Aşırı yağışlar nedeniyle Şarköy'ün içme suyunun sağlandığı gölet taştı. Göletten su tahliyesi çalışmaları yapılıyor. Karadeğirmen Deresi'ndeki taşkın dolayısıyla Şarköy-İstanbul yolunda trafik zaman zaman aksıyor. 
     İlçede Camikebir Mahallesi'ndeki bazı evlerin bodrum katları ile Ruhut Mermer Sanayi tesisleri su altında saldı. İçme suyunun taşındığı ana borunun patlaması nedeniyle bazı semtlere su verilemezken, belediye ekiplerinin su tahliye çalışmaları sürüyor. 
     Fırtına nedeniyle ilçedeki limanda bekleyen balıkçılar iki gündür denize açılamıyor. Fırtına bazı evlerin çatılarına zarar verirken, TV antenleri ile elektrik tellerinde zarar meydana geldi. 
     
     KIRKLARELİ'NDE DURUM 
     Kırklareli Valisi Ali Serindağ, yoğun yağış nedeniyle Ergene Nehri'nde oluşan taşkınların Lüleburgaz'da Düğüncübaşı ve Alacaoğlu köprülerinin su altında kalmasına neden olduğunu belirtti. 
     Söz konusu durumun ulaşımı da olumsuz etkilediğini ifade eden Serindağ, A.A muhabirine yaptığı açıklamada, suların çekilmeye başladığını söyledi. Serindağ, aşırı yağışın, merkeze bağlı köyler ile Lüleburgaz'daki bazı köylerdeki evleri su altında bıraktığını hatırlattı. 
     Yağışlar dolayısıyla toplam 48 kişiden oluşan 11 ailenin Kepirtepe'de Öğretmen Evi'nde, 14 ailenin de yakınlarının yanında barındırıldığını belirten Serindağ, şunları kaydetti 
     ''Yoğun yağış nedeniyle Ergene Nehri'nde oluşan taşkınlar, Lüleburgaz'da Düğüncübaşı ve Alacaoğlu köprülerinin su altında kalmasına neden oldu. Alacaoğlu Köprüsü'nün su altında kalması ulaşımı olumsuz etkileyerek Lüleburgaz'a bağlı Alacoğlu, Davutlu ve Çengelli köyleriyle karayolu bağlantısını kesti. Lüleburgaz-Düğüncübaşı yolunda da ulaşım aksıyor. Merkeze bağlı Çağlaşık Köyü'nde de heyelan nedeniyle yol ulaşıma kapandı.'' 
     





</TEXT>
</DOC>
