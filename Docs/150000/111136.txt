<DOC>
<DOCNO> 111136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sondun13.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington'da esrarengiz cinayetler... 
</HEADLINE>
<TEXT>

     ABD'de, Washington'ın sakin bir banliyösünde sadece ''bir gecede'', tümü tek kurşunla olmak üzere 5 kişi öldürüldü. 
     Yerel polis sözcüsü Nancy Nickerson, 2 kadınla 3 erkeğin öldürüldüğü olayın ''bir seri cinayet gibi göründüğünü, ancak nedenini henüz bilmediklerini'' söyledi. 
     Kurbanların birbirini tanıdığına dair herhangi bir işaret olmasa da, cinayetlerin ilişkili olabileceğini belirten polis, katil ya da katillerin kurbanlara nereden ateş ettiği ve hangi tip silah kullanıldığı konusuna da açıklık getiremedi. 
     16 kilometre çapında bir alanda meydana gelen cinayetlerde polis, silahların yakından mı ateşlendiği yoksa uzaktan bir nişancı tarafından mı ateş açıldığını söylemek için de erken olduğunu belirtti. 
     Ancak polis, ''yüzde 90 kurşunların yüksek kalibreli tüfekten çıktığını, bunun bir av tüfeği ya da başka bir tüfek olabileceğini'' söyledi. 
     Cinayetlere kimse tanık olmadı, ancak bir görgü tanığı posta binası yakınındaki cinayetten hemen sonra iki kişinin sürdüğü beyaz bir kamyonetin bölgeden uzaklaştığını söyledi, ancak şimdiye kadar aranan beyaz kamyonetin bulunamadığı belirtildi. 
     Seri cinayetlerde 6 kez ateş edildi, ancak 5 kişi öldü. Polis, sanıkların yakalanmasına yolaçacak ipucunu verenlere 50 bin dolar ödül verileceğini açıkladı. 
     
     PANİK HÜKÜM SÜRÜYOR 
     Cinayetlerin panik yarattığı Washington'ın en lüks semtlerinden Montgomery banliyösünde de sabahın erken saatlerinde öğrencilerin okullarının dışına çıkmasına izin verilmezken, açık alandaki etkinlikler iptal edildi. 
     Dün öğleden sonra bütün çocuk yuvaları tatil edildi ve polis bütün okullarda ders bitiminde güvenlik önlemleri aldı. 
     Polisin bugün helikopter desteğinde arama çalışmalarına devam ettiği, dünden bu yana başka olay meydana gelmediği ve kurbanlarını tesadüfi olarak seçen katiller hakkında şimdiye kadar 100 kadar ''dikkate değer'' ihbar alındığı kaydedildi. 
     





</TEXT>
</DOC>
