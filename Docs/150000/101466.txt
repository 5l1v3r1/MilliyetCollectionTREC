<DOC>
<DOCNO> 101466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sonspo01.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim "Hakem başarılıydı"... Transferde son gelişmeler... 
</HEADLINE>
<TEXT>

     Galatasaray Teknik Direktörü Fatih Terim, sezonun ilk maçlarının her zaman zor geçtiğini belirterek, ''Zor maçtan 3 puanla ayrılmak güzel'' dedi. 
     Terim, Samsunspor maçından sonra düzenlediği basın toplantısında, oyunu kontrol eden takımın Galatasaray olduğunu ve belirli bölümlerde rakibe iyi pres yaptıklarını ifade ederek, ''Yine de 1-0'dan sonra gol yiyerek oyunu zora soktuk. Yaptığımız presi 90 dakikaya yayamadık. İkinci yarının ilk 20 dakikasında gerçekleştirdiğimiz pres, ne yapmak istediğimizi ortaya koydu'' diye konuştu. 
     
     ''TRANSFERDE ISRARLIYIZ'' 
     Transfer yapmak istediklerini vurgulayan Fatih Terim, şöyle devam etti 
     ''İyi takımız. Daha iyi bir takım yapmak için uğraşıyoruz. Transferde ısrarlıyız. Ancak basın, seyirci istiyor diye panikleyerek, transfer yapmayacağız. Bize de gına geldi. Galatasaraylılar merak etmesin. Bazı konuları sonuçlandıracağız.'' Terim, transferin profesyonel bir iş olduğunu belirterek, oyuncularının bundan etkilenmeyeceğini, uzun bir maratonda da bazı oyunculara ihtiyaçlarının olduğunu söyledi. 
     
     ''ŞAMPİYONLAR LİGİ'NE KADAR UYUMU SAĞLARIZ'' 
     Takım içindeki uyumun henüz tam gerçekleşmediğini de dile getiren Fatih Terim, ''Bazı oyuncularımın eli, ayağı titredi. Kolay değil. Baliç, hangi duygular içinde sahaya çıktı. Ümit Davala, Milan'a gitti, geri geldi. Kocaelispor'dan gelen Cihan, ilk kez Ali Sami Yen'e çıkıyor. Beklenen uyumu Şampiyonlar Ligi'ne kadar sağlarız'' dedi. 
     Terim, bir soru üzerine de, maça 5 tane hücumu seven oyuncuyla çıktıklarını ve orta sahayı güçlendirmek için 2. yarıya Felipe'nin yerine Cihan'ı alarak başladığını söyledi. 
     
     ''ERSOY, MAÇI ETKİLEYECEK HATA YAPMADI'' 
     Maçın hakemi Erol Ersoy'u başarılı bulduğunu söyleyen Terim, hakemin maçı etkileyecek bir hatasının bulunmadığını kaydetti. 
     Fatih Terim, ''Bugün herhalde hatalı, hatasız yorumu yapılacak en son kişi Erol Ersoy'dur. Yaşananlardan sonra uzun bir ara geçti. Ersoy'un hataları varsa makul karşılamak lazım. Bu atmosferde maç yönetmek kolay değil'' diye konuştu. 
     
     ''VEDAT'IN HATASI YOKTU'' 
     Vedat'ın maçta iyi oynadığını, ancak daha da iyi oynaması gerektiğini vurgulayan Terim, yenilen golde bu oyuncunun hatasının bulunmadığını söyledi. Vedat'ın seyircinin tepkisinden sürekli olarak çekindiğini belirten Fatih Terim, ''Seyircimizin başkalarına gösterdiği sabrı, ona da göstermesi lazım. Golde hatası yoktu, ancak 2 hata yaptı'' dedi. 
     
     ''DUYGULARIMI KELİMELERLE İFADE ETMEK ZOR'' 
     Terim, 2 yıl aradan sonra yeniden Ali Sami Yen Stadı'nda Galatasaray taraftarlarıyla buluştuğunu belirterek, ''Duygularımı kelimelere dökmek çok zor'' dedi. 
     Ali Sami Yen'de çok güzel günlerinin geçtiğini vurgulayan Fatih Terim, ''Ben burada oynadım, antrenörlük yaptım. 2 yıl sonra yeniden geldim, hala bu sevgi devam ediyor. Herkese nasip olmaz. Bu bana sorumluluk yüklüyor'' şeklinde konuştu. 
     Terim, yardımcısı Ahmet Ceyhan'ın Murat Beyazıt ile birlikte Pandiani ve Makaay'ı İspanya'da izlediğini, ancak kulüpleri Deportivo La Coruna'nın bu oyuncuları bırakmadığını sözlerine ekledi. 
     





</TEXT>
</DOC>
