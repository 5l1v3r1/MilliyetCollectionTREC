<DOC>
<DOCNO> 146204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/soneko12.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Pahalı ithalat yapacak lüksümüz yok... 
</HEADLINE>
<TEXT>

     Çevre Bakanı Kürşad Tüzmen, Türkiye'nin pahalı ithalat yapacak lüksü bulunmadığını belirterek, ''kamu ihaleleri, ordu ve savunma sanayi alımlarını kendi üreticilerimize yönlendirmeliyiz'' dedi. 
     Tüzmen, Ostim Sanayici ve İşadamları Derneği'nin OSİAD açtığı, OSTİM'de üretildiği halde, kamu kuruluşları tarafından ithalat yoluyla sağlanan ürünlerin yer aldığı sergiyi gezdi. Kürşad Tüzmen, burada yaptığı konuşmada, AB ile gümrük birliğine geçtikten sora koruma oranlarının ortalama yüzde 3-4'lere indirildiğini, bu nedenle pazara giriş engellerinin yüksek olmadığını hatırlattı. 
     Bütün olumsuzluklara, girdi maliyetlerinin yüksekliğine rağmen, 1 Ocak-27 Mart döneminde ihracatta yüzde 35 artış olduğunu açıklayan Tüzmen, halen ihracatın ithalatı karşılama oranının yüzde 70'lerde seyrettiğini hatırlatarak, şöyle devam etti 
     ''Bu böyle devam ederse, bir sıkıntı yok. Ama bu firmaların ürettiği ürünleri ihraç edersek, Türkiye bu sıkıntıları aşacaktır. Buradaki sanayiciden, işadamından büyük dinamizm, enerji alıyorum. Bunu da aynı şekilde yansıtmaya çalışıyorum. Hiç durmadan devam etmemiz lazım. Özellikle kamu ihaleleri, ordu ve savunma sanayi alımlarını kendi üreticilerimize yönlendirmemiz lazım. Kaliteli ürünlerde bu imkan artırılmalıdır. Buradaki faaliyetlerin tanıtılması, tüketicilerin bilinçlendirilmesi lazım. Bu ürünlerin üretildiğinden birçoğumuz haberdar değiliz. Ürünler kaliteli ve ithal değerinin 20'de 1'ine üretiliyor. Bunların bizde ithalat yapan gruplara tanıtılması lazım. Sonuçta pahalı ithalat yapacak lükse sahip değiliz.'' Türkiye'nin çıkışının KOBİ'lerin ihracatçı haline gelmesine bağlı olduğuna kaydeden Tüzmen, ''Amacımız OSTİM'deki ihracatçı sayısını artırmaktır. Bütün önemli ülkelerde kalkınma modeli hep bu aşamalardan geçiyor'' dedi. 
     İhracatı artırmak amacıyla çevre ve komşu ülkelere heyetler halinde ticari geziler düzenlediklerini de hatırlatan Bakan Tüzmen, ''Ben bunları sattıran bir insan olarak sizlere güvenimi hiçbir zaman kaybetmedim. Türkiye'nin önünün her zaman açık olduğuna inanıyorum. Bu başarıyı birlikte yakalayacağız'' diye konuştu. 
     
     ''BU HAMUR DAHA ÇOK SU ÇEKER'' 
     Bakan Tüzmen, daha sonra basın mensuplarının Irak'taki gelişmelerle ilgili bir sorusu üzerine, ''Bu hamur daha çok su çeker. Bu konuda o kadar çok yorum yapan var ki, müsaadenizle ben yapmayayım. Biz işimize devam edelim'' dedi. 
     Savaş nedeniyle toprak ve su kirliliği konusunda bir çalışma yapılıp yapılmadığı yönündeki soru üzerine de Bakan Kürşad Tüzmen, bu konuda uzmanların çalışmalarını sürdürdüğünü belirtirken, şöyle devam etti 
     ''Türkiye başından beri bu meseleyi gayet soğukkanlı ele aldı. Her ülke kendi milli menfaatleri doğrultusunda hareket eder. Türkiye de bunu yapmaya çalışıyor.'' 
     
     OSİAD BAŞKANI AKYÜREK, SANAYİCİLERİ ABD MALLARINI BOYKOTA ÇAĞIRDI 
     OSİAD Başkanı Mehmet Akyürek de ''Türkiye'nin ekonomik açıdan ABD'ye bağımlı olduğu'' şeklindeki yorumlara katılmadıklarını belirterek, Türk insanının gücünü yadsıyan bu teslimiyetçi anlayışların acı faturasını sanayici olarak yıllardır ödediklerini söyledi. 
     OSTİM'de üretilip ihraç edilen malların, kamu kuruluşlarının açtığı uluslararası ihaleler yoluyla, ihraç fiyatının 4-5 katına ithal edildiğini anlatan Akyürek, şu bilgiyi verdi 
     ''Yurtdışındaki Türk orijinli firmalar, bu ürünleri Türkiye'de üretiyor veya ürettiriyor. Yurtdışına götürüyor ve alımı yapan kamu kuruluşuna satıyor. Kamu kurumları ihale şartnamesinde yurtdışından temin edilecektir veya orijinal olacaktır ibaresi koyduğu için, yerli firmalar bu ihalelere katılamıyor. Kamu alımındaki yetkililer, bilerek veya bilmeyerek pahalı ithal alımlar yapıyor.'' Akyürek, ithal ürünlerin tercih edilmesinde bazı çıkar ilişkilerinin de olduğunu öne sürerken, ''devletten terazisini doğru kullanmasını'' istediklerini söyledi. Mehmet Akyürek, ''Bizim himayeye ihtiyacımız yok. Para, pul değil motivasyon desteği istiyoruz. Bir şeşi iyi yaptınız demek, bizim daha iyi üretmemezi sağlar. Ülke üretiminin korunması, yurttaşlık görevi'' dedi. 
     OSİAD Başkanı Akyürek, daha sonra yaptığı açıklamada, Irak savaşı başlamadan önce, ABD mallarının boykot edilmesi için Türkiye'deki tüm sanayici ve işadamları derneklerine yazı yazdıklarını belirterek, kendilerinin OSTİM'de bunu başlattıklarını kaydetti ve bütün sanayici ve işadamlarından aynı tutumu sergilemelerini istedi. 
     




</TEXT>
</DOC>
