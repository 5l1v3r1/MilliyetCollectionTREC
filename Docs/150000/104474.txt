<DOC>
<DOCNO> 104474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sontur16.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz gazetecilere kızdı... 
</HEADLINE>
<TEXT>

     ANAP Genel Başkanı Mesut Yılmaz, ''Hiç bir şekilde son seçimde aldığımız neticeden daha kötü bir netice alacağımıza ihtimal vermiyorum'' dedi. 
     Yılmaz, parti genel merkezinde düzenlediği basın toplantısında, son günlerde basın yayın organlarında partisine ilişkin doğru olmayan bazı haberler yer aldığını belirterek, anında müdahale etmezlerse diğer yayın organlarında da bu tür haberlerin tekrarlanacağından endişe ettiklerini söyledi. 
     Bugünkü bazı yayın organlarında Pazartesi günü yapılan MKYK toplantısında kendisine atfen bazı ifadeler yer aldığını anlatan Yılmaz, bu ifadelerin kesinlikle doğru olmadığını kaydetti. Yılmaz, şunları kaydetti 
     ''Benim söylediğim husus şudur, şu anda seçmenin, yüzde ellisi henüz daha tercih belirlememiştir. Seçime kadar önümüzdeki zamanda geçecek zaman zarfında tercihleri şekillenecektir. Bizim yaptığımız araştırmalarda geri kalan yüzde 50'nin partiler arasında dağılımı konusunda bazı elimizde doneler var. ANAP'ın sadece kendi üye ve sempatizanları ile yüzde 5'lik bir taban oyu söz konusudur. 
     Hedefimiz, geri kalan yüzde 50'yi mümkün olduğu nispette yanımıza çekip bu seçimlerden başarıyla çıkmaktır. Hiç bir şekilde son seçimde aldığımız neticeden daha kötü bir netice alacağımıza ihtimal vermiyorum. Benim yüzde 50 oyun iki parti arasında paylaşıldığı şeklinde bir ifadem olmadım. Esasen bu toplantılarda bana atfen verilecek haberlerin benden de tahkiki herhalde gazetecilik açısından daha doğru bir yöntem olurdu. Kulaktan dolma haberlerin manşete çıkarılmasının iyi bir gazetecilik örneği olduğunu da düşünmüyorum.'' 
     
     SEÇİM İTTİFAKLARI 

     Gazetelerde yer alan seçim ittifak haberlerine de değinen Yılmaz, seçim ittifakları konusunu kendisinin kamuoyunun önünde de açıkça dile getirdiğini söyledi. Yılmaz, seçim yasasında bir düzenleme yapmanın, 3 Kasım seçimleri sonrası siyasi istikrarın sağlanması açısından önemli olduğunu vurguladığını hatırlatarak, ama bu konuda bir uzlaşma sağlanamadığını ve bunun yasal düzenlemesini yapma konusunda bir ilerleme olmadığını söyledi. Yılmaz, ANAP olarak bu meseleyi artık kendileri açısından kapattıklarını belirterek, ''Dolayısıyla yayın organlarında bizim şu partiyle bu partiyle ittifak yapacağımız şeklindeki haberlerin hiçbirisi doğru değildir, böyle bir temasımız da yoktur, böyle bir düşüncemiz de yoktur'' dedi. 
     Yılmaz, seçime doğru giderken, ANAP'ın Türkiye'ye ihtiyaç duyduğu istikrarı getirmek için üzerine düşen herşeyi yaptığı inancında olduğunu söyledi. 3 Kasım seçimlerinden sonra istikrarsızlık tablosunun çıkması durumunda, bu konuda ANAP'a yüklenecek bir vebal olmadığını anlatan Yılmaz, ''Bunun vebali kendilerini dev aynasında gören ve muhtemelen seçimlerden sonra hayal kırıklığı yaşayacak olan partilere ait olacaktır'' diye konuştu. 
     ANAP Genel Başkanı, Devlet Bakanı ve Başbakan Yardımcısı Mesut Yılmaz, yaptırdıkları araştırmaya göre, şu anda seçmenin yüzde 50'sinin henüz kesin tercih belirlemediğini, kalan yüzde 50'sinin partilere dağılımında da AK Parti hariç, diğer partilerin baraj sınırında veya barajın altında olduğunun görüldüğünü söyledi. 
     Yılmaz, düzenlediği basın toplantısında açıklamalarının ardından gazetecilerin sorularını yanıtladı. Yılmaz'a yöneltilen sorular ve cevapları şöyle 
     Soru ANAP'ın, yüzde 50 kararsız seçmen haricinde 18 ilde yüzde 10 barajının altında olduğu görülüyor. Diğer illerde durum nasıl 
     Yılmaz Bizim yaptırdığımız araştırmada, şu anda seçmenin yüzde 50'sinin henüz daha kesin tercih belirlemediği, geri kalan yüzde 50'sinin partilere dağılımında da AK Parti hariç, diğer partilerin baraj sınırında veya barajın altında olduğu görülüyor. ANAP'ın da arasında olduğu 4 partinin oyları, kararsızlar dağıtıldığı zaman 8-12 bandında gözüküyor. Ama bu kararsızların dağıtılması meselesi, yani, yüzde 50 kararsız seçmenin, seçimde nasıl bir tercihte bulunacakları konusu, esas itibariyle bir tahmin, varsayım meselesidir. Bunu asıl belirleyecek olan, önümüzdeki iki aylık gelişmelerdir, kampanya dönemidir. Ben inanıyorum ki bu kampanya döneminde ANAP, bu kararsız kitleden en fazla payı alma konusunda en şanslı olan partidir. 
     Bu araştırmalardan bize göre asıl karamsarlığa kapılması gereken, üç yıldan beri muhalefette oldukları halde oylarının arttıramamış olan partilerdir. 
     
     ''HÜKÜMETE KARŞI GENSORU VERMEMİZ DÜŞÜNÜLEMEZ'' 

     Soru DYP ve SP'nin yeni bir gensoru ile hükümeti yıkmaya çalışacakları konuşuluyor. Burada ANAP'ın da ismi geçiyor. Böyle bir gensorunun gündeme gelmesi durumunda partinizin tavrı ne olur 
     Yılmaz ANAP olarak içinde olduğumuz bir hükümete karşı gensoru vermemiz düşünülemez. Bizim dışımızdan böyle bir gensoru gündeme gelirse, bu konuda gensorunun gerektirdiği çoğunluğu sağlamak da gensoruyu verenlere aittir. 
     Soru Geçen MKYK toplantısında, ''partiyi bitirdiğiniz'' yönünde eleştiri aldınız mı 
     Yılmaz Bu da tamamen asılsızdır. Bazı kişiler adına, bazı beyanlar gazetelerde yer alıyor. Ama o kişilere sorma zahmetine bile katlanılmıyor. 
     Bunun nasıl bir gazetecilik olduğunu hala anlayabilmiş değilim. Bu aşağı yukarı şimdiye kadar yapılan bütün MKYK toplantılarından sonra benim karşılaştığım bir husustur. Zannediyorum ki basında bu haberleri maniple edenler, bunu belli maksatlarla yapıyorlar. Belli bir kampanyanın aracı olarak yapıyorlar. Ama benim bu konuda yapabileceğim tek şey, bu haberler konusunda sık sık açıklama yapmak. Başka yapabileceğim bir şey olduğunu düşünmüyorum. Çünkü normal gazetecilik, dürüst gazetecilik herhangi bir kişiye atfen beyana yer verirken, onun fikrini sormayı gerektirir, ona danışmayı gerektirir. Bu yapılmadan, hatta benim adıma, benim ağzımdan ifadeler gazetelerde yer alıyor. Burada 50 tane MKYK üyesi arkadaşım var. Onlara dahi sorulması halinde bunların asılsız olduğu görülecektir. Ama anlaşılıyor ki asılsız olduğu biline biline bu haberlerin yer alması, belli bir amaca yöneliktir. 
     Soru AK Parti lideri Erdoğan, çocukları için alınanın burs olduğunu, avanta olmadığını ifade etti. Ardından da ülkede öğretim özgürlüğü noksanlığı olduğu için çocuklarını yurtdışında okuttuğunu belirtti. Bu görüşle ilgili ne düşünüyorsunuz 
     Yılmaz Ben partimle ilgili konuları açıklığa kavuşturmak için basın toplantısı yaptım. Sayın Erdoğan ile ilgili hususlarda bir değerlendirme yapmak istemiyorum. Bunu zaten kamuoyu yapacaktır. 
     Soru Partiden başka kopmalar olabilir mi Böyle bir beklentiniz var mı Partinize katılımlar olacak mı 
     Yılmaz ANAP'ın içerisinde çeşitli konularda bizden farklı düşünen arkadaşlar olabilir. Biz şimdiye kadar arkadaşlarımızın fikirlerini, her platformda serbestçe dile getirmeleri konusunda azami hoşgörüyü gösterdik. Onlara hiçbir şekilde kısıtlama, sansür uygulamadık. Ama arkadaşlarımız zannediyorum parti içinde bu fikirlerine, arkalarında yeterince destek bulamadıkları için, parti politikalarını, şahsi fikirleri doğrultusunda yönlendirme imkanını göremedikleri için siyasi geleceklerini başka bir partide arama yolunu seçmişlerdir. Aynı şekilde milletvekili aday listelerinde yer alamadığı için partimizden ayrılmak isteyen arkadaşlarımız olabilir, geçmişte de olmuştur. Diğer partilerde de aynı gelişmeler olabilir. Ama bütün bunlar ANAP'ın ilkelerine inanmış olan, bu ilkelere sadakatle bu partide siyaset yapan arkadaşlarımızın kararlılığını hiçbir zaman etkilemez. ANAP, 1983'den beri değişmeyen, ilkeleri doğrultusunda yoluna devam edecektir. Bizden ayrılan arkadaşlarımızın da yolları açık olsun.'' 
     





</TEXT>
</DOC>
