<DOC>
<DOCNO> 133461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sonspo04.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsenli Alper Hücumda yabancı oyuncular düşünülüyor 
</HEADLINE>
<TEXT>

     Türkiye Basketbol Ligi'nde zirve mücadelesi yapan Efes Pilsen'in milli oyuncusu Alper Yılmaz, kendisi için takımla ilk 5'te sahaya çıkmanın önemli olmadığını, önemli olanın oynadığı süre içinde fayda sağlamak olduğunu söyledi. 
     Alper, takımda yer almanın biraz da yabancı oyuncu seçimine bağlı olduğunu belirterek, ''Efes Pilsen'de benim pozisyonumda Brown ve Granger gibi iki yabancı oyuncu var. Ama bunu dert etmiyorum. Ben oynadığım süre içinde ortaya koyduğum performansımı dikkate alırım'' dedi. 
     
     ''HÜCUMDA GENELLİKLE YABANCI OYUNCULAR DÜŞÜNÜLÜYOR'' 
     Alper Yılmaz, Türkiye'de genellikle yabancı oyuncuların hücumda düşünüldüğünü ve sorumluluğun onlara verildiğini dile getirdi. 
     Kendisinin oynadığı takımlarda hücumda da önemli işler yaptığını kaydeden Alper, ''Herkes benim savunma yönüme bakıyor. Ancak ben boş atışları da iyi değerlendiren biriyim. Milli takımda Hollanda maçında 14, Litvanya maçında 11 sayı attım. Türk takımlarında ise hücumda ağırlık genelde yabancı oyuncular üzerinde oluyor. Bu da o kadar önemli değil. Sonuç olarak ben görevimi yapıyorum. Efes Pilsen ile de gelecek sezon için de sözleşmem var'' diye konuştu. 
     
     ''TÜRK BASKETBOLU İÇİN UMUTLUYUM'' 
     Alper, son yıllarda Türk basketbolunda yeni bir hareketlenmenin yaşandığını, bu bakımdan umutlu olduğunu dile getirdi. 
     Gelecek sezon ligde kaliteli basketbolun olması için İkinci Lig'den çıkacak takımın da önemli olduğunu vurgulayan Alper, şöyle konuştu 
     ''Troy Pilsner, Banvit veya TOFAŞ Spor gibi basketbola yatırım yapan takımlar Birinci Lig'e çıkarsa rekabet artar. Galatasaray'da önemli adımlar attı. Kurduğu kadroyla zaten bu sezon lige renk kattı. Gelecek sezon daha kaliteli basketbolun oynanacağını düşünüyorum.'' 
     





</TEXT>
</DOC>
