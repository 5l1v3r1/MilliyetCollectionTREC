<DOC>
<DOCNO> 141352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sontur24.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte parayla düğün bahşişi dağıtmışlar... 
</HEADLINE>
<TEXT>

     Bursa'nın Gürsu İlçesi'nde, bir yakınının düğününde sahte paraları bahşiş olarak dağıtan kişi yakalandı. 
     Bursa Emniyet Müdürlüğü Kaçakçılık ve Organize Suçlar Şube Müdürlüğü'nden yapılan açıklamaya göre, Gürsu'da bir tekel bayiinden sahte para vererek viski aldığı öne sürülen Akif B, 50 adet sahte 5 milyon liralık banknotla yakalandı. 
     İhsaniye hattında minibüsçülük yapan Akif B'nin sorgusunda paraları İstanbul'dan Ömer Y'den aldığını söylemesi üzerine bu kişi de gözaltına alındı. 
     Olayla ilgili soruşturmayı sürdüren ekipler, Akif B'nin yakalanmadan bir gece önce yakınının düğününde de 10 adet sahte 5 milyon liralık banknotu çalgıcılara bahşiş olarak dağıttığını belirledi. Zanlının, düğünde dağıttığı sahte paralar da polis tarafından toplandı. 
     Ele geçirilen sahte 5 milyon liralık banknotların alınan ekspertiz raporunda, kaliteli oldukları ve vatandaşlar tarafından gerçekleriyle ayırt edilemeyeceği bildirildi. 
     Zanlıların, sorgulamalarının tamamlanmasının ardından adliyeye sevk edilecekleri belirtildi. 
     





</TEXT>
</DOC>
