<DOC>
<DOCNO> 129731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sondun07.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de tartışma yaratan otomobil reklamı.. 
</HEADLINE>
<TEXT>

     ABD'de, kısa adı SUV olan, çok amaçlı, geniş spor cipleri kullananların, aslında her benzin aldıklarında teröristlere yardım ettiklerini savunan bir reklam büyük tartışma yarattı. 
     Reklamın provokatif özellik taşımasını gerekçe gösteren bazı televizyon kanalları, bunu yayımlamayı reddetti. Hazırlanan reklamda, SUV kullananların, her benzin aldıklarında harcadıkları paranın teröristlere gittiği savunuluyor. 
     Yaklaşık 30 saniye süren reklamda, SUV kullanan bir adam benzin alırken gösterilirken, ''Bu George. Bu da George'un SUV'si. Bunlar da George'un SUV'si için aldığı benzinin geldiği ülkeler'' denilerek, çöldeki silahlı teröristlerin görüntüleriyle bir Ortadoğu haritası sergileniyor. Arka plandaki ses, ''Bunlar da George'un her seferinde SUV'sine benzin doldurmasından para kazanan teröristler'' diyor. 
     Aynı reklamın başka bir versiyonunda ise sıradan Amerikalılar ekrana bakarak, ''Ben bir uçak kaçırılmasına yardım ettim'' veya ''Yabancı bir ülkedeki terör eğitim kampına para sağladım'' gibi ifadeler kullanıyor. Bunun arkasından ekranda, ''Sizin kullandığınız SUV, ulusal güvenliğimize ne yapıyor '' ifadesi beliriyor. 
     SUV üreticisi, reklamla ilgili yorum yapmayı gerekli görmediklerini söyledi. Reklamın, yazar ve köşe yazarı Arianna Huffington tarafından hazırlandığı belirtildi. Otomobil Üreticileri Birliği sözcüsü Eron Shosteck ise, ''Bayan Huffington'ın fikri, SUV'leri her yıl kendi güvenliği için satın alan, Amerikalılar tarafından zaten dışlanmış durumda'' dedi. Shosteck, SUV'lerin, şu andaki araba pazarının yüzde 21'ini elinde bulundurduğunu kaydetti. 
     Reklamın fikir babası Huffington grubunun, televizyonlara beş günlük yayın için 200 bin dolar harcadığı belirtiliyor. Bazı televizyonların reklamı yayımlamayı reddetmesine karşılık, hemen hemen bütün gazetelerde ve televizyonlarda çıkan haberler sayesinde, zaten reklam amacına ulaşmış görünüyor. 
     





</TEXT>
</DOC>
