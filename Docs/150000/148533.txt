<DOC>
<DOCNO> 148533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sondun13.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar Rumsfeld'i başarılı buluyor.. 
</HEADLINE>
<TEXT>

     ABD'de yapılan bir kamuoyu yoklamasına göre halkın yüzde 71'i, ABD Savunma Bakanı Donald Rumsfeld'in politikalarına onay veriyor. 
     CNN, USA Today ve Gallup tarafından ortak yapılan kamuoyu anketine göre Amerikalılar, Rumsfeld'in işini iyi yaptığına inanırken, ABD Savunma Bakanlığı'nın savaş planları için de ''mükemmel'' ve ''iyi'' sıfatlarını kullanıyor. 
     Bazı siyasi gözlemciler Rumsfeld'i, ABD'nin Irak'taki savaşında ince detaylara kadar rol aldığı için suçlarken, ankete katılan Amerikalılar, Rumsfeld'in çabalarının, savaş planlarına zarar vermekten çok, iyi plan yapılmasına yardım ettiğine inanıyor. 
     Ankete göre Rumsfeld, yüzde 71 oranında onay alırken, yüzde 21'lik bir kesim, ABD Savunma Bakanı'nın işini yapma biçimini eleştirdi. ABD Başkanı George Bush'un da işinde beğenilirlik oranı yüzde 70 ve Irak konusundaki tutumunun halktan aldığı onay yüzde 71 olarak biliniyor. 
     Irak'ta savaş başlamadan önce CNN ve Time tarafından yaptırılan bir kamuoyu anketinde Rumsfeld'in beğenilirlik oranı, yüzde 62 olmuştu. Ankete katılanların yüzde 65'i, Rumsfeld'in, savaşın detaylarıyla ilgilenmesini çok yardımcı bulurken, yüzde 21'i, bu durumun savaşın gidişatına ABD adına zarar verdiğine inanıyor. 
     Rumsfeld'in, hafif bir kara gücü kullanılmasını istediği ve Irak savaşında bizzat sahada bulunan komutanların ise kuvvetli bir kara gücünde ısrar ettiği haberleri basında yer almıştı. Komutanlardan bazıları, bir sivil olarak Rumsfeld'in askerlerin işine karışmasının, savaş planlarına olumsuz yansıdığı yönünde açıklamalarda bulunmuştu. 
     Ankete katılanların yüzde 36'sı, ABD Savunma Bakanlığı'nın Pentagon savaş planlamasının ''mükemmel'' olduğunu, yüzde 39'u ise ''iyi'' olduğunu söylerken, sadece yüzde 6'sı, savaş planını zayıf buldu. Son dönemde basında ABD'nin, Irak'ın direniş gücünü hafife alarak yanlış hesap yaptığı yönünde haberler yer almıştı. 
     Anket, 5-6 Nisan günleri yaklaşık 1000 yetişkin arasında yapılırken, sonuçların artı ve eksi 3 hata payı olabileceğine dikkat çekiliyor. 
     





</TEXT>
</DOC>
