<DOC>
<DOCNO> 143653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/soneko16.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Babacan 6 milyar dolarlık paket şu an geçerli değil 
</HEADLINE>
<TEXT>

     Devlet Bakanı Ali Babacan, 6 milyar dolarlık paketin şu an için geçerli olmadığını vurgularken, ''ancak bir kaç gün içinde ne tür gelişmeler olur, talep olur, şu an bir şey söylenemez'' dedi. 
     Babacan, ABD ile daha önce görüşülen ekonomik paketin, tam bir askeri işbirliği olması halinde geçerli olduğunu belirtirken, ancak şu aşamada ABD tarafının sadece hava sahasını kullanmak istediğini bildirdiğini hatırlattı. 
     Babacan, piyasadaki dalgalanmaları değerlendirirken de, ''Bunlar normal, paket gelecek gelmeyecek haberleri olduğu için dolayısıyla bugünlerde bunlar olacak. Önemli gelişmeler oluyor. Amerikalılar da önemli kararlar aşamasındalar'' dedi. 
     Babacan, ekonomik paketin aslen ''tam bir askeri işbirliği'' olması halinde geçerli bir paket olduğunu ifade ederken, ''fakat dün gece saat 02.00 sularında Dışişleri Bakanı ve Başbakan Yardımcısı Abdullah Gül, ABD Dışişleri Bakanı Colin Powell ile görüştü. Şu an için, sadece acilen hava sahasını kullanmayı talep ediyorlar'' şeklinde konuştu. 
     ''Yeni paket gelecek mi'' şeklindeki soru üzerine Babacan, ''onlar görüşülecek. Gelişmeler çok hızlı değişiyor'' dedi. 
     Babacan, ''6 milyar dolarlık paket şu anda geçerli değil mi'' şeklindeki soruya karşılık, ''şu an için yok. Ama ne tür gelişmeler, ne talepler olur şu an birşey söyleyemeyiz'' ifadesini kullandı. 
     Babacan, ek niyet mektubu ile ilgili çalışmaların da tamamlanmak üzere ve imza aşamasında olduğunu, çok kısa bir zaman içerisinde imzalayıp göndeceklerini kaydetti. 
     
     DÜN FARKLI KONUŞMUŞTU 

     Devlet Bakanı Ali Babacan dün CNN Türk televizyonuna yaptığı açıklamada ise olası Irak savaşında Türkiye'nin uğrayacağı zararları karşılamak üzere ABD ile yapılan ekonomik yardım anlaşmasının yürürlükte olduğunu belirterek, bu anlaşmayla ABD'nin Türkiye'ye 6 milyar dolarlık hibe sağlayacağını vurgulamıştı. 
     Babacan, tezkerenin gecikmeli geçmesi nedeniyle yardım miktarının değişebileceği yönündeki spekülasyonlara dikkat çekilerek, eski anlaşmanın hala geçerli olup olmadığı sorusunu, "Eski anlaşmalar hala geçerli" diye yanıtlamıştı. 
     





</TEXT>
</DOC>
