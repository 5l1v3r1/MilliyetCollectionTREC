<DOC>
<DOCNO> 134832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sonspo05.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Erkekler Avrupa Kupaları'na 3 Türk takımı devam edecek 
</HEADLINE>
<TEXT>

     Basketbolda Türkiye'yi Avrupa kupalarında temsil eden 3 erkek takım, kupalardaki mücadelelerini yarından itibaren sürdürecek. 
     Avrupa Şampiyonlar Kupası Güney Konferansı'nda B Grubu'nda birinci olarak 2. tura yükselen Türk Telekomspor, 2. turda yer aldığı A Grubu'ndaki mücadelesine yarın başlayacak. 
     Türk Telekomspor, gruptaki ilk maçında, Ankara Atatürk Spor Salonu'nda saat 18.00'de Ukrayna'nın BMC Odessa takımıyla karşılaşacak. Grupta ayrıca İsrail'in Hapoel Migdal Jerusalem ve Rusya'nın UNICS Kazan takımları da yer alıyor. 
     Statüye göre, 4'erli 6 grupta toplam 24 takımın mücadele edeceği ve 4 Şubat-25 Mart tarihleri arasında yapılacak 2. tur grup maçları sonunda, grup birincisi olacak 6 takımın yanısıra grup ikincilerinden en iyi puan ve averaja sahip 2 takım daha çeyrek finale yükselecek. 8 ve 15 Nisan günlerinde çift maçlı eleminasyon sistemine göre yapılacak çeyrek final karşılaşmalarında rakiplerine üstünlük sağlayacak 4 takım da mayıs ayında düzenlenecek ''Dörtlü Final''e katılmaya hak kazanacak. 
     
     AVRUPA LİGİ 
     Öte yandan Erkekler Avrupa Ligi'nde ilk tur grup mücadelesinin bitimine 2 hafta kala, 2. tura çıkmayı garantileyen 2 Türk temsilcisi de gruplarındaki 13. maçlarını bu hafta yapacak. 
     C Grubu'nda 20 puanla 2. sırada bulunan Ülkerspor, 5 Şubat Çarşamba günü, İstanbul'da 17 puan ve averajla 6. sıradaki Polonyalı rakibi Idea Slask Wroclaw'ı ağırlayacak. Abdi İpekçi Spor Salonu'ndaki maç, saat 19.30'da başlayacak ve TV8'den naklen yayınlanacak. Ülkerspor, Polonya'daki ilk maçı 93-84 kazanmıştı. 
     A Grubu'nda 19 puan ve averajla 3. sıradaki yerini koruyan Efes Pilsen ise 6 Şubat Perşembe günü 13 puanla 8. ve son sırada bulunan Yunanistan'ın AEK Atina takımıyla başkent Atina'da karşı karşıya gelecek. Olimpiyat Spor Salonu'nda TSİ 21.30'da başlayacak maç, CİNE 5'ten canlı olarak ekrana gelecek. Yunan takımı, İstanbul'da Efes Pilsen'i 79-74 yenerek gruptaki tek galibiyetini elde etmişti. 
     





</TEXT>
</DOC>
