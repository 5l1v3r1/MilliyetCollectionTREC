<DOC>
<DOCNO> 101522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/ekonomi/eko03.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş’in istifasına sınırlı tepki 
</HEADLINE>
<TEXT>
İlk gün sakin ilk ihale sorunsuz 
Piyasalar, Derviş’in istifasından sonraki ilk işlem gününü sakin geçirdi. Dolar serbest piyasada 1 milyon 642 bin, faiz ise üç aylık ihalede yüzde 58.75 oldu 
     EKONOMİ SERVİSİ 

     Piyasalar, erken seçimin gündeme gelmesinden ve seçim tarihinin belirlenmesinden sonra istifası konuşulan ekonomiden sorumlu eski Devlet Bakanı Kemal Derviş’in görevinden ayrılmasını sükunetle karşıladı. Derviş’in istifasını günler önceden satın alan piyasalarda, borsa Derviş’siz ilk güne satış ile başladı. 
     Günü 226 puan düşüşle 10.188 seviyesinden kapatan borsadaki bu aşağı doğru gidiş, Derviş’in istifasından ziyade, Derviş’in siyasi geleceği konusundaki belirsizliğin devam etmesi ve 3 Kasım 2002 seçimlerinin sonuçlarına ilişkin senaryoların neden olduğu tedirginlikten kaynaklandı. Böylece borsa, Derviş’siz ilk işlem gününü yüzde 2.18’lik bir kayıpla tamamlamış oldu. 
     Derviş’in politik kararını netleştirmesini bekleyen borsadaki büyük oyuncular, dün temkinli hareket ederek ne çok yoğun satış ne de alış emirleri gerçekleştirdiler. Borsada toplam günlük işlem hacmi ise 244.23 trilyon liradan gerçekleşti. 
     
     Dolar önce arttı, sonra düştü 
     Sabah açılışta Derviş’in istifasına tepkiyle 20 bin lira artış görülen döviz piyasasındaki yükşeliş hareketi daha sonra yerini düşüşe bıraktı. 
     Bankalararası piyasada sabah saatlerinde en yüksek 1 milyon 651 bin lirayı gören doların Merkez Bankası kapanış kuru ise 1 milyon 649 bin 411 ve 1 milyon 648 bin 323 lira olarak belirlendi. 
     Dolar serbest piyasada ise günü 1 milyon 642 bin liradan kapattı. Cumartesi günü serbest piyasada 1 milyon 650 bin lira alıştan işlem gören dolar, böylece dün 20 bin lira artış ile başladığı günü cumartesiye göre 8 bin lira düşüş ile kapatmış oldu. 
     
Hazine, rahat borçlandı      Hazine Müsteşarlığı Derviş’in görevinden istifa etmesinden sonra dün düzenlediği üç ay vadeli referans bono ihalesinde sorunsuz bir borçlanma gerçekleştirdi. Bileşik yüzde 58.75 faizle borçlanan Hazine, en son 6 Ağustos tarihinde düzenlediği 273 gün vadeli ihalede bileşik yüzde 68 faizden borçlanmıştı. İhale öncesi beklenen faiz tahminleri ise yüzde 59.0 - 59.5 oldu. 
     Nominal 2 katrilyon 118.4 trilyonluk talebin geldiği ihalede net olarak 1 katrilyon 61 trilyon liralık satış yapıldı. Bu net satış tutarı öngörülen rakam oldu. Referans bono ihalesinde basit faiz ise yüzde 48.99 olarak gerçekleşti. 
     
     Bugün de ihale var 
     Hazine bugün de 266 gün vadeli bono ihalesi düzenleyecek. Bonoların geri ödeme tarihi 7 Mayıs 2003 olarak belirlendi. Söz konusu bonolar, 7 Ağustos 2002’de ihraç edilen 273 gün vadeli bonoların yeniden ihracı olacak. 
     



 EKONOMİ 















</TEXT>
</DOC>
