<DOC>
<DOCNO> 104026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/soneko17.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Salah ''Türkiye ticarette öncelik verdiğimiz bir ülkedir'' 
</HEADLINE>
<TEXT>

     Irak Ticaret Bakanı Mohammed Mehdi Salah, Körfez savaşı öncesi ve sonrasında Türkiye'nin ticarete öncelik verdikleri bir ülke olduğunu belirterek, ''Devlet başkanımız Saddam Hüseyin Türkiye'yi dost ve kardeş bir ülke olarak görüyor, ticarette öncelik verilmesi için bizi yönlendiriyor''dedi. 
     Mohammed Mehdi Salah, beraberindeki bir heyet ile Ege Bölgesi Sanayi Odası Başkanı Salih Esen'i ziyaret etti. 
     Salah ziyarette yaptığı konuşmada, İzmir'e İEF'ye katılmak üzere geldiğini belirterek, iki ülke arasındaki ticari ve ekonomik ilişkilerin geliştirilmesi için temaslarda bulunacaklarını söyledi. 
     Türkiye'nin Körfez Savaşı öncesi ve sonrasında ticarette öncelik verilen ülkeler listesi içinde en başta yer aldığını kaydeden konuk Bakan, şunları söyledi 
     ''Devlet Başkanımız Saddam Hüseyin Türkiye'yi dost ve kardeş ülke olarak görüyor, ticarette öncelik verilmesi için bizi yönlendiriyor. Ambargo öncesinde ticari ilişkilerimiz çok iyiydi. 3 milyar doların üzerinde ticaret hacmimiz vardı. Ambargo sonrasında ilişkilerimiz devam etti, elde olmayan nedenlerle düşme olsa da duraklama olmadı. Türk şirketlerine her zaman öncelik vermeye devam edeceğiz.'' Ankara'da Başbakan Bülent Ecevit'i de ziyaret ettiğini dile getiren Salah, ''Sayın Başbakan'a Irak ve Rusya arasında yapılmış olan ticari işbirliğine benzer protokolün, Türkiye ile de yapılmasını istediğimizi söyledik. Sayın Başbakan, teklifimize prensip olarak sıcak baktı'' dedi. 
     
     EBSO BAŞKANI ESEN 

     EBSO Başkanı Salih Esen de Irak'a uygulanan ambargonun bir an önce kaldırılmasını istediklerini kaydederek, Egeli sanayiciler olarak Irak halkının yanında olduklarını bildirdi. 
     Irak ile ambargo öncesinde çok iyi ticari ilişkileri olduğunu belirten Salih Esen, şu bilgileri verdi 
     ''Körfez savaşı öncesinde Türkiye'nin 10 milyar dolarlık ihracatının 4 milyar dolarına yakını, Irak ile yapılıyordu. Körfez Savaşı, iki ülke arasındaki ticaret hacmini daralttı. Ancak son zamanlarda özellikle Sayın Salah'ın da gayretleriyle tekrar canlanmaya başladı. Irak'a uygulanan çağdışı ambargonun bitmesiyle Ege bölgesi ve Türkiye'nin Irak'a olan ticaret hacminin artacağına inanıyorum. Irak ile ilişkilerimiz çok önemli. Sayın Bakan'dan Irak'ta yatırım yapmak isteyen sanayicilerimize yardımcı olmasını istiyoruz. Buradaki bilgi ve beceriyi Irak'a taşımak istiyoruz.'' Konuk Bakan, Salih Esen'e halı hediye ederken, Esen de gümüş plaket verdi. 
     
     TANRIKULU İLE DE GÖRÜŞTÜ 

     Mohammed Mehdi Salah daha sonra TOBB Konsey toplantısı için İzmir Ticaret Odasında bulunan Sanayi ve Ticaret Bakanı Ahmet Kenan Tanrıkulu ile de bir süre görüştü. 
     Iraklı Bakan, iki ülke arasındaki ticaretin geliştirilmesini istediklerini hatırlattı. 
     Ahmet Kenan Tanrıkulu da, Ege ve İzmir'in sanayi açısından çok geliştiğini, Irak ile kurulacak ilişkilerden verim alınabileceğini söyledi. 
     Konuk Bakan, Kenan Tanrıkulu'na da bir halı hediye etti. 
     İZTO Meclis Başkanı Necip Kalkan da Mohammed Mehdi Salah'a altın yaldızlı cam kase armağan etti. 
     





</TEXT>
</DOC>
