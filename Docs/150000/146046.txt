<DOC>
<DOCNO> 146046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sontur14.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Minibüs, "Güvenli" adlı lokantaya girdi, 2 yaralı... 
</HEADLINE>
<TEXT>

     Bursa'da, çarpışan 2 minibüsten birinin, ''Güvenli'' adlı lokantaya girmesi sonucu, 2 kişi yaralandı. 
     Alınan bilgiye göre, Tuncay Eren 37 yönetimindeki 16 YS 782 plakalı minibüs, Esenevler Kavşağı'ndan Hürriyet Caddesi'ne girişte, kontrolsüz şekilde anayola çıkan Şaban Yıldız'ın kullandığı 16 M 0028 plakalı minibüs ile çarpıştı. 
     Direksiyon hakimiyetini kaybeden Tuncay Eren'in minibüsü, daha sonra Nevzat Keskin'in sahibi olduğu ''Güvenli Lokantası''na girdi. 
     Kazada, minibüsün lokantanın içinde çarptığı Nevzat Keskin ile garson Burak Bilgin yaralandı. Yaralılar, kaldırıldıkları SSK Bursa Bölge Hastanesi'nde tedavi altına alındılar. 
     Kazanın şokunu uzun süre üzerlerinden atamayan lokanta çalışanları, ''Öğle vakti olduğu için yemekleri hazırlamış, müşterilerin gelmesini bekliyorduk. Kaza biraz daha geç olsa büyük bir facia olabilirdi. Bu sırada lokantada müşterinin olmaması büyük şans'' dediler. 
     Olaydan sonra ifadesi alınmak üzere Necdet Pamir Polis Merkezi'ne götürülen sürücü Tuncay Eren ise birden anayola çıkan minibüsle çarpışmalarının ardından kendisini lokantanın içinde bulduğunu söyledi. 
     




</TEXT>
</DOC>
