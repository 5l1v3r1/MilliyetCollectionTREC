<DOC>
<DOCNO> 130191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sondun05.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore'den ABD'ye "terbiyeli ol" uyarısı... 
</HEADLINE>
<TEXT>

     Kuzey Kore, Yemen'e füze taşıyan gemisinin ABD ve İspanya'ya ait savaş gemileri tarafından durdurulup aranmasıyla ilgili olarak, ABD'ye ''terbiyeli ol'' uyarısında bulundu. 
     Resmi haber ajansı KCNA'da yayımlanan açıklamada, geçen ay Kuzey Kore'den Yemen'e füze taşıyan geminin Umman Denizi'nde durdurulmasının, bağımsız bir ülkenin egemenliğini haklı bir gerekçe olmadan ihlal etmeyi amaçladığı öne sürüldü. 
     Açıklamada, herhangi bir gücün ülkenin egemenliği ve saygınlığına yönelik bir harekette bulunması durumunda, saldırganların acımasız biçimde yok edileceği ve sert biçimde cezalandırılacağı belirtildi. 
     Kuzey Kore, geminin durdurulmasından sonra ABD'den özür dilemesini istemiş, ABD ise bu isteğe yanıt vermemişti. 
     KCNA'da yayımlanan başka bir bildiride ise ABD'nin, Kuzey ve Güney Kore arasındaki demiryolunun iyileştirilmesi ve özel ekonomik bölge oluşturulması gibi ilişkileri geliştirme çabalarına müdahale ettiği belirtilerek, bu tutum eleştirildi. 
     Nükleer silahların yayılmasını engelleme anlaşmasından çekildiğini dün açıklayan Kuzey Kore'nin en önemli gelir kaynaklarından birinin, füze ihracı olduğu bildiriliyor. 
     Kuzey ve Güney Kore hükümet yetkililerinin, bu ayın sonunda bir araya gelerek, başta nükleer kriz olmak üzere çok sayıda sorunu ele almaları bekleniyor. 
     





</TEXT>
</DOC>
