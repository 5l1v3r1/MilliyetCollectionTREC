<DOC>
<DOCNO> 110353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/soneko23.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin dış borç stoku arttı... 
</HEADLINE>
<TEXT>

     Türkiye'nin dış borç stoku bu yılın Haziran sonunda, 2002 yılı ilk çeyreğine göre yaklaşık 8 milyar ABD doları artarak, 125.8 milyar dolara yükseldi. 
     Hazine Müsteşarlığı, 1996-2002 birinci yarıyıl dönemine ait resmi dış borç istatistikleri geçici verilerini açıkladı. 
     Buna göre ikinci çeyrekte, kısa vadeli dış borçlar 756 milyon dolar, orta-uzun vadeli dış borçlar ise 7.3 milyar dolar tutarında arttı. 
     Açıklamaya göre, 2002 yılı ikinci çeyreği itibariyle toplam dış borç stokunun içerisinde kısa vadeli dış borçların payı yüzde 12.1, orta-uzun vadeli dış borçların payı ise yüzde 87.9 oldu. 
     
     KUR ETKİSİ 
     2002 yılı ikinci çeyreğine ait dış borç stoku, 2002 yılı ilk çeyreğine göre, döviz kuru değişikliklerinden dolayı 1 milyar dolar tutarında artış gösterdi. Bu gelişmede en büyük etken, sözkonusu dönem içinde Euro ve Alman Markı'nın dolar karşısında değer kazanması oldu. 
     
     KREDİ MEKTUPLU DÖVİZ TEVDİAT HESABI 
     Orta ve uzun vadeli dış borç olarak değerlendirilen ve büyük ölçüde Alman Markı ve Euro'dan oluşan kredi mektuplu döviz tevdiat hesapları 2002 yılı ikinci çeyreğinde, 2002 yılı ilk çeyreğine göre, 1.5 milyar ABD doları tutarında bir artış göstererek, 11.9 milyar ABD doları olarak gerçekleşti. Bu artışın büyük nedeni, Alman Markı ve Euro'nun dolar karşısında değer kazanmasından dolayı oluşan kur etkisinden olduğu bildirildi. 
     
     ÖZEL SEKTÖR DIŞ BORÇ STOKU 
     2001 yılı sonunda bir azalış gösteren özel sektör dış borç stoku, 2002 yılında tekrar artış göstermeye başladı. 2002 yılı ilk çeyreğine göre 1.4 milyar ABD doları artış göstererek 31.1 milyar ABD dolarına yükseldi. 2002 yılı ikinci çeyreği içinde özel sektör borçlarından Finansal Kesim Özel Bankalar ve Özel Bankacılık Dışı Mali Kuruluşlar dış borçları 47 milyon ABD doları, Finansal Olmayan Kesim dış borçlarında 1.4 milyar ABD doları tutarında artış gösterdi. 
     
     KISA VADELİ TİCARİ BANKA BORÇLARI 
     2002 yılı ilk çeyreği itibariyle 14.5 milyar ABD doları tutarında olan kısa vadeli dış borçlar, 756 milyon ABD doları tutarında artış göstererek 2002 yılı ikinci çeyreği itibariyle 15.2 milyar ABD dolarına yükseldi. 
     
     KONSOLİDE BÜTÇE BORÇLARI 
     Hazine'nin, uluslararası sermaye piyasalarında tahvil ihracı yoluyla doğrudan gerçekleştirdiği borçlanmalar ile proje finansmanı amacıyla genel ve katma bütçeli kuruluşlara ve diğer kamu kuruluşlarına kullandırdığı kredilerden oluşan konsolide bütçe dış borç stoku, 2002 yılı ikinci çeyreği itibariyle 52.2 milyar ABD doları olarak gerçekleşti. 2002 yılı ilk çeyreğine göre 3.7 milyar ABD doları tutarındaki artışın büyük bölümünü Hazine'nin Uluslararası Para Fonu'ndan bütçe finansmanı amacıyla Stand-by çerçevesinde sağladığı kredi kullanımı ve uluslararası piyasalardan gerçekleştirilen tahvil ihraçları oluşturdu. 
     
     TAHVİL STOKU 
     Konsolide Bütçe'nin finansmanı amacıyla uluslararası finansal piyasalarda gerçekleştirilen tahvil ihraçlarının stoğu, 2002 yılı ilk çeyreğine göre 1.1 milyar ABD doları artış göstererek 22 milyar ABD dolarına ulaştı. Sözkonusu artış tamamı Euro-tahvil ihraçlarından kaynaklandı. 
     
     DİĞER KAMU KURULUŞLARININ BORÇLARI 
     Konsolide Bütçe dışında kalan yerel yönetimler, fonlar, üniversiteler, kamu bankaları ve KİT'lerden oluşan kamu kuruluşlarının toplam dış borçları, 2002 yılı ikinci çeyreğinde 236 milyon ABD doları tutarında artış göstererek 7.6 milyar ABD dolarına yükseldi. 
     
     MERKEZ BANKASI BORÇLARI 
     2002 yılı ilk çeyreğinde 17.8 milyar ABD doları olan orta-uzun vadeli dış borç stoğu, 2002 yılı ikinci çeyreğinde 2 milyar ABD doları artış göstererek 19.8 milyar ABD dolara çıktı. Bunun nedeni büyük ölçüde kredi mektuplu döviz tevdiat hesapları stoğundaki artıştan kaynaklandı. 
     





</TEXT>
</DOC>
