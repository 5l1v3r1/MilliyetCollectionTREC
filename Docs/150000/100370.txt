<DOC>
<DOCNO> 100370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sontur10.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "İttifaklar bir korkunun ifadesidir, istikrar getirmez" 
</HEADLINE>
<TEXT>

     DYP Genel Başkanı Tansu Çiller, ''Yüzde 10 barajını aşabilmek için arka kapıdan yapılan ittifaklar sadece bir korkunun ifadesidir, istikrar getirmez'' dedi. 
     Çiller, Türk Metal Sendikası bünyesinde faaliyetini sürdüren Metal Çocuk Kulübü'nün, sendika genel merkezinin konferans salonunda gerçekleştirdiği 3. Dönem Meclis Toplantısı'nın açılışına katıldı. 
     Metal Çocuk Kulübü'nün çalışmalarını içeren sinevizyon gösterisinin ardından konuşan Çiller, tüm sivil toplum örgütlerinin bu tür etkinlikler düzenlemesi halinde Türkiye'nin daha güçlü olacağını ve geleceğine sahip çıkacağını kaydetti. Türk Metal Sendikası çalışanlarını kutlayan Çiller, bu ortamlarda çocukların dayanışmayı ve arkadaşlığı öğrendiğini belirtti. 
     Konuşması sırasında, ''önemli ve kısa bir siyasi mesaj vermek istediğini'' kaydeden Çiller, şunları söyledi 
     ''Eğer siyasette istikrar olmazsa hiçbir konuda, ne eğitimde ne Avrupa Birliği'nde, ne de başka konularda istenilen şahlanma gerçekleşmez. Onun için önemli olan Meclisimizin çalıştırılmasıdır. Keşke seçim yasaları iki turlu seçimi getirse. Keşke bir merkez sağda bir merkez solda milletin yaptığı ittifakla, milletin bağrından çıkarak istikrar unsuru olacak bir gelecek hazırlanabilse. Aksi taktirde yüzde 10 barajını aşabilmek için arka kapıdan yapılan ittifaklar sadece bir korkunun ifadesidir. İstikrar getirmez. Tam tersine istikrarsızlığın nedeni olur endişesini taşıyoruz.'' Çocuklara, ''Sizin meclisiniz gibi bizim de meclisimiz var'' diyen Çiller, çıkarılan AB'ye uyum için ''çok güzel bir yasa çıkardıklarını'', Meclisin bunu yaparken çocukları düşündüğünü ifade etti. 
     





</TEXT>
</DOC>
