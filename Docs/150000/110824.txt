<DOC>
<DOCNO> 110824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sontur19.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel timci Çarkın 38 gün sonra serbest... 
</HEADLINE>
<TEXT>

     ''Susurluk davası'' kapsamında aldığı 4 yıllık hapis cezasının infazı amacıyla cezaevinde bulunan eski özel timci polis Ayhan Çarkın, Ömer Lütfi Topal'ın öldürülmesi ve Erdek'teki bir arsanın icra yoluyla satışına ilişkin yargılandığı davalardaki 91 günlük tutukluluk süresinin cezasından indirilmesini sağlayarak 38 gün sonra cezaevinden çıkmaya hak kazandı. 
     İstanbul 6 No'lu DGM'ce ''Susurluk davası'' kapsamında çarptırıldığı 4 yıllık ağır hapis cezasının kesinleşmesi üzerine bu cezanın infazı amacıyla 1 Mart 2002 tarihinde teslim olarak Lüleburgaz Kapalı Cezaevi'ne konulan Ayhan Çarkın, geçen hafta hakkındaki cezayı veren İstanbul 6 No'lu DGM'ye bir dilekçe gönderdi. 
     Bu dilekçesinde daha önce Ömer Lütfi Topal'ın Sarıyer'de öldürülmesi ile Erdek'teki bir arazinin ihalesine müdahale ettiği iddiasıyla tutuklandığını ve bir süre cezaevinde kaldığını anlatan Çarkın, yargılama sonucu her 2 dava kapsamında da beraat ettiği için tutuklulukta geçen sürelerin ''Susurluk davası'' kapsamında aldığı 4 yıllık hapis cezasının infazından düşülmesini istedi. 
     
     DİLEKÇE MAHKEMELER ARASINDA DOLAŞTI 

     Çarkın'ın dilekçesini inceleyen İstanbul 6 No'lu DGM, ''çete'' suçunun DGM'lerin görev alanından çıkartılmasını dikkate alarak ''görevsizlik'' kararı verdi ve dilekçeyi Korkut Eken'in yeniden yargılanacağı İstanbul 7. Ağır Ceza Mahkemesi'ne gönderdi. 
     İstanbul 7. Ağır Ceza Mahkemesi de, davanın asli mahkemesinin kendileri olmadığı gerekçesiyle Çarkın'ın dilekçesinin ''tevziden geçirilerek herhangi bir mahkemeye gönderilmesini'' istedi. 
     Tevzi işlemi sonucu dilekçedeki istemin değerlendirilmesi görevi yüklenen İstanbul 4. Ağır Ceza Mahkemesi de, ''Susurluk davası'' dosyasının İstanbul 7. Ağır Ceza Mahkemesi'nde bulunması nedeniyle karar için dilekçeyi aynı mahkemeye iade etti. 
     Bu mahkeme de, talebe ilişkin kararı herhangi bir sivil mahkemenin verebileceği gerekçesiyle dilekçeyi yeniden İstanbul 4. Ağır Ceza Mahkemesi'ne gönderdi. 
     
     38 GÜN SONRA SERBEST 

     İstanbul 4. Ağır Ceza Mahkemesi bu kez, ''uyuşmazlığa gidilmesi halinde kararın uzayabileceği ve Ayhan Çarkın'ın mağduriyetine neden olabileceği'' gerekçesiyle dilekçeyi incelemeyi ve istemi karara bağlamayı uygun gördü. 
     Yapılan inceleme sonucu, Ömer Lütfi Topal'ın Sarıyer'de öldürülmesine ilişkin diğer 8 sanıkla birlikte Beyoğlu 1. Ağır Ceza Mahkemesi'nde yargılanan ve ''suçun yasal unsurları oluşmadığı'' gerekçesiyle beraat eden Ayhan Çarkın'ın, bu dosya kapsamında 73 gün tutuklu kaldığı belirlendi. 
     İncelemelerde Çarkın'ın ayrıca, Erdek'teki bir arazi ihalesine müdahale edildiği gerekçesiyle İstanbul 1 No'lu DGM'de yargılandığı, bu dava kapsamında 18 gün tutuklu kaldığı ve dava sonucu beraat ettiği anlaşıldı. 
     Bu tespitlerin ardından istemi karara bağlayan İstanbul 4. Ağır Ceza Mahkemesi, Çarkın'ın beraat ettiği her 2 davadaki toplam 91 günlük tutukluluk süresinin, İstanbul 6 No'lu DGM'ce ''Susurluk davası'' kapsamında verilen 4 yıllık hapis cezasının infazından düşülmesini kararlaştırdı. 
     Mahkemenin bu kararı, Ayhan Çarkın'ın avukatı Yadigar Gürbüz tarafından Lüleburgaz Kapalı Cezaevi Savcılığı'na gönderildi. 
     Eski özel timci polis Çarkın, bu kararla 38 gün sonra cezaevinden çıkacak. 
     





</TEXT>
</DOC>
