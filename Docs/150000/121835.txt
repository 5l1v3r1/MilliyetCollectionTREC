<DOC>
<DOCNO> 121835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sonspo10.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın sevinmeye zamanı yok... 
</HEADLINE>
<TEXT>

     UEFA Kupası 3. tur ilk maçında İstanbul'da Ukrayna'nın Dinamo Kiev takımını 3-1 yenerek, 4. tur için avantaj yakalayan Beşiktaş'ta sevinmeye zaman yok. 
     Siyah-beyazlılar, Avrupa kupalarında elde ettikleri bu başarılı sonucun ardından, gözünü 1 Aralık Pazar günü ligin güçlü takımlarından Gençlerbirliği ile yapacağı maça çevirdi. 
     Kulüp iletişim komitesi başkan Mete Düren, dün gece iyi oyun ve elde ettikleri skorla tur için avantaj yakaladıklarını, ancak bu maçın artık geride kaldığını vurgulayarak, şimdi tüm konsantrasyonlarını Gençlerbirliği ile yapacakları lig maçına çevirdiklerini söyledi. 
     Düren, yaptığı açıklamada, ligin devre arasına dek önlerinde oldukça zorlu bir maç trafiğinin bulunduğunu kaydederek, ''Bu zorlu periyottan UEFA ve Türkiye Kupası'nda yoluna devam eden, ligde de liderlik koltuğuna oturmayı sürdüren bir takım olarak çıkmak ve devre arasına öyle girmek istiyoruz. Futbolcularımızda bu inanç ve güç, taraftarımızda da bu destek sürdüğü müddetçe, bu hedeflerimizin hiçbiri gerçekleşmeyecek şeyler değil'' dedi. 

     
</TEXT>
</DOC>
