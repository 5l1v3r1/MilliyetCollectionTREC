<DOC>
<DOCNO> 142251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sonspo02.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"Spora başlamadan spor hekimine danışın"... 
</HEADLINE>
<TEXT>

     İzmir'de bulunan El Mikrocerrahi Ortopedi ve Travmatoloji Hastanesi Başhekimi Doç. Dr. Sait Ada, düzenli yapılan sportif aktivitenin sağlığa olan olumlu etkililerinin anlaşılmasıyla bireylerin spora katılımın her geçen gün arttığına dikkat çekerek, ''Spora başlamadan spor hekimine danışın'' dedi. 
     Doç. Dr. Ada, yaptığı açıklamada, hastanenin içinde ''Spor Hekimliği Merkezi'' oluşturduklarını, hem danışmanlık hizmeti vereceklerini hem de tedavi uygulayacaklarını bildirdi. 
     Yaşa ve branşa uygun doğru ayakkabı, uygun spor malzemesi ve koruyucu gereç seçimi konusunda eğitim ve danışmanlık hizmeti vereceklerini kaydeden Doç. Dr. Ada, şu bilgiyi verdi 
     ''İnsanımızda yaşam kalitesinin yükseltilmesinde beslenmenin yanı sıra egzersiz ve sporun da önemli bir paya sahip olduğu tespit edilmiştir. Kişinin hangi yaşta, hangi sporu, nasıl yapması konusunda bir spor hekiminin danışmanlığına ihtiyacı var. Bilinçsiz yapılacak spor, insan vücudunda onarılmaz tahribata neden olabilir. Bu profesyonel sporcular için de geçerlidir. Tüm sporcuların tedavisi ve antrenman tekniği spor hekiminin yönlendirilmesiyle yapılmalıdır. Maçı kazanmaya konsantre olan futbolcular, sert oyunda olabilecekleri çoğu zaman düşünemiyorlar. Sporculara bazı testler uygulanmalı, dönüş hızları, sıçrama yükseklikleri, kas güçleri sürekli ölçülmeli ve kontrol altında tutulmalıdır.'' Spor Hekimliği konusunda İzmir'in şanslı bir il olduğunu savunan Ada, Ege Üniversitesi'nde Sporcu Sağlık Merkezi ve Spor Hekimliği branşı bulunduğunu, İzmir Gençlik ve Spor İl Müdürlüğü'nün yıllardır başarıyla hizmet veren Sporcu Sağlık Merkezi'ne sahip olduğunu anlattı. 
     Kendi kurdukları ilk özel merkezde ise, spora başlamak isteyen bireylerin sağlık kontrollerini ve spora uygunluk değerlendirmesini yapacaklarını dile getiren Sait Ada, ''Biz, vücut kompozisyonun ölçümü, vücut yağ oranı ve ideal kilonun belirlenmesine yardımcı olacağız. Diyet uzmanı tarafından kişiye özel beslenme programı uygulayıp, ideal kiloya ulaşması amacıyla düzenli egzersiz imkanı ve egzersiz reçeteleri düzenleyeceğiz'' diye konuştu. 
     





</TEXT>
</DOC>
