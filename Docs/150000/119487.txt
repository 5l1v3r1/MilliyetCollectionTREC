<DOC>
<DOCNO> 119487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/yasam/yas07.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hava korsanına MOSSAD engeli 
</HEADLINE>
<TEXT>

İsrail uçağını Yalova üzerindeyken çakı tehdidiyle kaçırmak isteyen hava korsanı, uçaktaki MOSSAD görevlilerince etkisiz hale getirildi. 
     SİNAN TOROS, MUSTAFA BAKACAK, SERHAT ÜNAL, ŞAKİR AYDIN 

     El - Al’ın Tel Aviv - İstanbul seferini yapan yolcu uçağını çakıyla kaçırmak isteyen Tawfiq Fukra 23 isimli hava korsanı, İsrailli güvenlik görevlilerince havada kısa sürede etkisiz hale getirildi. 
     581 sefer sayılı Boeing 757 tipi El - Al uçağı, Tel Aviv’den 170 yolcusuyla hareket etti. Uçak Atatürk Havalimanı’na yaklaşırken, yolcular arasında bulunan Fukra, çakıyla kabin ekibini tehdit ederek kokpite yönelmek istedi. Ancak bu sırada muhtemel terör eylemlerine karşı her El - Al uçağın bulunan MOSSAD ajanları devreye girdi. Güvenlik görevlilerinden birinin korsanı oyaladığı, arkadan yaklaşan diğerinin ise kısa sürede etkisiz hale getirdiği belirtildi. 
     
     Pilottan sinyal 
     Kaptan pilotun Yalova semalarında uçağın kaçırıldığına dair sinyal göndermesi üzerine Atatürk Havalimanı’ndaki güvenlik birimleri de alarma geçti. Uçak saat 21.53’te Atatürk Havalimanı’na iniş yaptı. 
     Etkisiz hale getirilen hava korsanı İsrailli güvenlik görevlileri tarafından 139 numaralı park yerinde Özel Tim görevlilerine teslim edildi. Fukra, Havalimanı Şube Müdürlüğü’ne götürüldü. 
     İstanbul Emniyet Müdürü Hasan Özdemir, havalimanına gelerek, olay hakkında bilgi aldı. Soruşturmanın devam ettiğini belirten Özdemir, bu aşamada açıklama yapamayacağını söyledi. Hava korsanının çakıyı uçağa nasıl soktuğu ise henüz açıklık kazanmadı. 
     



 YAŞAM 


















</TEXT>
</DOC>
