<DOC>
<DOCNO> 111483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sontur02.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS Ek kontejanlarına başvuruları yarın başlıyor... 
</HEADLINE>
<TEXT>

     Öğrenci Seçme Sınavı ÖSS Ek Yerleştirme kontenjanları için başvurular yarın başlıyor. 
     Öğrenci Seçme ve Yerleştirme Merkezi ÖSYM , merkezi yerleştirme sonucunda boş kalan kontenjanlar ile kazandıkları halde üniversiteye kaydolmayanların yerine, yeniden yerleştirme yapacak. 
     Ek yerleştirmeye, hiçbir üniversiteye yerleşemeyen ve açıköğretim programlarını kazanan adaylar başvurabilecek. Açıköğretim programları dışında bir yükseköğretim programına yerleştirilen adaylar ile sınavsız geçiş yoluyla bir yükseköğretim programına yerleştirilen adaylar, ek yerleştirme kontenjanları için başvuramayacak. Özel yetenek sınavıyla bir yükseköğretim programına yerleştirilmiş olan adaylar ise ek yerleştirme kontenjanları için başvuruda bulunabilecek. 
     2002-ÖSYS yükseköğretim programları için devlet üniversitelerinde ek yerleştirme için önlisans programlarında 51 bin 884, lisans programlarında 5 bin 76 olmak üzere toplam 56 bin 960 ek yerleştirme kontenjanı bulunuyor. 
     Devlet üniversiteleri, vakıf üniversiteleri, KKTC üniversiteleri ve yurtdışı üniversitelerinin toplam ek yerleştirme kontenjanı ise 63 bin 380'i önlisans, 22 bin 243'ü lisans olmak üzere 85 bin 623 olarak belirlendi. 
     
     BAŞVURU KOŞULLARI... 
     Ek yerleştirmede meslek yüksekokulları ve açıköğretimin önlisans programlarına önce sınavsız geçiş hakkı bulunan adayların yerleştirilmeleri yapılacak, bundan sonra da kontenjan dolmuyorsa boş kalan kontenjanlara lise mezunları ile meslek liselerinin sınavsız geçiş hakkı bulunmayan mezunları, ilgili Y-ÖSS puanları ile yerleştirilecek. 
     2002-ÖSS'ye girerek 105,000 veya daha yüksek ilgili ÖSS puanı almış lise ve meslek lisesi mezunu adaylar, bu durumu göz önünde tutarak meslek yüksekokulları ve açıköğretimin önlisans programları arasından da tercih yapabilecek. 
     Yükseköğretim programlarının ek yerleştirme kontenjanlarına başvurmak isteyen adaylar, 2.5 milyon lira karşılığında ek yerleştirme kılavuzu ile başvuru formunu, ÖSYM Sınav Merkezi Yöneticiliklerinden alabilecekler. 
     Adaylar, kılavuzda belirtilen esaslara uygun olarak dolduracakları başvuru formu ile 4.5 milyon liralık ek yerleştirme ücretinin ilgili bankaya yatırıldığını gösteren banka dekontunu, 15 Ekim Salı gününe kadar ÖSYM Sınav Merkezi Yöneticiliği yetkililerine teslim edecek. Adayların bu ücreti yatırmak için bankaya sadece ÖSYM numaraları vermeleri yeterli olacak. Postayla merkeze gönderilen başvuru formları işleme alınmayacak. 
     





</TEXT>
</DOC>
