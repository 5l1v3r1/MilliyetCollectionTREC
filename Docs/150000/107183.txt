<DOC>
<DOCNO> 107183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sondun06.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Danimarka "Irak'a karşı harekat için var olan BM kararları yeterli" 
</HEADLINE>
<TEXT>

     AB dönem başkanı Danimarka'nın Başbakanı Anders Fogh Rasmussen, Irak'a karşı ABD öncülüğünde düzenlenecek olası harekat için yeni bir BM kararına gerek olmayabileceğini söyledi. 
     Yerel Ritzau ajansına göre Rasmussen, yaptığı açıklamada, Irak'a karşı olası saldırının BM kararına dayanması gerektiğini, ancak Bağdat'ın silah denetçilerinin dönüşüne izin vermemesi durumunda var olan BM kararlarının olası harekat için yeterli olabileceğini belirtti. 
     Rasmussen, bunun olası Irak harekatıyla ilgili yasal yönü oluşturduğunu, ancak siyasi açıdan olası harekatın yeni karara dayanmasının avantaj olacağını ifade etti. 
     Irak lideri Saddam Hüseyin'in bazı BM kararlarını ihlal ettiğini ve bunun sonucu olması gerektiğini kaydeden Rasmussen, karşılığında bazı tepkiler yürürlüğe konmaksızın Saddam'ın kararları reddedebilmesinin BM'nin yetkisini baltalayacağını bildirdi. 
     Körfez Savaşı 1991 sonrası kitle imha silahlarını yok etmek için Irak'a gönderilen BM silah denetçileri, ABD ve İngiltere'nin, 1998 yılında silah denetçileriyle işbirliği yapmadığı gerekçesiyle Bağdat'a düzenlediği hava saldırısı öncesi ülkeyi terk etmişti. Irak da daha sonra, bazılarını doğrudan ABD adına casusluk yapmakla suçladığı denetçilerin dönüşüne izin vermemişti. 
     





</TEXT>
</DOC>
