<DOC>
<DOCNO> 107831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/spor/spo04.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkoviç, Trabzonspor’un can simidi oldu. Başarılı eldiven, üç golle ilk beş haftanın en az gol yiyen kalecisi olarak alkış topladı. 
</HEADLINE>
<TEXT>
PETKOVIC demir attı 
Trabzon’a geldiği ilk günlerde çok eleştirilen Avustralyalı kaleci, ilk beş hafta sonunda takımının can simidi oldu 
     

     TRABZONSPOR’UN Avustralyalı kalecisi Petkoviç, ilk beş haftada sergilediği performansla, herkesin beğenisini kazandı. Üç golle ligin en az gol yiyen ismi olan genç kaleci, başarısının abartılmaması gerektiğini söyledi. Petkoviç, "Daha iyi olabilirim. Uyum sorunumu büyük bir oranda çözdüm. Bugüne kadarki performansım çok büyütüldü. Sadece görevimi yapıyorum" diye konuştu. 
     AVUSTRALYALI eldiven, Trabzonspor’un her geçen hafta yükselen bir grafik yakaladığını da iddia etti. Petkoviç sözlerini şöyle sürdürdü "Futbol olarak istediğimiz düzeye geliyoruz. Yeni bir takımız ve birbirimizi tanıma dönemindeyiz. Şimdi Beşiktaş maçını düşünüyorum. Zor maç olacak. Hedefim bu karşılaşmayı gol yemeden tamamlamak. Başarım kesinlikle tesadüf değil." 
     
     LİGİN 6. haftasında Beşiktaş ile karşılaşacak olan Trabzonspor, vakit kaybetmeden zorlu maçın hazırlıklarına başladı. İstanbul’a giden Teknik Direktör Samet Aybaba’nın katılmadığı çalışmada, Bordo - Mavililer, yardımcı hocalar eşliğinde kondisyon ve taktik çalışması yaptı. Antrenmandan sonra oyunculara bir ilaç firması tarafından grip aşısı yapıldı. 
     
     



 SPOR 






























</TEXT>
</DOC>
