<DOC>
<DOCNO> 125374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sondun10.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollandalı turistin Malezya tatili zehir oldu... 
</HEADLINE>
<TEXT>

     Malezya'da tatil yapan Hollandalı turist, dinlenmek için oteldeki odasında yatağa uzandığında, yastığın altına süzülen kobra yılanının saldırısına uğradı. 
     Kobranın saldırısında neredeyse sağ gözü kör olan 27 yaşındaki turist Jeroen Ferdinand, 2 gün hastanede tedavi gördü. 
     Malezya'nın turistik kenti Malacca'da bulunan oteldeki odasına dinlenmek üzere çıkan Ferdinand, yatağa uzandığında yastığın altında bir kıpırtı hissettiğini söyledi. Talihsiz turist, can havliyle 60 santimetre uzunluğundaki kobranın saldırısından kaçmaya çalıştı, ancak yılanın zehri gözüne aktı. Ferdinand'ın çığlıklarına koşan otel görevlileri yılanı öldürdü. 
     Tatilinin zehir olmasına karşılık kaldığı hastanenin tutumundan hoşnut kalan Ferdinand'ın şikayette bulunmadığı belirtildi. 
     Malacca'dan ayrılan Hollandalı turistin, tatilinin devamı için Singapur'a gittiği kaydedildi. 
     Malezya ve Tayland'ın birçok kentinde görülen ve çok güçlü zehre sahip olan kobralar, fare ve kurbağa ile besleniyor. Isırmaları halinde ölüm tehlikesi bulunan kobralar 1.6 metreye kadar büyüyebiliyor. 
     





</TEXT>
</DOC>
