<DOC>
<DOCNO> 141502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sonspo14.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım Türk sporuna yakışmayan bir gün yaşıyoruz 
</HEADLINE>
<TEXT>

     Fenerbahçe Kulübü Başkanı Aziz Yıldırım ve yönetim kurulu üyeleri, Ali Sami Yen Stadı'na birlikte geldi. 
     Protokol tribünü girişinde sarı-kırmızılı taraftarların tepkisine maruz kalan Aziz Yıldırım, ''Türkiye'ye ve Türk sporuna yakışmayan bir gün yaşıyoruz. Bu denli emniyet tedbirine rağmen, küfür ediliyor'' dedi. 
     
     CANAYDIN KARŞILADI 
     Galatasaray Kulübü Başkanı Özhan Canaydın, Yıldırım ve yöneticileri protokol tribününün kapısında karşıladı. 
     Canaydın, sıcak bir biçimde Yıldırım'ı öpüp ''hoşgeldiniz'' derken, daha sonra yöneticiler hep birlikte protokol tribününe geçti. 
     Yıldırım ve Fenerbahçeli yöneticiler, stada ilk gelişlerinde basın tribünü girişinin yanındaki bölgeden protokol tribününe geçmeye çalıştı. Ancak buradaki kapının kapalı olması nedeniyle, sarı-lacivertli yöneticiler dolaşarak, yeniden protokol tribününün önüne gelip içeri girebildi. Yıldırım ve yöneticilerin içeri girişi sırasında küfür eden bazı sarı-kırmızılı taraftarlar gözlem altına alındı. 
     
     ÇETİN ''ORTAM GÜZEL, TEPKİLER DOĞAL'' 
     Fenerbahçe Futbol Takımı ve teknik sorumlu Oğuz Çetin, stada 1.5 saat önce gelip, daha sonra saha zeminini kontrol etti. 
     Çetin, korumalar arasında sahaya çıkarken, trübünlerden kendisine ve futbolculara büyük bir tepki gösterildi. 
     Sahaya yabancı maddeler atılırken Çetin, tepkileri doğal karşıladığını kaydederek, ''Ortam çok güzel. Bana ayrılan yerden yardımcılarımla telsiz ve telefonla irtibat kurarak, takımımı yönlendirmeye çalışacağım'' diye konuştu. 
     
     PANKARTLARIN DİLİ 
     Galatasaraylı taraftarlar, Fenerbahçe için tribünlere ilginç pankartlar astı. 
     ''Yeni yuvamda şimdi çok daha mutluyum. Şimdi intikam zamanı, Yüzbaşı Revivo'', ''35'e bakla, Revivo at bize takla'' gibi pankartların yanı ıra, İstanbul'un yeni emniyet müdürü Celalettin Cerrah için de Sivaslı bir grup, ''Cerrah babamız, seni unutmayacağız. Sivaslılar'' yazılı pankart astı. 
     Emniyet görevlileri, tribünlerde de büyük önlem alırken, Galatasaraylı taraftarların arasına çok sayıda polis oturdu. Her merdiven boşluğuna yan yana 2 sıra polis otururken, taraftarların taşkınlık yapmalarına engel oldu. 
     Bu arada tribünlerde KKTC bayraklarının da olması da dikkati çekti. 
     





</TEXT>
</DOC>
