<DOC>
<DOCNO> 105144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sontur02.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer "Halkımız sağduyusuyla oy verecektir" 
</HEADLINE>
<TEXT>

     Cumhurbaşkanı Ahmet Necdet Sezer, seçimlerin ertelenmesine ilişkin tartışmaları değerlendirirken, ''Parlamentonun saygınlığının korunmasını herkesten önce parlamento üyelerinden beklediğimizi belirtebilirim'' dedi. 
     Sezer, Dünya Sürdürülebilir Kalkınma Zirvesi'ne katılmak üzere Güney Afrika Cumhuriyeti'ne hareketinden önce, Esenboğa Havalimanı'nda açıklamalarda bulundu. 
     Cumhurbaşkanı Sezer, 1992'de Rio'da düzenlenen Birleşmiş Milletler Çevre ve Kalkınma Konferansı'ndan 10 yıl sonra Johannesburg'da yapılacak Dünya Sürdürülebilir Kalkınma Zirvesi'nin, Rio'da kabul edilen ve 21. yüzyıla yönelik ''Gündem 21'' ile sürdürülebilir kalkınma konusunda imzalanan uluslararası sözleşmelerin uygulanmasına ilişkin değerlendirmeler yapılması için iyi bir fırsat oluşturacağını bildirdi. 
     Sezer, sözlerini şöyle sürdürdü 
     ''Geçen on yıl içinde sürdürülebilir kalkınma konusunda önemli ilerlemeler kaydedilmekle birlikte, kimi alanlarda duraklamalar da görülmüştür. Johannesburg Zirvesi, Rio'da elde edilen ivmenin uluslararası düzeyde korunmasını, yerel, bölgesel ve ulusal çabaların uyumlaştırılmasını amaçlamaktadır. 
     Johannesburg'da, çevre ile sürdürülebilir ekonomik ve toplumsal gelişmeyi irdeleyen ve toplumun tüm kesimlerinin üstlenmesi gereken etkinlikleri tanımlayan bir uygulama planı ile bu planın uygulamaya konulmasını sağlayacak bir siyasal bildirgenin kabul edilmesi öngörülmektedir. 
     Rio Konferansı kararlarının ilgili kuruluşlarımızca paylaşılmasını ve ''Gündem 21''in uygulanmasını amaçlayan bir dizi toplantı ülkemizde gerçekleştirilmiş bulunmaktadır. Rio Kararları, Beş Yıllık Kalkınma Planlarına yansıtılmış olup, Türkiye'nin çevre gündemi bu yönelime uygun biçimde oluşturulmuştur. Johannesburg konferansının hazırlık sürecinde, tüm ilgili grupların katılımı ve katkısıyla ülkemizde son on yılda sürdürülebilir kalkınma anlayışıyla gerçekleştirilen çalışmalar değerlendirilmiştir. 
     Ortaklık anlayışıyla gerçekleştirilen bu değerlendirmelerin sonuçları bir ulusal raporla ortaya konmuştur. Ulusal raporun içeriği Zirve'de ele alınacak konularla çakışacak biçimde ve ülkemizin öncelikleri gözönüne alınarak belirlenmiştir. Rapor, sürdürülebilir kalkınma ekseninde yönetişim, yoksulluğun ortadan kaldırılması, iş dünyası ve sanayi, bilgi ve iletişim, biyolojik çeşitliliğin korunması ve iklim değişikliği bölümlerinden oluşmaktadır. Bu alanlarda ülkemizdeki durum geniş bir bakış açısıyla yansıtılırken, geleceğe yönelik önerilere de yer verilmiştir. 
     Johannesburg'da kimi ülkelerin devlet başkanlarıyla ikili görüşmeler gerçekleştirme olanağı da bulacağımı umuyorum. 
     Johannesburg Zirvesi'nin, çevrenin korunması ile ekonomik ve toplumsal gelişme arasındaki bağlantının korunmasında geleceğe yönelik çalışmalarımıza ışık tutacak sonuçlar vermesini diliyorum.'' 
     
     ''HALKIMIZ SAĞDUYUSUYLA OY VERECEK'' 
     Sezer, açıklamalarının ardından gazetecilerin sorularını yanıtladı. 
     Seçimin ertelenmesi konusundaki tartışmalar hatırlatılarak bu konudaki değerlendirmesinin istenmesi üzerine Sezer, ''Geçen hafta sayın Tacan İldem tarafından bir açıklama yapıldı. Ona ekleyecek bir şeyim yok. Yalnızca şunu söyleyebilirim, parlamentonun saygınlığının korunmasını herkesten önce parlamento üyelerinden beklediğimizi belirtebilirim'' diye konuştu. 
     Cumhurbaşkanı Sezer, seçim sonrası ortaya çıkacak tablonun rejime zarar verebileceği yönünde bir endişesinin bulunup bulunmadığının sorulması üzerine, ''Sanmıyorum. Halkımızın sağduyusuyla oy vereceğine inanıyorum'' dedi. 
     





</TEXT>
</DOC>
