<DOC>
<DOCNO> 137672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/yazar/temelkuran.html </URL>
<DATE> 2003/02/19/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Hoş geldin Türkiye 
</HEADLINE>
<TEXT>

     Önce bıyıkları tıpkı babamınkilere benzeyen genç adamların siyah - beyaz vesikalıklarını gördüm televizyonda. O vesikalıklar her çıktığında... Annemle babam acıklı sigaralar yaktı... 
     Sonra hep askerler vardı. Derken askerleşen insanlar... Bazı şeyler hep kısık sesle konuşuluyordu. Kısık sesle konuşmaya zorlanan gırtlaklar acıdan parçalanıyordu. 
     Sonra büyüyünce arkadaşlarımı dövdüler polisler. Öğrenci evlerinden geleceğe yaralar açılıyordu. Çocuklar, dağlarda boşa akan sular gibi, akıp toprağa karışıyordu. 
     
     Ölenler ve oynayanlar 
     Derken gazeteci oldum. Koştururken koştururken yıl 1996 oldu ve ben o yıl bu ülkeye olan sevgimin büyük bir bölümünü kaybettim. Bir ihtiyar kadın, hapishanedeki oğlu ve kızı açlıktan ölmesin diye ölüm orucunda... Ölüverdi. Eli, elimde kasıldı. Ben 10 gün hiç konuşmadım. Hiç. Ben susmuşken polisler, yollarda h l anneleri sürüklüyordu. 
     Sonra birden herkes oynamaya başladı ekranlarda. Bu sırada bir bebek, kimse yardım etmediği için açlıktan ölüyordu. Birileri ölüyordu, birileri dövülüyordu, sonra yine birileri ölüyordu. Kimse konuşmuyordu. Kimse hatırlamıyordu. Herkes durmadan unutuyordu. Ekranlar ölenleri değil, oynayanları gösteriyordu. 
     Böylece yirmi dokuz yıl geçti ve bir gün... 
     
     Beşiktaşlıyız, karşıyız ’ 
     Stat, aniden inlemeye başladı 
     "Beşiktaşlıyız, savaşa karşıyız " 
     Kendiliğinden, içtenlikle ve bangır bangır... Sonra İzmir’deki milli maçta, sahanın ortasına "Savaşa Hayır " pankartıyla atlayan genç adam. Sahadan alkışlar gelmeye başladığında polis nasıl da yumuşadı çocuğa karşı aniden. 
     Barış için "Bir Dakika Karanlık" eylemi, kendi kendine, neredeyse tek kişilik eylem yapan insanlar, barış için albüm hazırlayan müzisyenler, düzenlenen geceler, canlı kalkanlar, Mehmet Ali Alabora’nın eylemlerde canını dişine takışı, herkesin mıh gibi "Barış" demesi, başka bir şey dememesi... Ne olduysa işte, dün bu ülkeyi ilk kez acıyla değil sevinçle kucaklayasım geldi. Hazin bir sevinçle... Çok sevdiğin biri uzun bir yolculuktan dönmüş gibi... Ölecek bir dostun ölüm uykusundan uyanışı gibi... Kardeşin gurbetten dönmüş gibi... Dün ben ülkemi ilk kez kahrolmadan sevdim. 
     Çünkü Türkiye geri geldi. Meğer kalplerini uyuturmuş insanlar nicedir, sesler uykulardan uyandı. 
     Bizden önceki kuşaklar belki böyle anları çok yaşadılar. Heyecanlandılar, ülkelerine hiç şüphe duymadan inandılar. Ama biz, son otuz yıldır bu ülkede yaşayanlar, bunu ilk kez şimdi hissediyoruz. İnsanların bir araya gelip, aynı cümleyi bağırmasını, biz, ilk kez görüyoruz, bu kadar kocaman... Bu yüzden şimdi Türkiye’yi kutluyoruz. 
     Hoş geldin Türkiye Seni çok özlemiştim ben. 
     
     







Havuç ve sopa 


Karagöz oyunu 


We are all French 


Yoğurdu üflerken 


Riskli oyun Top kimde 


Güç kirlenmesi 


Üniversite, savaş ve hassas dengeler 


Türkiye’nin tercihi kredi mi olmalı, hibe mi 


Krizle gelen fırsat 


Zamana karşı yarış... 


Amaannn petrol canııımmm petrol 


Bush şeytan Saddam güvercin 


Odamdaki Guernica bana bakıyor 


Hoş geldin Türkiye 


Köy ekmeğinin iyisi Paris’te 


</TEXT>
</DOC>
