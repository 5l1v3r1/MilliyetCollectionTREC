<DOC>
<DOCNO> 147307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/soneko58.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün... Borsa yüzde 3.55 yükseldi... 
</HEADLINE>
<TEXT>

     ABD Dışişleri Bakanı Colin Powell'ın gelişi ile oluşan hava ve ABD-Türkiye ilişkilerindeki iyileşmenin piyasadaki olumlu etkisi bugün de sürdü. 
     Borsa'da, hisse senetleri günlük bazda ortalama yüzde 3.55 değer kazandı. 
     Serbest piyasada dolar 25 bin lira, Euro da 44 bin lira geriledi. 3 Mart 2004 vadeli kağıdın aynı gün valörlü işlemlerinin bileşik faizi ise 1.51 puan düştü. 
     1. seansta yüzde 2.21 yükselen İstanbul Menkul Kıymetler Borsası İMKB Ulusal 100 Endeksi, 2. seansta da yüzde 1.32 artış kaydetti. Endeksin günlük artışı 348.27 puan ve yüzde 3.55 olarak belirlendi. 
     Hisse senetleri piyasasında günlük işlem hacmi 454 trilyon 154 milyar 70 milyon lira oldu. 
     Uzmanlar, piyasanın 10,000 direncinin üzerinde kapanmasının teknik açıdan olumlu olduğunu, yarın 10,200 seviyesinin ilk direnç olacağını, hacimli açılış gerçekleşmesi durumunda 10,500-10,600 puan seviyelerine doğru bir hareket gözlenebileceğini savunuyorlar. 
     
     DOLAR GERİLEDİ 
     Kapalıçarşı'da dün 1 milyon 694 bin liradan kapanan dolar, güne 1 milyon 683 bin liradan, 1 milyon 834 bin liradan kapanan Euro ise 1 milyon 814 bin liradan başladı. Gün sonunda doların satış fiyatı 1 milyon 669 bin, Euro'nun satış fiyatı 1 milyon 790 bin liraya geriledi. 
     Merkez Bankası doların bugünkü efektif kurunu alışta 1 milyon 668 bin 122 lira, satışta ise 1 milyon 679 bin 858 lira olarak açıkladı. Böylece, dolar, Merkez Bankası'nın dünkü kurlarına göre, alışta 18 bin 146 lira, satışta ise 18 bin 273 lira düştü. 
     
     FAİZ 1.51 PUAN DÜŞTÜ 
     İMKB Tahvil ve Bono Piyasası Kesin Alım Satım Pazarı'nda işlem gören 3 Mart 2004 vadeli bugün valörlü tahvilin bileşik faizi 1.51 puan düştü. 
     Bu kağıdın basit getirisi yüzde 61.94, bileşik getirisi yüzde 63.30'dan kapandı. Bu kağıdın aynı gün valörlü işlemlerinde, dünkü bileşik getiri yüzde 64.81 olmuştu. 
     3 Mart 2004 vadeli tahvilin yarın valörlü işlemlerinde de bileşik faiz yüzde 62.88'den kapandı. 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda gecelik faiz ortalama yüzde 44.00'den işlem gördü. 
     İMKB Tahvil ve Bono Piyasası verilerine göre, gecelik faizde en düşük oran yüzde 43.00, en yüksek oran yüzde 44.10 olarak belirlendi. 
     Bankalararası TL interbankında da gecelik faiz oranı, ortalama yüzde 44.00 olarak gerçekleşti. 
     





</TEXT>
</DOC>
