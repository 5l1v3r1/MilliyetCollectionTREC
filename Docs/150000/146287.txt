<DOC>
<DOCNO> 146287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/guncel/gun04.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’lilerle peşmergeler omuz omuza 
</HEADLINE>
<TEXT>
Kerkük kuşatması 
Irak ordusu bölgedeki 80 yerleşim birimini boşaltırken, peşmergeler Kerkük’e bakan tepelere mevzilendi... Kuzey Irak’taki ABD’li asker sayısı 6 bine çıkacak 
     KERKÜK NAMIK DURUKAN 

     Kerkük ve çevresindeki kuvvetlerini geri çeken Irak ordusu kentin merkezinde savunma hattı oluştururken, bölgedeki 80 yerleşim birimini tamamen boşalttı. Binlerce peşmerge ise Süleymaniye bölgesinden Kerkük’e doğru harekete geçti. Peşmergeler Kerkük’e bakan tepelere mevzilenirken, ABD özel birlikleri de aynı mevzilere yerleşti. Kuzey Irak’ta 2 bini geçen ABD askeri sayısının önümüzdeki hafta 6 bini bulacağı belirtildi. 
     
     İRAN SINIRINDA ÇATIŞMA 
     ABD askerleri desteğinde Kürdistan Yurtseverler Birliği’ne bağlı peşmergeler tarafındam Ensar El İslam örgütüne yönelik sürdürülen harekat ise İran sınır kesiminde yoğunlaştı. Örgütün ana karargahının bulunduğu Biara kasabasını ele geçiren peşmergeler El İslam’ın elindeki ikinci büyük kasaba olan Tavila’ya doğru ilerlemeye başladı. Ensar militanlarının bir bölümünün ise sınırı aşarak İran topraklarına girdiği iddia edildi. 
     KYB politbüro üyesi Nusret Resul Ali, Ensar’a karşı Halepçe bölgesinde topyekün bir saldırı başlatıldığını belirterek "Ensar örgütü Irak’ın ajanlığını yapıyordu. Irak istihbaratından aldığı destekle bölgemizin güvenliğine yönelik tehdit oluşturuyordu. Bunların İslamla ilgisi yok. Tamamen terörist faaliyetlere yönelen bir örgüt. Yakın zamanda bölgemizi bu güçlerden temizleyeceğiz" dedi. 
     KYB komutanlarından Rüstem Hamit Rahim de, "Irak Ordusu’nun sonu geldi. ABD uçakları Irak mevzilerini bombalıyor. Durum çok hassas. Bölgenin güvenliğini sağlıyoruz. Karaincir, Kerkük’e varmadan son beldedir. Burası bizim bölgemiz. ABD, Kerkük’ü kurtarmamızı engelleyemez" dedi. 
     Kerkük’e ilerleyen binlerce peşmerge kentin 5 kilometre uzağındaki tepelere mevzilendi. Süleymaniye’de bulunan ABD özel kuvvetlerine bağlı askerler de peşmerge mevzilerine yerleşti. ABD’liler Kerkük çevresinde savunma amaçlı yığınak yapan Irak ordu birliklerinin hareketlerini izlemeye aldı. Süleymaniye’nin Çemçemal bölgesinde bekleyen gazeteciler ise bölgeye alınmadı. 
     
     HAVAN SALDIRISI 
     Çemçemal, Banimakam, Karaincir ve birçok bölgeden Kerkük’e çekilen Irak askerleri ise yol üzerindeki stratejik önemi bulunan bir köprüyü havaya uçurdu. Dün ve önceki gün Irak askerleri tarafından atılan top ve havan mermilerinden bazıları Çemçemal kasabasına düştü. Patlamada bir kız çocuğu yaralandı. 
     


GÜNCEL 




























</TEXT>
</DOC>
