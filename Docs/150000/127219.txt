<DOC>
<DOCNO> 127219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sondun13.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Meraklı yolcular Yeni Delhi metrosunu tıkadı... 
</HEADLINE>
<TEXT>

     Hindistan'ın başkenti Yeni Delhi'de önceki gün hizmete giren ilk metro hattı, meraklı yolcular yüzünden tıkandı. 
     Yeni Delhi halkının sırf meraktan metroya binip saatlerce amaçsızca dolaştığı, hatıra olarak çaldığı metro jetonları bittiği için çaresiz kalan yetkililer, halktan ''metrodan uzak durmalarını'' istemek zorunda kaldı. 
     Meraklı yolcular jeton çalmakla yetinmiyor, vagonlardaki dahili telefonlardan sık sık kondüktörleri arayarak, ''daha hızlı gitmesini'' de istiyor. 
     Kentin ilk raylı toplu taşım sistemi olan metronun 4 rupilik yaklaşık 130 bin lira bileti, en yoksullar için bile metroyu cazip kılıyor. Sonuçta metronun günde 200 bin kişi taşıma kapasiteli 8 kilometrelik ilk hattında, ilk gün 1 milyon 200 bin kişi yolculuk yaptı. 
     Metro şirketi ise hafta sonu metroya ''eğlence için bineceklerin'' sayısında artış olacağı ve yolcu sayısının daha da artacağı korkusuyla bugün gazetelere verdiği ilanlarda halktan ''keyif yolculuğundan'' vazgeçmelerini istedi. 
     62 kilometrelik Yeni Delhi metrosunun 2005 yılında tamamlanması ve 2 milyar dolara mal olması bekleniyor. 
     





</TEXT>
</DOC>
