<DOC>
<DOCNO> 139586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/spor/aspo.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL'IN 100'ÜNE YAKIŞTI 4-2 
</HEADLINE>
<TEXT>

Beşiktaş, Slavia karşısında Pancu, Ronaldo, Ahmet Dursun ve İlhan ile 4-0 öne geçti. Skor 4-2’ye gelince panikledi. Son saniyelerde öldü öldü dirildi, İtalyan hakemin iptal ettiği gol tarihteki ilk çeyrek finali getirdi 
90 dakika      MEHMET DEMİRKOL 

     Ölümcül... Pancu’nun 42. dakikada attığı şut muhteşem ve durdurulamazdı... Sonraki iki golde de olduğu gibi bir korner sonrası top dönüp dolaşıp, Rumen oyuncunun ayağına geldiğinde düzeltip direk dibine çarptı. Bir dakika sonra İlhan, Ahmet Dursun’un önüne yuvarladığı topa iyi vurabilse şaşkınlık içindeki Slavia çökebilirdi. Ama olmadı... 
     Tünele umutlu gittiler... Bunun için sebepleri de vardı. Çünkü, Beşiktaş oyuna iyi başlamamış, gole kadar da iyi gitmemişti. Hücuma dönük bir on birle sahadalardı, ama hücum organizasyonlarını kuramadılar. Çeklere beklemedikleri büyük boşluklar bıraktılar. 7’de Dostalek’in, 14’te Dosek’in bomboş iki pozisyonda topu dışarı atışları Tanrı’nın bir işiydi sanki. Pozisyonlar buluyorlardı, çünkü Beşiktaş iyi dönemiyordu. Ahmet Dursun, Sergen ve İlhan bir çizgi halinde uçta diziliyor, hareketsiz kalıyor, Çekler’in savunması kolay yerleşiyordu. Ali Eren - Tamer uyumsuzluğu, Tayfur’un çok hata yapışı, Pancu’yu hücum ve savunma hatları arasında herşeye koşan, herşeyle ilgilenen bir adam yapıyordu. Tabii herşeye yetişemiyordu. Bugüne kadar hücumu hiç düşünmemekle eleştirilen Kartal, bu kez savunmayı unuttu. Ve ortaya çıktı ki, böyle çok forvetle oynayınca çok pozisyon bulunamıyor. 
     33’te Ahmet Dursun’un elle filelere gönderdiği top çerçeveyi bulan ilk şuttu. İşler iyice sıkışmışken, 42’de Pancu, Slavia’yı yıktı. Ama dedik ya umutluydular. 
     İkinci yarı yine aynı sıkıntılarla başladı. Orta saha etkinliği tamamen Slavia’daydı. Ama onlar da pozisyon bulamıyorlardı. 
     54’te Pitak’ın bir şutunda Cordoba muhteşem bir kurtarış yaptı ve arkadaşlarını uyandırdı. "Bu işi böyle gitmeyecekti." 
     60’ta ise yine bir korner sonrası Ahmet Yıldırım’ın ortasında karambolde Ronaldo’nun golü Kartal’ı rahatlattı. Ve oyunun karakterini değiştirdi. Sergen - Yasin değişikliğiyle Beşiktaş’ın direnci arttı ve yine klasik oyuna dönüldü. 66’da yine paslaşarak kullanılan bir korner ve yine karışan Slavia defansının arasından Ahmet Dursun 3 - 0’ı bulduğunda İnönü’de bayram başlamıştı. Siyah - Beyazlılar buna iyi bir kontratak oyunuyla eşlik ediyordu. Pancu şov, 70’te İlhan’ın golüyle sonuçlanan uzun bir koşuyla taçlandı ve Beşiktaş rahat bir şekilde turu yakaladığını haykırıyordu. Ama yine bir Valerenga, Malmö kabusu maç sonrasında değilse de 15 dakika boyunca tüm Türkiye’yi sarstı. 
     77’de tartışmalı penaltıyla gelen Dostaler’in golü, 83’te de Hrdlıcka’nın skoru 4 - 2’ye taşıyan vuruşu sonrasında Kartal ecel terleri döktü. 
     Hakemin son dakikada neden vermediği anlaşılmayan bir üçüncü gol kabusun maç içinde kalmasıyla son buldu... Ne mutlu... 
     
     Maçın adamı 
     O bir kalite 
     Pancu’nun kaliteli olan kumaşı, gün geçtikçe yıpranacağı yerde, bir antika misali değerleniyor. Dün akşam kilitlenen oyunu çözen anahtar yine onun elindeydi ve attığı golle Beşiktaş’ın fitilini ateşledi. İkinci 45 dakikada ise resitali izlendi. Attırdığı gol, kendinden emin fuleleri, hep Kartal içindi. 
     
     Maçın hakemi 
     İki hata yaptı 
     İTALYAN Messina, tecrübesine rağmen iki hata yaptı. İlki, Çek ekibini ateşleyen golün geldiği penaltıydı. Ali Eren’in hareketi penaltılık değildi. Messina, belki de bunun diyetini son dakikadaki golü saymayarak ödedi. Stagnoli’nin kalkan bayrağına rağmen, top direk kaleye gittiği için bu kararı tartışmalıydı. 
     
     Göze batanlar 
     Cordoba İki mutlak golü önledi. Ama sayılmayan goldeki zamanlama ve yer tutuş hatası affedilmezdi, ucuz kurtuldu. 
     Ronaldo Futbolu beyniyle oynuyor. Riske girmiyor ve tek topu seviyor. Buna sürekli ekstra görevler de ekliyor. 
     Sergen İlk on birde forma giydi. Hiçbir şey yapamadan kendini kenarda buldu. Beklentilere hiç cevap veremedi. 
     İlhan Hasta hasta çıktı, elinden geleni yaptı. Ancak file yerine, topu direğe nişanlamasa, kabus yaşanmazdı. 
     T.Dosek İlk maçta Beşiktaş’a bela olmuştu. Ronaldo adım attırmadı. Sadece bir pozisyon bulabildi, o kadar. 
     
     Maçtan notlar 
     Luce’den sürpriz 
     MİRCEA Lucescu, Slavia Prag karşısında Tamer’i ilk on birde görevlendirdi. Sakatlığı tamamen geçen Sergen kendini iyi hissettiğini söyleyince takımdaki yerini aldı. Ahmet Dursun da formasını kaptırmadı. 
     
     İlhan’ın dönüşü 
     KUPANIN 2. turunda Alaves ile oynanan maçta kırmızı kart gören ve son üç Avrupa mücadelesinde forma giyemeyen İlhan Mansız dün dönüş yaptı. 104 gün sonra Prag karşısına çıkan yıldız futbolcunun takımının 4. golünü attı. 
     
     Hakem değişti 
     MAÇIN yardımcı hakemlerinden Fabrizio Babini, karşılaşmadan önce ısınırken sakatlanınca hakem üçlüsünde zorunlu değişiklik yapıldı. Babini’nin yerine 4. hakem Paolo Dondarini karşılaşmada görev yaptı. 
     
     100. Yıl forması 
     BİR asrı devirmeye hazırlanan Beşiktaş’ta taraftarlar için özel bir forma yapılıyor. Siyah - Beyazlı yönetim, nostaljik formanın tanıtımını yaptıktan sonra, 100. Yıl hatırası olarak mağazalarda satışa sunacak. 
     
     Rakiplere erteleme 
     UEFA Kupası’nda Beşiktaş’ın çeyrek finaldeki rakibini belli edecek olan W.Krakow-Lazio rövanşı, Polonya’daki kötü hava şartları nedeniyle ertelendi. Karşılaşma bugün de yapılamazsa, 4-5 Mart tarihlerinden birinde oynanacak. 
     



 SPOR 


























</TEXT>
</DOC>
