<DOC>
<DOCNO> 110364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sonspo08.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü, Beşiktaş karşısında amacına ulaşamadı 
</HEADLINE>
<TEXT>

     Birinci Süper Lig'in 7. haftasında kendi evinde Beşiktaş'a 1-0 yenilen Ankaragücü'nde, kulüp basın sözcüsü Serdar Özkazanç, 3 puanı hedefleyerek çıktıkları rakipleri karşısında amaçlarına ulaşamadıklarını söyledi. 
     Beşiktaş önünde maç boyunca üstün oynamalarına ve ikinci yarıda rakibi kendi sahasına hapsetmelerine karşın pozisyon üretmekte zorlandıklarını belirten Özkazanç, şunları kaydetti 
     ''Girdiğimiz pozisyonlardan yararlanamadık. Erken yediğimiz golden sonra oyuncularımızın skoru değiştirmek için gösterdikleri çaba yeterli olmadı. Maçın hiçbir bölümünde oyundan kopmayan ve skoru değiştirmek için yoğun çaba harcayan oyuncularımızı kutluyoruz.'' 
     
     UEFA KUPASI'NDA HEDEF, BİR ÜST TUR 
     Serdar Özkazanç, kendilerini zorlu bir hafta beklediğine dikkati çekerek, ''3 Ekim Perşembe günü İspanya'da Alaves ile oynayacağımız UEFA Kupası maçında hedefimiz turu geçmek olacaktır. Her ne kadar skor dezavantajıyla İspanya'ya gidiyor olsak da amacımız turu geçmek olacaktır. Bunu başaracağımıza inancımızı tamdır. Alaves maçı sonrasındaki ligdeki Samsunspor karşılaşmasında da amacımız 3 puan olacaktır'' diye konuştu. 
     
     TARAFTARLARA TEŞEKKÜR 
     Özkazanç, Beşiktaş maçının en güzel yanının, taraftarların mağlup olan futbolcularını soyunma odasından çağırarak, tribünlerde bağırlarına basmaları olduğunu söyledi. 
     Futbolcularımıza destek veren ve örnek bir davranışta bulunan taraftarlarına teşekkür eden Serdar Özkazanç, ''Ankaragücü camiasındaki bu birlik ve beraberlik başarıyı getirecektir. Buna inancımızı tamdır'' diyerek sözlerini tamamladı. 
     





</TEXT>
</DOC>
