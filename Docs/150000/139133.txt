<DOC>
<DOCNO> 139133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sondun08.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşırı kola tüketimi şişmanlatıyor... 
</HEADLINE>
<TEXT>

     Dünyanın en şişman insanları arasında yer alan Amerikalıların bu durumlarına aşırı kola ve şekerli hazır yiyecek tüketiminin yol açtığı belirlendi. 
     Amerikan finans çevrelerinin gazetesi Wall Street Journal'de WSJ yer alan habere göre, kolalı içeceklerde bulunan ve mısır şurubundan yapılan tatlandırıcılar vücut tarafından çok kolaylıkla yağa dönüştürülüyor. Üstelik bu madde vücudun ensülin üretme mekanizmasını harekete geçirmediğinden, alınan şekerin kontrol edilmesi mümkün olmuyor. 
     Kolalı içecekleri ''mayi şeker'' olarak nitelendiren uzmanlara göre bir kutu kola içen kişi, bir seferde 10 kaşık şeker yemiş gibi oluyor. 
     
     ÜRETİM HIZLA ARTIYOR 

     WSJ'nin haberinde, ABD'de kolalı içeceklerin tatlandırılmasında kullanılan mısır şurubu üretiminin büyük hızla arttığı da kaydedildi. Buna göre, üretim 1994-1999 yılları arasında 7.8 milyon tondan 11.4 milyon tona çıkarken, tüketim de 1980-1999 arasında 14.2 milyon tondan 22 milyon tona yükseldi. 
     Mısır şurubu kolalı içeceklerin yanı sıra paketlenmiş olarak satılan kurabiye ve şekerleme gibi ürünlerde de yaygın biçimde kullanılıyor. Bu ürünlerin tüketiminin azaltılması için anne babalara çağrıda bulunan uzmanlar, çocuklarına evde pişirilmiş ürünler sunmalarını istediler. Ancak çiftlerin çalışma düzeninin yaygın olduğu ABD'de ailelerin buna her zaman fırsat bulamadıkları, hazır gıdalara yönelen çocukların ise bu yoldan aldıkları aşırı kalorileri yakamadıkları belirtiliyor. 
     





</TEXT>
</DOC>
