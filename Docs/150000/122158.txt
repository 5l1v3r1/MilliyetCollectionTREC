<DOC>
<DOCNO> 122158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sontur06.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski BOTAŞ yöneticilerine dava açıldı... 
</HEADLINE>
<TEXT>

     Ankara Cumhuriyet Başsavcılığı, eski Botaş Genel Müdürü Gökhan Yardım ile eski Yönetim Kurulu üyesi 4 kişi hakkında, Mavi Akım Projesi'nde ''görevlerini kötüye kullandıkları'' iddiasıyla 3'er yıla kadar hapis istemiyle dava açtı. 
     Cumhuriyet Savcısı Hüseyin Yalçın, Danıştay 2. Dairesi'nin, Enerji ve Tabii Kaynaklar Bakanlığı'nın ''soruşturma izni verilmemesine'' ilişkin kararını kaldırmasından sonra başlattığı soruşturmayı tamamladı. 
     Ankara 6. Ağır Ceza Mahkemesi'ne açılan davanın iki sayfalık iddianamesinde, soruşturma boyunca izlenen hukuki sürece yer verildikten sonra, sanıkların, Mavi Akım Projesi kapsamındaki Ankara-Samsun arası boru hattı inşaatını pahalıya yaptırmak suretiyle yapımı üstlenen ''OHS'' konsorsiyumuna haksız menfaat sağladıkları öne sürüldü. 
     Eski Botaş Genel Müdürü Gökhan Yardım ile eski yönetim kurulu üyeleri Kutluhan Çınbay, Arif Bilal Uzuner, Nadir Bıyıkoğlu ve Uğur Başer'in, proje kapsamında ''OHS'' firmasının çıkarları doğrultusunda sözleşme protokolünün ''avans ödemesi'' başlıklı 5. maddesini değiştirdikleri ileri sürülen iddianamede, 'OHS'' firmasına yeterli güvence almadan 45 milyon 806 bin 288 dolar avans ödendiği savunuldu. 
     Botaş'ı verimlilik ve karlılık ilkelerini dikkate alarak yönetmedikleri, kurum çıkarlarını gözetmedikleri savunulan iddianamede, Türk Ceza Kanunu'nun ''görevi kötüye kullanma'' hükmünü içeren 240. maddesine göre, Yardım, Çınbay, Uzuner, Bıyıkoğlu ve Başer hakkında 1'er yıldan 3'er yıla kadar hapis cezası istendi. 
     
     SORUŞTURMA SÜRECİ 
     Ankara DGM Cumhuriyet Başsavcılığı'nca başlatılan ''Mavi Akım'' soruşturmasında, Savcı Cengiz Köksal, 13 Aralık 2001 tarihinde yürürlüğe giren 4723 sayılı Yasa ile Türk Ceza Kanunu'nun TCK ''cürüm işlemek amacıyla teşekkül oluşturma'' fiilini düzenleyen 313. maddesinin DGM kapsamından çıkarılması nedeniyle görevsizlik kararı vererek, dosyayı Ankara Cumhuriyet Başsavcılığı'na göndermişti. 
     Eski BOTAŞ Genel Müdürü Yardım hakkında ''yurtdışına çıkış yasağı'' konulan soruşturmada, DGM Savcısı Köksal, Jandarma Genel Komutanlığı Kaçakçılık ve Organize Suçlarla Mücadele Daire Başkanlığı ekipleriyle BOTAŞ Genel Müdürlüğü'ne, Ankara Emniyet Müdürlüğü Kaçakçılık ve Organize Suçlarla Mücadele Şube Müdürlüğü ekipleriyle de TEAŞ Genel Müdürlüğü'ne giderek bazı belge ve dokümanlar almıştı. 
     Ankara Cumhuriyet Başsavcılığı, dosyanın kendilerine gelmesinden sonra Enerji ve Tabii Kaynaklar Bakanlığı'na soruşturma izni için başvurmuştu. Başsavcılık, Enerji ve Tabii Kaynaklar Bakanlığı'nın ''soruşturma izni verilmemesine'' ilişkin kararına itiraz etmişti. İtirazı görüşen Danıştay 2. Dairesi, ''soruşturma izni verilmemesine'' ilişkin kararı kaldırmıştı. 
     





</TEXT>
</DOC>
