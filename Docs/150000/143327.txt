<DOC>
<DOCNO> 143327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/spor/spo04.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Takımın geri vitesi yok 
</HEADLINE>
<TEXT>

Trabzonspor Teknik Direktörü, son saniyelerde yenilen golleri, "Futbolcular maçın her anında gol düşünüyor" diye açıkladı 
     Anlık hatalar’ 
     TRABZONSPOR’DA, lig ve kupada oynanan son 11 maçta da gol yenilmesi tartışılmaya başlandı. Başkan Özkan Sümer, diri bir takım olduklarını belirtti, "Ama son bölümlerde nasılsa maç bitti diye düşünülüyor. Anlık hata yapılıyor. Bu sorunu zaman içinde aşacağımızı düşünüyorum" dedi. Teknik Direktör Samet Aybaba ise sorunu "Takımın geri vitesi yok" diye özetledi. Aybaba, futbolcuların maçın her anında gol düşündüklerini belirtti, "Bu nedenle savunmada açıklar oluşuyor" ifadesini kullandı. 
     
     Şans karşımızda’ 
     AYBABA, Beşiktaş ve Malatya maçlarını hatırlatarak şöyle devam etti "Son saniye gollerini yemeseydik, şimdi çok daha iyi bir durumdaydık. İlk yarıdaki Samsunspor, Galatasaray, Malatya, Fenerbahçe, Gençlerbirliği, Altay ve Gaziantep maçlarından galibiyetle ayrılmamız gerekiyordu. İkinci yarıda Fenerbahçe’yi, Elazığspor’u ve Beşiktaş’ı mağlup edecek futbolu ortaya koyduk. Gençlerbirliği ile berabere kalabilirdik. Bu maçların tümünde şans karşımızda oldu. Şu anda 60 puanın üzerinde olabilirdik, ama olmadı." 
     
     Sabah stresi 
     SAMSUNSPOR galibiyetiyle moral bulan Trabzonspor’da futbolcuların bir günlük izni zehir oldu. Beşiktaş maçından bu yana izin kullanıp dinlenemeyen oyunculara Samet Aybaba tarafından verilen izin, takımdan sabah saatlerinde kan alınması nedeniyle sekteye uğradı. Kulübün yaptıracağı özel sigorta için yapılan sağlık kontrolüne oldukça erken saatlerde çağrılan futbolcuların yorgun ve sinirli oldukları gözlendi. 
     
     Usta’ya acı veda 
     TRABZONSPOR’UN efsanevi oyuncularından Cemil Usta dün toprağa verildi. Şenol, Turgay, Necati ve Ali Kemalli dönemin kaptanı Cemil Usta için ilk tören Mehmet Ali Yılmaz Tesisleri’nde yapıldı. Cemil Usta’nın sevenleri ve Bordo - Mavili kulübün yöneticileri bir araya gelerek Usta ailesinin acısını paylaştı. Daha sonra İskenderpaşa Camii’ne getirilen Cemil Usta ikindi namazından sonra Boztepe’deki kabristanlığa defnedildi. 
     



 SPOR 























</TEXT>
</DOC>
