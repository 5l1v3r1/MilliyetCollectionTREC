<DOC>
<DOCNO> 105755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sontur02.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilişim Fuarı'nı ilk gün 15 bini aşkın kişi ziyaret etti... 
</HEADLINE>
<TEXT>

     Uluslararası Bilgi ve İletişim Teknolojileri Fuarı Cebit Eurasia Bilişim 2002 , ziyaretçi akınına uğradı. 
     TÜYAP Beylikdüzü Fuar ve Kongre Merkezi'nde gerçekleştirilen Bilişim Fuarı'nı, alınan bilgilere göre ilk gün 15 binin üzerinde kişi ziyaret etti. 
     Başbakan Bülent Ecevit'in açılışını yaptığı fuara, siyasetçiler de ilgi gösterdi. Devlet Bakanı Yılmaz Karakoyunlu ve Ulaştırma Bakanı Naci Kınacıoğlu fuarı gezdi. 
     Anadolu Ajansı'nın basın sponsorları arasında bulunduğu Bilişim Fuarı'na, gazeteciler de yoğun ilgi gösterdi. 
     İETT de fuar merkezine İstanbul'un çeşitli noktalarından saat başı otobüs seferleri düzenledi. 
     
     ''PATRONLAR EMRİNİZDE'' 
     Fuarda yer alan sektörel firmaların üst düzey yöneticileri, fuarın ilk günü sonunda düzenlenen ''Patronlar Emrinizde'' etkinliğine katıldılar. 
     Bilişim Fuarı'nı organize eden HİF A.Ş Genel Müdürü Erdem Özel ve Bilkom Genel Müdürü Tijen Berzem'in de aralarında bulunduğu birçok yönetici, ''İçkiler Patrondan'' yazılı önlükleri giyerek, katılımcılara bira servisi yaptılar. 
     Etkinlik kapsamında toplanan paraların Türkiye Bilişim Vakfı tarafından, bilişim öğrencilerine burs verilmesi amacıyla kullanılacağı bildirildi. 
     





</TEXT>
</DOC>
