<DOC>
<DOCNO> 142827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/spor/spo15.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Nihatlı Sociedad Santander’e karşı      İSPANYA Ligi’nde zirve mücadelesi veren Real Sociedad, bugün Racing Santander deplasmanında ter dökecek. Ligde üst üste aldığı başarısız sonuçların ardından geçen hafta Alaves’i yenerek rahat nefes alan Sociedad’da, takımın gol umudu Nihat Kahveci de görev alacak. Karşılaşma, TSİ 22.30’da başlayacak ve TRT 1 naklen yayınlayacak. Öte yandan, Tugay ve Hakan’ın forma giydiği Blackburn de İngiltere Ligi’nde evinde lider Arsenal’ı konuk edecek. 
     
Karşıyaka’ya 2 maç saha kapama      BASKETBOL Federasyonu Disiplin Kurulu, Fenerbahçe maçında sahaya yabancı madde atıldığı gerekçesiyle Pınar Karşıyaka’ya 2 maç saha kapatma, 14 milyar lira da para cezası verdi. Kulüp Başkanı Cenk Karace, "Maçın gözlemcisi Necip Kapanlı, üçüncülük yarışındaki rakiplerimizden Türk Telekom’da daha önce menajerlik görevini üstlenmişti. Bu ceza, Türk Telekom’u üçüncü yapmak için harcanan çabanın eseri" iddiasında bulundu. Kapanlı ise, "Olaylar doğru, ceza ağır" dedi. Disiplin Kurulu Fenerbahçe Asbaşkanı Mahmut Uslu’ya ise 1 ay hak mahrumiyeti ve 500 milyon lira para cezası verdi. 
     
Emre, Vieri’ye sahip çıktı      ŞAMPİYONLAR Ligi’ndeki Newcastle maçında rakip takımdan Lualua’ya ırkçı sözler söylediği iddiasıyla UEFA tarafından hakkında soruşturma başlatılan Inter’in golcüsü Christian Vieri’ye, takım arkadaşı Emre sahip çıktı. Vieri’nin ırkçı olmadığını belirten Emre, "Ne saldırgan ne de ırkçı bir söz duydum" dedi. Vieri ise "Tüm iddialar yalan. Beni tanıyan kim olduğumu biliyor. Hiçbir şey yapmadım" diye konuştu. 
     
İbrahim’e üç maç ceza      PROFESYONEL Futbol Disiplin Kurulu PFDK , dün yaptığı toplantıda Adanasporlu İbrahim Yavuz’a Gaziantepspor maçında yardımcı hakeme hakaret ettiği gerekçesiyle üç maç oynamama cezası verdi. Amasyaspor ve Çubukspor kulüplerine ihtar, Akçaabat Sebatsporlu Erman Ergin ve İstanbul Büyükşehir Belediyesi’nden Ömer Karabacak ile Metin Karaca’ya ise ceza tayinine gerek bulunmadı. 
     
Kortlarda yarı finalistler belli      TÜRKİYE Büyükler Kış Kupası Tenis Birinciliği’nde, dün çeyrek final maçları yapıldı. Yeşilyurt Kulübü Kortları’ndaki müsabakalarda erkeklerde Can Akkoyun, Barış Ergün, Erhan Oral, Ergün Zorlu, bayanlarda da Pemra Özgen, Gülşah Esen, Çiğdem Duru ve Yasemin Elçi rakiplerini yenerek yarı finalist oldu. 
     
Hakemlerimize UEFA’dan görev      UEFA, Muhittin Boşat, Lale Orta ve Hilal Tuba Tosun’a uluslararası maçlarda görev verdi. Lale Orta, İtalya ile Sırbistan - Karadağ A milli bayan takımları arasında 30 Mart’ta yapılacak karşılaşmada, Hilal Tuba Tosun ise, 15-19 Nisan tarihleri arasında Hollanda’da yapılacak bayanlar 19 yaşaltı grup elemelerinde düdük çalacak. Muhittin Boşat ise, Genç Milli Futbol Takımı’nın da katılacağı 8-13 Nisan tarihleri arasında Portekiz’de düzenlenecek Viseu Turnuvası’nda görev yapacak. 
     
Yunanistan’a ceza yağdı      UEFA, Yunan takımları Panathinaikos, AEK ve PAOK’a para cezası verdi. Yunan basını, ligin üç devinin taraftarlarının, UEFA Kupası karşılaşmalarında aşırıya kaçan davranış ve tezahüratlarda bulunmaları nedeniyle toplam 48 bin İsviçre Frangı ödemek durumunda bırakıldıklarını yazdı. Panathinaikos 13 bin, AEK’e 15 bin ve PAOK da 20 bin İsviçre Frangı ceza ödeyecek. 
     
Bayanlar Futbol Ligi’nde bugün      Sakarya Serdivan Stadı 
     13.00 Sakarya Güneş- Mersin Adonis 
     



 SPOR 





























</TEXT>
</DOC>
