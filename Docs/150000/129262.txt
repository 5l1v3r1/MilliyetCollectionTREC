<DOC>
<DOCNO> 129262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sondun15.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide, "Cihada devam" çağrısı yaptı... 
</HEADLINE>
<TEXT>

     El Kaide örgütünün lideri Usame Bin Ladin'in sağ kolu Eyman El Zevahiri, Müslümanlardan ''Amerikalıları ve Allah'ın diğer düşmanlarını öldürmek'' için cihada devam etmelerini istedi. 
     El Hayat gazetesi, El Zevahiri tarafından yazıldığı öne sürülen ve avukat Muntasır El Zeyat'a internet aracılığıyla gönderilen bir mektup yayımladı. 
     Amerikalılara karşı cihada devam çağrısının yapıldığı mektupta, bu cihadın bir bedeli olduğu, ancak bu bedelin, Allah'ı tatmin ettiği ve cennete girmelerine yardımcı olduğu sürece bir anlamı olacağı ifade edildi. 
     El Zevahiri, Mısır Devlet Başkanı Hüsnü Mübarek hükümetini devirmek için 1992-1997 yılları arasında mücadele veren İslami Cemaat örgütünün yanında yer alan Mısırlı Cihad grubunu kurmuştu. Bin Ladin ile 1998'de ABD karşıtı bir anlaşma yapan El Zevahiri'nin, ABD'nin 11 Eylül'deki terörist saldırılardan sonra Afganistan'a karşı düzenlediği operasyondan bu yana nerede olduğu bilinmiyor. 
     





</TEXT>
</DOC>
