<DOC>
<DOCNO> 124734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/spor/ysenay.html </URL>
<DATE> 2002/12/15/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Golsüz gece 
</HEADLINE>
<TEXT>

     Fenerbahçe’de "Oğuz dönemi" yerli yerinde bir on bir kurgusu ve yürekten kopup gelen bir kazanma hırsı duygusuyla açılmıştı, Göztepe oyunuyla... 
     Rapajc’li, Jonhson’lu ve Tuncay’ın gol bölgesinde görev alması eski yanlışlardan arınma harekatının ön haberleriydi bizim için... Evet, Göztepe de oyuna müthiş bir puan hırsıyla sarılıyor, hem Fenerbahçe’yi oynatmamak için büyük gayretler sarfediyor, hem de Fenerbahçe savunmasını avlamak adına çok çabuk kontr hücumlara kalkıyorlardı. Yani zorlu bir gecenin her türlü heyecan ve pozisyon zenginlikleri vardı dünkü oyunun gündeminde. 
     Abdullah sol kulvarda yenilenmiş bir nüfus kağıdının beyazlıklarını anlatırcasına toplar taşıyor, savunmada da çabuk kapanarak büyük güç gösterisi sergiliyordu, kendi oyun alanında... Rapajc de eşofman içinde kaldığı dönemlerde, kendisine ne denli haksızlık edildiğini ispatlamaya çalışıyordu sanki... Sol ayağındaki bilek hareketleri ve topla yaptığı çeşitli rakibi aldatma gösterileri, gerçekten birinci sınıf futbolun anlatımıydı, dünkü gecede. 
     Serhat çok çalışkan bir talebeyi oynuyor sürekli... Yürekten koşup, parçalanırcasına hareketlilik içinde. İyi ama, bu dizilmenin içinde, akıl ve son hareket bilgeliği olamıyorsa eğer, o zaman bunca emeğe yazık değil mi Ceyhun da öyle. Orta alanın en can alıcı bölgelerinde görev yapmasına rağmen akıl dışı uzaklıklardaki bölgelerden şut denemeye kalkışları mahalle maçlarındaki lotarya vuruşları hatırlatıyor bizlere. Halbuki Tuncay, Rapajc, Serhat gibi ön adamlar, ikiye bir, üçe iki gibi, rakibi oyundan düşürüp, çaresiz bırakma varyasyonlarını sıkça denese, hem rakip savunma dağılacak, hem de dün gece bir türlü açılamayan gol kapıları, daha kolayca aralanabilecekti. 
     MHK, Hamza Mısır isimli bir hakemi dün geceye göndermiş... Son aylarda yeni jenarasyondan birçok yeni isim izledim ve çoğuna da hayran kaldım. Çok zor maçları, çok olaysız yönettiler diye... Ama Hamza Mısır’ın futboldan nasibini alamamış, ayrıca profesyonel takımlar için puan kazanmanın, maliyet ekonomisi adına ne kadar önemli olduğundan da bihaber kararlarını gördükçe, böyle kritik bir maça, böylesine ham bir isimin gönderilmesini doğrusu ya, çok yadırgadım. Çünkü iki takımın da aleyhine olur olmaz futbol dışı düdükler çaldı ki. 
     Özetlersek iki takımın da mükemmel bir mücadele gösterip, birbirine gol şansını vermediği akşamda, Oğuz Çetin’in Fenerbahçe’si, golsüz bir geceye rağmen çok mükemmel bir yarışma imtihanı vermiştir kaanatimizce. 
     



 SPOR 

































</TEXT>
</DOC>
