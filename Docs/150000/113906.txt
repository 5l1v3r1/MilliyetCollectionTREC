<DOC>
<DOCNO> 113906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sonspo06.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'un umudunu Fenerbahçe kırdı. 
</HEADLINE>
<TEXT>

     Bursaspor Kulübü İdari Asbaşkanı Yunus Egemenoğlu, Profesyonel Futbol Disiplin Kurulu'nun, PFDK 2 hafta önce yaptıkları Trabzonspor maçı sonrası çıkan olaylar nedeniyle verdiği 1 maç seyircisiz oynama ve 2.5 milyar liralık para cezasının indirimi için Tahkim Kurulu'na başvuracaklarını belirterek, ''Ancak, Fenerbahçe'ye verilen cezada indirim yapılmaması emsal olarak gösterilebilir'' dedi. 
     Yunus Egemenoğlu, A.A muhabirine yaptığı açıklamada, Bursaspor'a verilen cezayla ilgili tebliğin kulübe yeni ulaştığını ve bu cezaya itiraz için 10 günlük sürelerinin bulunduğunu söyledi. 
     Konuyla ilgili olarak nasıl bir tutum sergileyeceklerini, yönetim kurulunun pazartesi günü yapacağı haftalık olağan toplantısında belirleyeceklerini kaydeden Egemenoğlu, ilk itirazda, 2 sayfalık bir rapor ve mahkeme tutanakları ile ifadelerin yer aldığı ek bilgileri dosya halinde Tahkim Kurulu'na sunduklarını anlattı. Egemenoğlu, ''Ancak ilk itirazımız kabul edilmedi. Tahkim Kurulu'na 1 maç seyircisiz oynama ve 2.5 milyar liralık para cezasının indirimi için bir kez daha başvuracağız. Ancak, Fenerbahçe'ye verilen cezada indirim yapılmaması emsal olarak gösterilebilir'' diye konuştu. 
     Egemenoğlu, seyircisiz oynama cezasının Bursaspor'a maddi anlamda büyük zarar vereceğini kaydederek, ''En önemlisi de çıkan olaylar nedeniyle Bursa'ya bir daha milli maç verilmeyebilir. Bırakın spor, spor olarak kalsın. Şiddet, terör ve küfür futboldan uzak dursun. Gösteri sporu olan futbolun seyircisiz oynanması çok üzücü'' dedi. 
     
     ANKARAGÜCÜ MAÇI 
     Bursaspor'un yarın deplasmanda yapacağı Ankaragücü maçıyla ilgili görüşlerini de dile getiren Egemenoğlu, başkentte mutlak galibiyet arayacaklarını söyledi. 
     Egemenoğlu, geçen sezon yine deplasmanda yaptıkları Ankaragücü maçıyla çıkışa geçtiklerini hatırlatarak, şunları söyledi 
     ''Oldukça zorlu bir seri bizi bekliyor. PFDK kararını değiştirmezse, Gaziantepspor maçını seyircisiz oynayacağız. Ardından Denizlispor'a konuk olacağız. Bu 3 maçlık zorlu seriden mümkün olduğu kadar fazla puan almak istiyoruz. Bu nedenle Ankaragücü maçını kazanmak istiyoruz. Futbolcuların formu iyi. Başkentten istediğimizi alarak ayrılacağımızı umut ediyorum.'' 
     





</TEXT>
</DOC>
