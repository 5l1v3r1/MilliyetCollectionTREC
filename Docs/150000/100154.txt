<DOC>
<DOCNO> 100154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sontur03.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni şans oyunu "On numara" yarın başlıyor... 
</HEADLINE>
<TEXT>

     Milli Piyango İdaresi'nin MPİ , yeni şans oyunu ''On Numara'', yarın başlıyor. 
     On-line sayısal oyun olan On Numara, sayısal oyun bayilerinde bulunan oyun terminallerinden oynanacak. 
     Kolon ücreti 150 bin lira olarak belirlenen On Numara oyununda, hiçbir numarayı doğru tahmin edemeyenlerin de içinde bulunduğu 6 grup ikramiye dağıtılacak. 
     On Numara adı verilen oyunda, oyun kuponlarının üzerinde herbir kolonda 1'den 80'e kadar numara yer alırken, çekilişle belirlenecek 22 adet numaradan 10, 9, 8, 7 ve 6 numarayı doğru tahmin edenler ile hiçbir numarayı doğru tahmin edemeyenler ikramiyeye hak kazanacaklar. 
     İstenilen sayıda kolonla oyununa katılmanın mümkün olduğu oyun için iştirakçiler, herbir kolonda on adet numara işaretleyecek. 
     Çoklu çekiliş işaretlemek suretiyle aynı numaralar 2, 3 ve 4 çekiliş için de oynanabildiği gibi, sen-seç ile de oyuna katılmak mümkün. 
     On Numara oyununun çekilişleri, TRT 1 kanalından her pazartesi günü canlı yayın ile gerçekleştirilecek. 
     Bu arada On Numara oyununun başlama tarihi olan yarın, oyunla ilgili tanıtım yapılacak. 
     





</TEXT>
</DOC>
