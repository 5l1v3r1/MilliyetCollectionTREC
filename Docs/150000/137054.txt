<DOC>
<DOCNO> 137054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/yasam/yas03.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fast food yiyecekler bağımlılık yapıyor 
</HEADLINE>
<TEXT>

Amerika’da yapılan tüm araştırmalar hamburger, kızarmış patates ve kola türü besinlerin bağımlılık yarattığını söylüyor. Türk besin uzmanları da neden böyle olduğunu’ açıklıyor.. 
     AYŞEGÜL AYDOĞAN İstanbul 

     Amerika’da yapılan son araştırmalar, fast food türü yiyeceklerin bağımlılık yarattığına dair bulgular veriyor. Bilim adamları, hamburger, kızarmış patates gibi besinlerin içinde bulunan bazı maddelerin beyinde bağımlılık merkezini tetiklediğini belirtiyor. Beslenme uzmanları da özellikle şekerli, unlu gıdalarla kolalı içeceklerin bağımlılığa yol açtığını doğruluyor. 
     
     Şeker böyle yapar’ 
     Türk Kalp Vakfı Diyet Uzmanı Dr. Sumru Özbay, fast food tarzı beslenmede sıkça tüketilen şekerli-gazlı içecekler için bağımlılıktan söz edilebileceğini belirtti. 
     Karbonhidratlı unlu, şekerli gıdaların çok sık tüketilmesinin bu tip besinleri yeme isteğini körüklediğini anlatan Özbay’a göre rafine şekerler denen kek, sütlaç, muhallebi, aşure, baklava türü şekerli gıdaları yedikçe yemek istiyoruz. Aynı şekilde fast food’daki kompleks karbonhidratlar denilen ekmekler de çok fazla olduğundan yedikçe yeme isteği körükleniyor. 
     
     ’Kola alıştırır’ çünkü... 
     Şekerli-gazlı içeceklerin sigara ve uyuşturucu madde bağımlılığıyla aynı kefeye konduğunu savunan Özbay, şunları söyledi "Son yapılan araştırmalarda kolalı içeceklerin bağımlılık yaptığı yönünde bulgular var. İçindeki maddelerden birinin kuvvetle bağımlılığa neden olduğu, dolayısıyla gençler arasında en az 2-2.5 litre kola tüketimine yol açtığı belirtiliyor. Ayrıca kolalı içecekler mide bağırsak sistemini yavaşlatır. Mide ve bağırsak sistemini rahatlatmak için sürekli bu içeceklere başvururlar. Dolayısıyla alışkanlık yaparlar." 
     
     Aynı tür yemekler.. 
     Sürekli aynı yiyecekleri tüketmenin alışkanlık yaptığını söyleyen beslenme uzmanı Prof. Dr. Muaazzez Garibağaoğlu da şöyle konuştu "Bağımlılık hep aynı yemeği yemek, içmek onsuz yapamamaktır. Belli bir yiyeceğe tutulmak. Bu illa fast food değil, şeker, tatlı da olabilir. Koladaki kafein de bağımlılık yapar" 
     
     Bizde hamur işleri...’ 
     Psikiyatr Dr. Ayhan Kalyoncu da görüşlerini şöyle dile getirdi "Yanlış veya zararlı olduğunu bilip de kendimizi yapmaktan alıkoyamadığımız şeyler de bağımlılıktır. Bu kolalı içecekler de olabilir, herhangi başka bir şey de. Bizim ülkemizde yağlı yiyecekler, kebaplar, hamur işlerinden vazgeçilemiyor." 
     
Bu, bedenin normal döngüsü’      Prof. Dr. Üstün Korugan ise fast food alışkanlığının bağımlılığa girmediği görüşünde... Vücudun bir kısır döngüsü olduğunu belirten ve bunu "Yersiniz acıkırsınız, acıkırsınız yersiniz" diye tarif eden Korugan, "Ancak bu bağımlılık değildir. Vücudun normal işleyişi, savunma mekanizmasıdır" dedi. Fast food’u "Sizi fark etmeden daha çok iştahınızı gıcıklayacak yiyeceklere doğru kaydıran bir program" olarak tanımlayan Korugan, şöyle konuştu "Kolalı içeceklerde bulunan kafein alışkanlık yaratır. Kafein, insülin salgısını uyararak çok acıktırır." 
     



 YAŞAM 



















</TEXT>
</DOC>
