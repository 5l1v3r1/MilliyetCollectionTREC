<DOC>
<DOCNO> 134995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sondun12.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
BBC "İngiliz ordusu Irak'ta 3 yıllık işgale hazırlanıyor" 
</HEADLINE>
<TEXT>

     BBC televizyonu, İngiliz Ordusu'nun bütün hazırlıklarını Irak'ta savaş sonrasında başlayacak ve üç yıl sürecek bir işgale göre yaptığını öne sürdü. 
     İddiasını Savunma Bakanlığı kaynaklarına dayandıran BBC, Savunma Bakanlığı'nın yakın zamana kadar pek çok ihtimal üzerinde durulduğunu açıkladığını hatırlatırken, ''Ancak kısacası yapılan şey bir işgale hazırlıktı'' ifadesini kullandı. 
     Yetkililer tarafından yapılan açıklamalarda, savaşın hala kesin görülmediğine ve kaçınılmaz olmadığına dikkat çekildiğini de belirten BBC, bütün bu açıklamalar yapılırken, İngiltere'nin bir yandan da Körfez bölgesine asker yığmaya devam ettiğini bildirdi. 
     İngiltere'nin bölgeye 35 bin asker gönderdiğini, son 20 yılın en büyük donanma gücünün bölgede konuşlandırıldığını hatırlatan BBC, adını açıklamadığı askeri kaynakların, ''Irak'ın işgaline yönelik planlamaya henüz başlandığına dair'' sözlerine de işaret etti. 
     BBC'ye göre, işgal altındaki Irak üç bölüme ayrılacak ve her bir bölümden bir başka yabancı ülkenin askerleri sorumlu olacak. 
     BBC'nin haberinde söz konusu işgal sırasında rol oynayacak diğer iki ülkenin isimleriyse zikredilmedi. 
     





</TEXT>
</DOC>
