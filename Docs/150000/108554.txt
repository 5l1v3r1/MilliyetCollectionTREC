<DOC>
<DOCNO> 108554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sontur27.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Baykal AB İlerleme Raporu'nun ne zaman yayınlanacağını bilmiyor" 
</HEADLINE>
<TEXT>

     ANAP Genel Başkanı ve Başbakan Yardımcısı Mesut Yılmaz, CHP Genel Başkanı Deniz Baykal'ın AB İlerleme Raporu'nun ne zaman yayınlanacağını bilmediğini ileri sürerek, "Ayın 16'sında yazılacağını sanıyor" dedi. 
     Yılmaz, bir gazetecinin, YTP Genel Başkanı İsmail Cem'in, "barajın düşürülmesi konusunda girişimlerinin istismar edildiği" yönündeki sözlerini hatırlatarak, "istismar ettiğinizi düşünüyor musunuz" sorusunu, 'Parti olarak hiçbir zaman diyalog içinde olmadık bu konuda. Ama grup başkanvekili arkadaşlarımız, diğer partilerden olduğu gibi, bu partiden de kendilerine vaki davete icabet etmiş olabilirler. Bizim parti olarak bu konuda alınmış herhangi bir tavrımız söz konusu değil" şeklinde yanıtladı. 
     Yılmaz, SP'nin seçim kanunlarında değişiklik yasa teklifine destek olup olmayacağı sorusuna ise şu karşılığı verdi "ANAP olarak seçim kanunlarındaki değişiklikleri desteklediğimizi daha önce ifade ettik. Ama bunların gerçekleşmesi Meclis'te yeterli çoğunluğun sağlanmasına bağlıdır. Eğer bu konuda son gelişmelerle çoğunluk sağlanması ihtimali ortaya çıkarsa, biz bunları tekrar değerlendiririz." Baykal'ın "AB aslanın ağzında değil, midesinde" sözlerini hatırlatarak, bu konuda Hükümet'in tavrını soran gazeteciye de Yılmaz, "AB konusunda Aralık zirvesinde sağlanacak netice, geniş ölçüde bizim çabalarımıza bağlı. İçerideki uygulama ve dışarıdaki çabalarımıza bağlı" karşılığını verdi. Yılmaz, "Baykal'ın sözlerinde gerçeklik payı var mı" sorusu üzerine de "Baykal daha raporun ne zaman yazılacağını bilmiyor. Ayın 16'sında yazılacağını sanıyor" dedi. 
     





</TEXT>
</DOC>
