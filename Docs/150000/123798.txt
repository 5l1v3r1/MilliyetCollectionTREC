<DOC>
<DOCNO> 123798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sontur09.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da kar Perşembe'ye kadar sürecek... 
</HEADLINE>
<TEXT>

     İstanbul Afet Yönetim Merkezi Başkanı ve Vali Yardımcısı Caner Yıldız, kentte 2 gündür aralıklı olarak devam eden kar yağışı nedeniyle herhangi bir olumsuzluğun yaşanmadığını bildirdi. 
     Yıldız,yaptığı açıklamada, İstanbul'daki tüm ilçelerin kriz merkezlerinin çalışmalarını sürdürdüğünü belirterek, okullar ya da sağlık kuruluşlarının soğuk havadan etkilenmediklerini söyledi. 
     İstanbul'da şu an her şeyin normal olduğunu vurgulayan Yıldız, ''Kentte, kar yağışı nedeniyle herhangi bir olumsuzluk söz konusu değil. Kar nedeniyle kapalı yol, trafikte bir tıkanma yok. Karayolları ve otoyoldaki trafik düzeninde herhangi bir problem bulunmuyor'' dedi. 
     Yıldız, gün içerisinde 24.00, 05.30 ve 10.00 saatleri olmak üzere 3 kez meteorolojik rapor aldıklarını, tüm hazırlıklar ile çalışmaları buna göre yönlendirdiklerini ifade ederek, ''İstanbul, tüm olumsuz hava koşullarına hazır'' diye konuştu. 
     İstanbul Meteoroloji Bölge Müdürü Saffet Sarı da, kentte 2 gündür aralıklı süren kar yağışının mevsim normallerinde gerçekleştiğini kaydederek, ''İstanbul ve çevresinde aralıklı olarak karla karışık yağmur ve genelde kar yağışı, Perşembe gününe kadar devam edecek'' dedi. 
     Sarı, hava sıcaklığının sıfıra ve zaman zaman da sıfırın altına düşeceğini, en yüksek ise 4-5 derece olacağını anlatarak, rüzgarın da yağışla beraber kuzeyden orta kuvvette gerçekleşeceğini bildirdi. 
     Önümüzdeki Perşembe gününden itibaren yağışın doğuya kayacağını dile getiren Sarı, bu arada İstanbul'un yüksek kesimleri dışında kar tutma olayı beklenmediğini kaydetti. 
     
</TEXT>
</DOC>
