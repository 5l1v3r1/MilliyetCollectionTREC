<DOC>
<DOCNO> 141670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/son/sontur08.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbil'in İstanbul dışına çıkması uygun değildi... 
</HEADLINE>
<TEXT>

     Türkiye'nin Roma Büyükelçisi Necati Utkan ve eşi Füsun Utkan, ünlü şovmen Mehmet Ali Erbil'in sağlık durumunu öğrenmek için Roma'daki Umberto 1 polikliniğine geldi. 
     Yoğun bakım ünitesinde bulunmasından dolayı Erbil'in odasına giremeyen Büyükelçi Utkan, Erbil'in doktoru Jan Klod Kayuka ile görüştü. 
     Büyükelçi Utkan, doktor Kayuka'ya ''Bir vatandaş olarak buradayım. Eğer Büyükelçi olarak yapmam gereken birşey varsa bana bildirin'' dedi. 
     Utkan ve eşi doktor ile görüştükten sonra hastaneden ayrıldı. Bu arada, doktor Kayuka, gazeteciler ile sohbetinde, Mehmet Ali Erbil'in hastalığının dünyada çok az görülmesinden dolayı İstanbul dışına çıkmasının sakıncalı olduğunu belirtti. 
     Yabancı doktorların herhangi bir şekilde ''Kaçış Sendromu'' denilen hastalığı tanımadıklarını kaydeden Kayuka, ''Erbil hastaneye geldiğinde bronşit olduğunu iddia ettiler. İstanbul'dan onlara devamlı talimat verdim. Ama tabii ki anlaşmada zorluklar çıkınca özel uçakla Roma'ya gelmek zorunda kaldım'' dedi. 
     Öte yandan, Erbil'in dün rahatsızlandığı sırada kaldığı otelin doktorunun tavsiyesi ile Roma'daki başka küçük bir polikliniğe kaldırıldığı, yerel saatle 18.00 ile 23.00 arasında bu klinikte kaldıktan sonra doktor Kayuka'nın talimatı ile hemen Umberto 1 polikliniğine getirildiği öğrenildi. La Sapienza Üniversitesi'ne bağlı olan poliklinik için doktor Kayuka, ''Burada bize lazım olan tüm techizat var. O yüzden memnunuz'' dedi. İtalyan doktorların Erbil'in hastalığını bilmemesinden dolayı bazı konularda güçlükler yaşandığı ancak doktorun müdahalesi ile bunların telafi edildiği belirtildi. Erbil'in hastalığı için kullanılan Ebiklobin ilacının ise gerekli olan miktarda hastane tarafından tedarik edildiği kaydedildi. 
     





</TEXT>
</DOC>
