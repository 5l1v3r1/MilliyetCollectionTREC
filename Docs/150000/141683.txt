<DOC>
<DOCNO> 141683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/son/sontur21.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK Başkanı Algan, "milletvekili mazbatası Çarşamba'dan sonra" 
</HEADLINE>
<TEXT>

     Yüksek Seçim Kurulu YSK Başkanı Tufan Algan, Siirt'te yapılan yenileme seçiminde milletvekili seçilenlere mazbatalarının kesin sonuçların Resmi Gazete'de yayımlanmasının ardından verileceğini bildirdi. Kesin sonuçların, 12 Mart Çarşamba günü, Resmi Gazete'de yayımlanması bekleniyor. 
     Algan, Siirt'te yapılan yenileme seçiminin ardından bundan sonraki sürece ilişkin A.A muhabirine açıklamada bulundu. 
     Seçim sonuçlarının yavaş yavaş gelmeye başladığını belirten Algan, ilçe seçim kurullarının tutanakları birleştirip Siirt İl Seçim Kurulu'na, İl Seçim Kurulu'nun da tüm ilçelerin sandık sonuçlarının tamamının sonuçlarını YSK'ya göndereceğini belirtti. 
     Algan, YSK'nın ''fevkalade bir hukuki eksiklik'' yapılmaması durumunda geçici sonuçları bu aşamadan sonra açıklayacağını kaydetti. 
     Siirt İl Seçim Kurulu'nun sonuçları bu gece YSK'ya ulaştırması durumunda geçici sonuçların yarın açıklanabileceğini belirten Algan, geçici sonuçların açıklanmasından sonra ilçe seçim kurulları, İl Seçim Kurulu ve ardından YSK'ya yapılacak itirazların karara bağlanmasının ardından seçimin kesin sonucunun Resmi Gazete'de yayımlanacağını kaydetti. 
     Algan, milletvekili seçilenlere mazbatalarının seçimin kesin sonucu Resmi Gazete'de yayımlandıktan sonra verileceğini söyledi. 
     Seçimin kesin sonucunun 12 Mart Çarşamba günü Resmi Gazete'de yayımlanması bekleniyor. 
     





</TEXT>
</DOC>
