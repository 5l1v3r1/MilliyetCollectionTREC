<DOC>
<DOCNO> 106456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/siyaset/siy09.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Cem Baykal YTP’ye gelsin 
     ANKARA Milliyet 

     YTP Genel Başkanı İsmail Cem, kendisini CHP’ye davet eden Genel Başkan Deniz Baykal’ı eleştirerek, "Eğer Baykal bu kadar istekliyse, gelip partimize katılsın. Madem beni bu kadar önemsiyor, o takdirde gelip YTP’ye katılabilir" dedi. CNN Türk’te yayınlanan Kafe Siyaset Programı’nda soruları yanıtlayan Cem, Baykal’ın, birlik çağrılarını değerlendirirken, Başbakan Bülent Ecevit’in, "samimiyetsiz, yakışıksız" sözlerini hatırlattı ve Ecevit’in yorumlarını doğru bulduğunu söyledi. Baykal’ın, "ilhak, iltihak" gibi kelimeler kullanarak çağrı yaptığını anımsatan Cem, "Bunlar, DSP’nin de bizim de kabul etmeyeceğimizi bilerek yapılan çağrılardır. Yani neden yapılıyor Bunun amacı, ileride bunu istismar etmek. Biz birlik, beraberlik istedik, gelmediler, katılmadılar’ lafını seçim meydanlarında kullanmak içindir. Bu çok açık" diye konuştu. Cem, ÖDP ve SHP ile bir işbirliğinin gözükmediğini, DTP ile de şu an beraberliklerinin devam ettiğini dile getirdi. 
     
     Cinayet sanıkları ilk sıralarda 
     ÖNDER YILMAZ Ankara 

     MHP’nin 74 ilde gerçekleştirdiği eğilim yoklamasında, bakan, milletvekili ve parti yöneticileri son sıralarda yer alırken, Abdi İpekçi cinayetinin sanıkları arasında yargılanarak ceza alan Yavuz Ceylan Çaylan İstanbul 3. bölgede birinci sıradan seçildi. Mehmet Şandır Hatay’da 9, İsmail Köse Erzurum’da 6. sırada yer aldı. Şevket Bülent Yahnici, Ali Işıklar gibi isimler son sıralarda yer aldı. Bahçelievler katliamının sanıklarından İbrahim Çiftçi, Ankara 1. bölge 3. sıraya yerleşti. "Doğu’nun Başbuğu" olarak isimlendirilen ve adı cinayete karışan Yılma Durak, Erzurum 3. sırada yer aldı. Bahçeli’nin Ceylan ile İbrahim Çiftçi’nin yoklamaya katılmamaları için talimat verdiği öğrenildi. Ancak, sandıktan çıkmayı başaran bu iki ismi, Bahçeli’nin salı günkü MYK’da veto edeceği bildirildi. 
     
     Bahçeli’ye bağıran simitçiye gözaltı 
     EYÜP KELEBEK, Bilecik DHA 

     Başbakan Yardımcısı Devlet Bahçeli, 721. Ertuğrul Gazi’yi Anma ve Söğüt Şenlikleri’nde bir simitçinin protestosuyla karşılaştı. Kültür Bakanı Suat Çağlayan, Bayındırlık ve İskan Bakanı Abdülkadir Akcan, Devlet Bakanı Tayyibe Gülek, BBP Genel Başkanı Muhsin Yazıcıoğlu ve Ulaştırma eski Bakanı Enis Öksüz ile birlikte çok sayıda davetlinin katıldığı şenlikler sırasında 40 yaşında bir kişi kortejin önüne geçerek, "Nerede bu devlet Ecevit’i de Devlet Bahçeli’yi de Allah kahretsin" diye bağırdı. Polisin müdahale ederek gözaltına aldığı kişinin adının Mehmet Karagöz olduğu ve simitçilik yaptığı belirtildi. Yürüyüşe katılanlar bu olaydan sonra yollarına devam ederek şenliğin yapıldığı Hükümet Konağı önüne geldi. Ertuğrul Gazi Türbesi’ni ziyaret eden Bahçeli, türbede dua okudu. 
     
     Başbakan’a hem protesto hem alkış 
     ELÇİN ERGÜN Van 

     Başbakan Bülent Ecevit, partisinin Van’da düzenlediği mitingde, HADEP’lilerin protesto gösterileri ve yuhalamalarıyla karşılaştı. Gelmeden önce yerel radyolardan anons yapan HADEP’liler, Ecevit’in meydanda protesto edilmesini istedi. Başbakan’ın konuşmasını sık sık yuh’ sesleriyle kesen HADEP’liler, Ecevit’in ana dilde eğitim yapılması ve idam cezasının kaldırılması konusundaki sözlerine ise alkışlarla karşılık verdi. Kendisini yuhalayanlara, "Olumsuz slogan atanlar da bizim gençlerimizdir. Onları da seviyorum" diyen Ecevit, konuşmasının sonunda, "Sonsuza kadar DSP’nin başında kalmayacağım, hepimiz faniyiz" şeklinde konuştu. Bu arada Ecevit’i protesto eden grupta bulunan yaklaşık 50 kişinin Yüzüncü Yıl Üniversitesi Fen Edebiyat Fakültesi’nden bu yıl mezun olan ve öğretmenlik hakkı verilmeyen gençler ile bu bölümde okuyan öğrenciler olduğu ortaya çıktı. 
     



 SİYASET 















</TEXT>
</DOC>
