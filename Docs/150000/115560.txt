<DOC>
<DOCNO> 115560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/spor/spo11.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
KITALAR ARASI SEÇİM MARATONU 
</HEADLINE>
<TEXT>

Avrasya maratonuna katılan on binler, hem spor yaptı, hem de sesini duyurmak için özel yöntemlerle yarıştı. Nijerya’da recm cezasına çarptırılan Emine Laval’a destek verenler bile koşmak zorunda kaldı 
     Dünya’nın Kıtalararası tek yarışı Avrasya Maratonu, dün 24. kez 7’den 70’e on binleri bir kıtadan diğerine koşturdu. 75 bin kişi hem spor yaptı, hem eğlendi. Ancak bu kez, maraton "özel" bir zamana denk gelince, seçim öncesi sesini duyurmak isteyen kim varsa, akın etti köprüye. Belki de sportif seçmen, İstanbul’un dört bir yanında dünkü mitinglerde lider dinlemektense, son şansını maratonda kullanmayı seçmişti. 
     "Halk", kendi adını taşıyan koşunun startını fazla bekleyemedi, derdini bir an önce anlatmak için cümle aleme, koptu gitti daha tabanca patlamadan. Halk hem koşuyor, hem konuşuyordu. Seçime sayılı günler kala bu fırsatı iyi değerlendiriyordu. Kadıköy İmam Hatipli gençler uygun adım gidiyor "Okulumuzu istiyoruz" diyordu. Bazı partililer tişörtlerine "Savaşa hayır" yazmıştı. Munzurlular "Baraj istemiyoruz" nidalarıyla geçti köprüyü. "Koşmasına izin verilmeyen" Filistinli, Iraklı ve Çeçen çocuklar için pankartlar açıldı. Kimileri seçim afişleri taşıdı. En ilginç protesto, Nijerya’da recm cezası verilen Emine Laval için Ankara’ya yürüyen Nazmiye Halvaşi’den geldi. Halvaşi, Boğaziçi Köprüsü’nden geçmek için valilikten izin alamayınca, böyle bir yöntem bulmuştu. Köprü üzerinde sadece protesto yoktu, aşk da vardı. Kimi romantik çiftler eşsiz Boğaziçi manzarasını el ele, göz göze koşarak yaşadı. 
     Avrasya bu kez sadece spor için değil, seçim için de koşuldu. 
     
Start kaosu      AVRASYA Maratonu’nda yine start kaosu yaşandı. Halk koşusu için Acıbadem Köprüsü altına gelen on binlerce kişi, starttan önce yapılan havai fişek gösterisine aldanıp, koşuya başladı. 
     
Kiptanui başardı      MARATONA kendi imkanlarıyla gelen Kenyalı Kiptanui, geçen yıl 9. olduğu Avrasya’da bu kez zafere koştu. Kariyerindeki dördüncü maratonunda Kiptanui, aynı zamanda 2.18.41 ile kendisinin en iyi derecesini yaptı. Bayanlarda Ukraynalı Rimma Dubovik ise ilk kez birinci oldu. 
     
Türkler kayıp      MARATONDA Türk atletlerin birincilik hasreti bu yıl da son bulamadı. Erkeklerde 10 yıl önce Zeki Öztürk, bayanlarda ise 8 yıl önce Serap Aktaş birincilik almıştı. Aktaş bu yıl 4. oldu. 
     
Finişte şenlik      İNÖNÜ Stadı’ndaki maraton finişi sonrası tribünleri dolduran sporseverler Athena, Nalan ve Yaşar’ın konserleriyle coştu. Dokuz kategoride toplam 109.850 dolar ödül dağıtılan organizasyonda, maraton birincileri 20’şer bin dolar kazandı. 
     
Gönül gözüyle      GÖRME engelli atlet Necdet Turan, katıldığı 15 kilometrelik koşuyu başarıyla tamamladı. Böyle bir kategori olmamasına rağmen Büyükşehir Belediyesi Başkanı Ali Müfit Gürtuna, Turan’a bir başarı plaketi verdi. 
     



 SPOR 































</TEXT>
</DOC>
