<DOC>
<DOCNO> 101062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/ekonomi/eko06.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyaya eğlence satan Türk 
</HEADLINE>
<TEXT>

Bulgaristan’da beş televizyon kanalı alan ve tüm dünyada film ve program satan Nesim Hason, Hollywood’da Türkiye’yi tanıtan bir film çekmeye hazırlanıyor 
     ÖNAY YILMAZ Sofya 

     Merkezi Los Angeles’da olan New Films International adlı şirketin sahibi olan Türk işadamı Nesim Hason, Bulgaristan’da beş televizyon kanalı birden satın aldı. Hason, "Bu kanallar kablolu yayın yapan paralı kanallar. Bunlar film, çocuk, kadın, belgesel ve erotik program yapan kanallar olacak" dedi. 
     Hason’un sahibi olduğu şirketin, Bulgaristan, Romanya ve Türkiye’de birer ofisi bulunuyor. 
     
     Hollywood hayali 
     Hason, toplam 47 kişilik ekibiyle birlikte yıllardır bu ülkeler dışında da dünyaya film ve program satıyor. Şimdi de yapımcılığa soyunmaya hazırlanan Hason’un en büyük ideali, Hollywood’da Türkiye’yi ve Türk insanını tanıtan bir film çekmek. Hason, "Türkiye’yi tanıtmak için Türk filmlerini uluslararası yapmak gerekiyor. Bunu başarmak istiyorum" diye konuştu. 
     
     Aylin’i film yapacak 
     Ayşe Kulin’in yazdığı "Adı Aylin" romanını filme çekmek için kolları sıvayan ve hazırlıklara başlayan Hason’un, oynatmak istediği ünlü oyuncular arasında Sean Connery, Michelle Pfeiffer, Nicole Kidman, Judie Foster bulunuyor. Hason, film için düşündüğü ünlü yönetmeni ise yasal nedenlerle şimdilik açıklamak istemiyor. Filmin senaryosunu ABD’de yazdırmak isteyen Hason’un, bu filmde küçük de olsa rol vermeyi düşündüğü Türk oyuncular arasında ise başta çok beğendiği Hülya Avşar, Tarık Akan ve ilginç bir yüz olarak tanımladığı Deniz Akkaya yer alıyor. Türk sanatçılarını da dünya film piyasasına tanıtmak istediğini belirten Hason, "Bir Türk sanatçısını dünya çapında yapabilmek benim için büyük mutluluk olur" dedi. 
     



 EKONOMİ 



















</TEXT>
</DOC>
