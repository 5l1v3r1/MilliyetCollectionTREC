<DOC>
<DOCNO> 137761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sonspo19.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor, Gaziantepspor maçı hazırlıklarını salonda sürdürüyor... 
</HEADLINE>
<TEXT>

     Elazığspor, hafta sonunda deplasmanda oynayacağı Gaziantepspor maçının hazırlıklarını, spor salonunda sürdürüyor. 
     İlde dün yağan yoğun kar nedeniyle iki gündür antrenmanlarını spor salonunda yapan Elazığspor, bundan sonraki çalışmalarını Atatürk Stadı'nın yan tarafında bulunan toprak sahada sürdürmeyi planlıyor. 
     Gençlik ve Spor İl Müdürlüğü elemanları tarafından toprak sahadaki kar temizleme çalışmalarının sürdüğü, takımın bugün yapacağı son antrenmanın bu sahada yapılacağı belirtildi. 
     Teknik Direktör Erol Tok, Gaziantep'e puan ya da puanlar almak için gideceklerini belirterek, puan kaybetmeye tahammüllerinin olmadığını söyledi. 
     Ligde iyi bir yere geldiklerini ifade eden Tok, Elazığspor'un iyi bir sonuç alacak güçte ve futbolcuların kazanma hırsı içinde olduğunu bildirdi. 
     Roberto, Hacı Arif ve Cem Beceren'in kart cezalısı oldukları için Gaziantepspor maçında forma giyemeyeceklerini bildiren Tok, ''Elazığspor, 11 kişiyle sahaya çıktımı tam kadro demektir. Cezalı olan oyuncuların oynamaması bir sorun olmaz, tüm futbolcularımız iyi mücadele ediyor. Gaziantep karşısında puan almak zorundayız. Ligdeki konumumuz iyi ve puan kaybetmeye artık tahammülümüz yok'' dedi. 
     Elazığspor'un her geçen gün daha iyiye gittiğini anlatan Tok, takımın iyi bir yerde ligi tamamlayacağını sözlerine ekledi. 
     





</TEXT>
</DOC>
