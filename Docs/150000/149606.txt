<DOC>
<DOCNO> 149606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/sontur15.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Irak'ta uygulanmak istenen proje, bizi endişelendiriyor 
</HEADLINE>
<TEXT>

     CHP Genel Başkanı Deniz Baykal, Irak harekatının sonucunda ulaşılmak istenen hedefin Türkiye bakımından mutluluk verici bir hedef olmadığını ifade ederek, ''Irak'ın bir anlamda parçalanmasına yönelik bir süreci hızlandıracak, Irak'taki etnik ağırlıkları daha da güçlendirecek, ekonomik olanaklara kavuşturacak bir büyük modeli uygulamakta oldukları izlenimini alıyoruz. Bu proje bizi kaygılandırıyor, rahatsız ediyor'' dedi. 
     Baykal, Ankara Kalesi içinde yer alan Zenger Paşa Konağı'ndaki 'Mumyalarla Cem Töreni ve 12 Hizmet Müzesi''nin açılışını yaptı. 
     CHP Genel Başkanı Baykal, yaklaşık 250 yıl önce Irak'ta yapılan ve kısa süre önce Türkiye'ye getirilen bir ''Zülfikar Kılıcı''nı müzedeki yerine yerleştirdi. Kılıcı yerine yerleştirirken, ''Bizim kılıçla silahla işimiz yok'' diyen Baykal, bu kılıcın, zulme, haksızlığa karşı mücadele verenleri simgelediğini dile getirdi. Sözü, Irak'ta yaşanan savaş nedeniyle tahrip olan tarihi varlıklara getiren Baykal, bu eserlerin aynı zamanda yağmalandığını kaydetti. 
     Baykal, bu zenginliklerin sadece bir milletin değil, tüm insanlığın zenginliği olduğunu vurgulayarak, tarih ve kültür varlıklarının bombalanamayacağına ilişkin uluslararası anlaşmalar bulunduğunu anımsattı. 
     Müzedeki eserleri gördüğünde Türk Milleti'nin 80 yıl önce verdiği kurtuluş mücadelesini hatırlamamanın mümkün olmadığını kaydeden Baykal, ''Herkese saygı duyuyorum ama kendi milletime daha büyük saygı duyuyorum'' dedi. 
     
     AK PARTİ'NİN GÜVENİLİRLİĞİ 

     Baykal, daha sonra gazetecilerin sorularını yanıtladı. 
     CHP'nin de verdiği destek ile çıkan ''Vergi Barışı Kanunu'nun Bazı Maddelerinde Değişiklik Yapılması Hakkında Kanun''un bir kez daha görüşülmek üzere Cumhurbaşkanı tarafından TBMM'ye iade edilmesine ilişkin soruyu yanıtlayan Baykal, parlamento yaşamının hızlı akışı içerisinde, zaman zaman yanlışlıkların olabildiğini belirtti. Baykal, ''Bir büyük yasa görüşülürken, grup yöneticilerinin birbirlerinden ricada bulunurken, kanunun içeriği hakkında ayrıntılı bilgi vermeden, yanıltıcı bilgilerle sonuca ulaşmaya çalıştıkları takdirde bu tür sonuçların ortaya çıktığını'' söyledi. Baykal, şöyle devam etti 
     ''Tabii üzüntü verici bir olay maalesef yaşandı. Ama yasal mekanizma, bir süreç, bir an da yanıltarak, bir aşama ileriye geçebilirsiniz ama sonucu tamamlayamazsınız. Yanlışlıkları düzeltme imkanı vardır. Nitekim düzeltilmiş, gerçekler ortaya çıkmıştır, toplumun bir kaybı olmamıştır. Bizim grup yöneticileri de gerekli özeleştiriyi yapmıştır. Bir daha böyle bir uygulamaya fırsat vermemek için gerekli önlemler alınmıştır. Bir maddelik düzenlemenin içinde açık bir ifade yoktu. Arkadaşlara gerekli uyarıyı yaptık, önlerine ne gelirse gelsin kimsenin sözüne inanmayacaklar, önlerine ne gelirse gelsin sonuna kadar inceleyecekler. Bu olay, AK Parti'nin bizim yöneticilerimiz nezdindeki güvenilirliliğini çok ciddi bir biçimde sarsmıştır. Umarım böyle bir yanlışlık daha olmayacaktır.'' 
     
     KUZEY IRAK 

     Baykal, ABD'nin Türkiye'ye vereceği 1 milyar dolarlık yardımın Kuzey Irak şartına bağlanmasına ilişkin bir soru üzerine de, bunu çok büyük bir üzüntü ile karşıladığını belirtti. Bunu, Türkiye'nin inanılırlığına, güvenilirliğine ve saygınlığına karşı bir tavır olarak gördüğünü ifade eden Baykal, bu konuda, ABD Dışişleri Bakanı Colin Powell'ın Türkiye'ye yaptığı ziyaret sırasında bir anlaşma yapıldığını ve bir mutabakat sağlandığını söyledi. Baykal, şöyle devam etti 
     ''Türkiye'nin, anlamsız bir biçimde, Kuzey Irak'a girme niyetinde olmadığı, hangi şartlarda girmeyi düşündüğü ifade edilmişti ve onlar da bunu kabul etmişti. 
     Bu konuda bir anlaşma da gerçekleşmişti, bize, hükümetin ifade ettiğine göre... O anlaşma çerçevesinde 5'li bir komitenin kurulması kararlaştırılmıştı. O komiteye ABD temsilcisi olarak Halilzad katılacaktı. Türkiye'nin Kuzey Irak politikası ile ilgili ABD'nin zihninde hiçbir tereddüdün kalmamış olması gerekiyordu. Bu aşamaya geldikten sonra, Türkiye'nin hava koridorunu açmasına karşılık ABD'nin kendi başına düşünüp önerdiği 1 milyar dolarlık yardımın Türkiye'nin Kuzey Irak'a girmeme şartına bağlanması, daha önce yapılan anlaşmanın inandırıcılığı ve güvenilirliği konusunda ABD'nin şüphe içinde olduğunu ortaya koymaktadır. Türkiye'nin sözüne güvenme konusunda bir tereddüt için olduğunu göstermektedir. Türkiye ile anlaşmaya gerek yok, 'Türkiye 1 milyar dolardan anlar, anlaşmayı falan biz bir kenara bıraktık, girerseniz vermeyiz, almak istiyorsanız girmeyeceksiniz' açmazına sokulmak istenmesidir, üzüntü verici olan budur. Bundan daha da onur kırıcı olan, bizim hükümetin biz zaten oraya girmeyi düşünmüyorduk diyerek, bu şartı söylenmemiş kabul etmiş olmasıdır.'' 
     
     ''KAYGILANIYORUZ'' 

     CHP Genel Başkanı Baykal, Kürt Grupların Musul ve Kerkük'e girmelerinde bu durumun cesaret verici olup olmadığı sorusu üzerine de şöyle konuştu 
     ''Kuzey Irak'taki ABD askeri harekatının genel amaç ve hedeflerinin ve neye ulaşmak istediği konusunda yapılacak değerlendirmeye bağlı. Bu konu daha harekat başlamadan değerlendirilmiştir. Bu harekatın sonucunda ulaşılmak istenen bir hedef vardır. O hedef Türkiye bakımından mutluluk verici bir hedef değildir. Irak'ın bir anlamda parçalanmasına yönelik bir süreci hızlandıracak, Irak'taki etnik ağırlıkları daha da güçlendirecek, takviye edecek ve ekonomik olanaklara kavuşturacak bir büyük modeli uygulamakta oldukları izlenimini alıyoruz. Bu proje bizi kaygılandırıyor, rahatsız ediyor. Ne yazık ki, hükümetimiz, bu tablo karşısında özlediğimiz etkin, tutarlı, kararlı bir siyaset uygulayamıyor. Yanlış unsurlara bel bağlıyor. Bir yerde söylediğini bir başka yerde yok sayıyor, bazen kırmızı çizgilerden söz edip daha sonra unutuyor. Türk dış politikası, maalesef çok büyük tutarsızlıkların içine sürükleniyor. ABD'nin bölgeye yaklaşımı bizi kaygılandırıyor. Türk Hükümeti'nin bu olayı yönetim tarzı, ayrıca kaygılandırıyor.'' 

     
</TEXT>
</DOC>
