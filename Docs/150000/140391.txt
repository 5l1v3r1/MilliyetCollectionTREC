<DOC>
<DOCNO> 140391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sontur13.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılardan TBMM'ye destek mesajları.. 
</HEADLINE>
<TEXT>

     Tezkerenin kabul edilmemesinin ardından, bazı Amerikan vatandaşları TBMM'nin tavrını destekleyen mesajlar gönderdi. 
     Bazı basın organlarına e-mail ile gönderilen mesajlarda TBMM'ye teşekkür edildi. 
     Missouri'den Kevin Chestnut imzasıyla gönderilen, ''Türk halkına açık mektup'' başlıklı mesajda, ''Başkan Bush'un yaratmaya kararlı olduğu savaş için askerlerin üslenmesi reddedildiği ve hükümetime direnildiği için teşekkürler'' denildi. 
     Bush'un politikasının eleştirildiği mesajda, ''TBMM'nin kararının iki ülke arasındaki ilişkileri bozacak mı'' sorusuna, ilişkilerin ''saygı ve diyalog aracılığıyla barışı inşa etmeye çalışanlarla gelişeceği'' ifade edildi. Mesajda, Türk halkının ABD'nin tavrına karşı çıkarak, uluslararası hukuku ve çözümlerin gelişmesini güçlendirmeye devam etmesi talebi yer aldı. 
     Sebastopol CA'dan Deborah Dobish'in mail'inde ise ''Türk parlamentosuna, cesareti için minnetimi sunmak isterim'' denildi. 
     Parlamentonun halkın arzusunu izlediğini görmenin ilham verici olduğu ifade edilen mail'de, Bush yönetiminin Türkiye'ye büyük bir yardım önerdiğinin bilindiği belirtilerek, bu kararın zorluğuna dikkat çekildi ve ''Barışsever insanların minnettar olmasının asıl nedeni budur'' denildi. 
     





</TEXT>
</DOC>
