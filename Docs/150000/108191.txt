<DOC>
<DOCNO> 108191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/siyaset/siyz1.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Çiller, ANAP’ı da saflarında istiyor 
     DYP Genel Başkanı Tansu Çiller, ATP ve DTP ile işbirliğini ANAP’la da yapmayı umduklarını belirterek "Türk demokrasisi neyi arıyorsa burada var. Milli ve manevi değerler, yenilik, yeni yüzler, değişim, birleşme, uyum, her şey var" dedi. Çiller, DYP listesinden seçime giren DTP Genel Başkanı Mehmet Ali Bayar’la birlikte İzmir DHA’yı ziyaret etti. Çiller eçimlerde merkez sağın DYP’de toplanacağına inandığını söyledi. 
     
     Baykal, mektupla oy isteyecek 
     CHP lideri Baykal, 42 milyon seçmene mektup göndererek, CHP’nin tek başına iktidara gelmesi için oy isteyecek. Mitinglere spor kıyafetle katılacak olan Baykal’ın "herkesten oy istiyorum" başlığıyla, Türkiye’de tek parti iktidarının zorunluluk taşıdığını belirteceği mektupta ayrıca işsizlik, yoksulluk ve yolsuzluk konuları işlenecek. Afişlerde mavi rengin kullanılacağı CHP’de, seçim kampanyasını da danışman kadrosu yürütecek. 
     
     Hizbullah’ın avukatı AKP’de 
     Uğur Mumcu, Ahmet Taner Kışlalı ve Bahriye Üçok’un öldürülmesiyle ilgili Umut Davası’nda sanık avukatlığı yapan ve eski Sincan Belediye Başkanı Bekir Yıldız’ı savunan avukat Mehmet Ali Bulut, AKP’den milletvekili adayı oldu. 17 Ağustos depremi için "İlahi İkaz Deprem" başlıklı kitapçık yayınladığı için yargılanan Mehmet Kutlular’ın savunmasını yürüten Fehmi Hüsrev Kutlu da, AKP’den Adıyaman 3. sıra adayı oldu. 
     
     Hemcinsine oy ver’ çağrısı 
     Çeşitli kadın dernekleri ve sivil toplum kuruluşlarınca oluşturulan Kadın Koalisyonu Girişimi, kadın seçmenlere, yaşadıkları il ve bölgelerde aday listelerinde ilk üç sıraya kadın milletvekili adayı koyan partilere oy vermeleri çağrısında bulundu. Kadın Koalisyonu Girişimi Sözcüsü Sema Kendirci kadın adayların çoğunluğunun listelerde seçilemeyecek sıralarda bulunduğunu savundu. 
     
     Seçim boyasına 2 trilyon lira 
     Devlet Malzeme Ofisi DMO Genel Müdürü Ahmet Yalçınkaya, seçimlerde oy kullananların parmaklarına sürülecek mürekkeplerin 2.1 trilyon liraya mal olduğunu ve ekim başında Hindistan’dan Türkiye’ye getirileceğini söyledi. Seçim kararının kendileri için sürpriz olduğunu dile getiren Yalçınkaya, bu nedenle malzeme talebini belirli takvime sığdırmak zorunda olduklarını kaydetti. 
     



 SİYASET 














</TEXT>
</DOC>
