<DOC>
<DOCNO> 148907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sonspo35.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç büyüklerin kaptanlarından miniklere destek 
</HEADLINE>
<TEXT>

     Milli Eğitim Bakanlığı'nın desteğiyle bu yıl 4.'sü düzenlenen Petit Danone İl Milli Eğitim Müdürlüğü Küçükler ve Yıldızlar Futbol İl Birinciliği'nin İstanbul finalleri, 14 Nisan Pazartesi günü yapılacak. 
     Daha önce İzmir ve Ankara finalleri yapılan kupanın İstanbul finalleri, Çilekli Spor Tesisleri'nde gerçekleştirilecek. 
     İstanbul finalinde küçüklerde Vali Cahit Bayar İlköğretim Okulu ile Hasin Dinçsoy İlköğretim Okulu, yıldızlarda da Bağcılar Üsküp İlköğretim Okulu ile Küçükçekmece İTO İlköğretim Okulu karşı karşıya gelecek. 
     Bu arada kupa maçlarıyla ilgili bugün Hyatt Regency Oteli'nde bir basın toplantısı düzenlendi. 
     Basın toplantısında kupa hakkında bilgi veren Futbol Federasyonu Genç Milli Takımlar Sorumlusu Gündüz Tekin Onay, bu turnuva sayesinde milli takıma futbolcular kazandırdıklarını söyledi. 
     Onay, daha önce bu kupanın İzmir ve Ankara finallerini yaptıklarını vurgulayarak, ''Şimdi de 14 Nisan Pazartesi günü İstanbul finalini yapacağız. Ayrıca final maçları sonunda İzmir, Ankara ve İstanbul birincisi olan takımlardan bir karma yapacağız. Bu takım da 1 Haziran'da Fransa'da başlayacak 4. Danone Uluslar Kupası'nda mücadele edecek. Bu takımın teknik direktörlüğünü de Rıdvan Dilmen yapacak'' diye konuştu. 
     Onay, kupayla ilgili düzenledikleri basın toplantısına Beşiktaş, Galatasaray ve Fenerbahçe gibi takımların kaptanlarının katılmasının da kendileri için önemli olduğunu dile getirdi. 
     
     Kaptanlar miniklerden ümitli 

     Beşiktaş Kaptanı Tayfur Havutçu, Fenerbahçe Kaptanı Ümit Özat ve Galatasaray Kaptanı Bülent Korkmaz da basın toplantısına katılarak, organizasyona destek verdi. 
     Toplantıda konuşan Galatasaray Kaptanı Bülent Korkmaz, güzel bir organizasyonun yapıldığını vurgulayarak, ''Ben genç milli takımlarda hiç oynamamıştım. Ümit Milli Takım ile Almanya'ya gitmiştim. Orada yabancı oyuncularla farkımızın olmadığını gördüm. Buna göre de hedefimi büyüttüm. Petit Danone Kupası gibi organizasyonların sporun diğer branşlarında da olmasını isterim. Bu sayede Türkiye'nin tanıtımı da yapılmış oluyor'' diye konuştu. 
     Türkiye'de 23 Nisan Ulusal Egemenlik ve Çocuk Bayramı ve 19 Mayıs Atatürk'ü Anma Gençlik ve Spor Bayramı'nın olduğunu kaydeden Bülent, ''Gençliğimiz yurduna sahip çıkmalı. Ben sözlerimi Atatürk'ün 'Ne mutlu Türküm diyene' sözleriyle tamamlıyorum'' dedi. 
     Beşiktaş'ın kaptanı Tayfur Havutçu ise genç milli takımlarda kendisinin de hiç oynamadığını ifade ederek, şunları söyledi 
     ''Şimdi böyle fırsatlar var. Artık yetenekli minik ve genç oyuncular nerede olurlarsa olsunlar ortaya çıkarılıyor. Türkiye'den de dünya çapında futbolcular çıkacak. Bu konuda büyüklerin yaptıkları ortada. Genç oyuncularımıza tavsiyem çok çalışmalarıdır.'' Fenerbahçe Kaptanı Ümit Özat da günümüzde olanakların daha fazla olduğunu ve bu konuda yeni jenerasyonun şanslı olduğunu belirterek, ''Bizim dönemimizde çalışacak bir saha bile yoktu. Genç oyuncular eğitimlerini de aksatmadan sporculuk yaşamlarına devam etsinler'' diye konuştu. 
     
     RIDVAN DİLMEN, TEKNİK DİREKTÖRLÜK YAPACAK 

     Geçen yıllarda Fenerbahçe'de de teknik direktörlük yapan Rıdvan Dilmen, İstanbul, İzmir ve Ankara il birincilerinden oluşturulacak ve Fransa'da mücadele edecek 4. Danone Uluslar Kupası'nda yer alacak Türk takımında teknik direktörlük yapacak. 
     Dilmen, kendilerine 50 kişilik bir kadronun geleceğini ve bu isimler arasından bir takım oluşturacaklarını vurgulayarak, şunları söyledi 
     ''Seçtiğimiz oyuncularla Fransa'ya gideceğiz. Çocuklar her zaman hayal ederler. Bu da başarıya giden bir yoldur. İnşallah Fransa'da başarılı oluruz. Ayrıca beni bu takımın başına getirdikleri için herkese teşekkür ediyorum. Çocukları eğitmek bana zevk veriyor.'' Bu arada basın toplantısı sonrası gazetecilerin Fenerbahçe'nin durumu ve ligde şampiyon olacak takım konusundaki soruları da yanıtlayan Dilmen, ''Ligde 3 takımın da şampiyonluk için şansı var. Fenerbahçe de 13 Nisan Pazar'a kadar teknik direktörünü bulur'' dedi. 
     





</TEXT>
</DOC>
