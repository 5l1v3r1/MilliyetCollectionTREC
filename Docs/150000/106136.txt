<DOC>
<DOCNO> 106136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sontur02.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon televizyon ekibi, Türkiye'deki UFO'lar için geldi... 
</HEADLINE>
<TEXT>

     Japon Asahi Televizyonu'ndan 5 kişilik bir ekip, ''Türkiye'deki Ufo Olayları'' konulu bir belgesel çekmek için İstanbul'a geldi. 
     Ekip Başkanı ve belgeselin prodüktörü Akio Chiba, Atatürk Havalimanı'nda gazetecilere yaptığı açıklamada, daha önce UFO'larla ilgili İngiltere'de de çekim yaptıklarını belirterek, ''Birkaç yıldır Türkiye'deki UFO olayları ile ilgili haberler duyduk. Kimse gelmeden ilk biz belgesel hazırlamak istedik. Bu nedenle Türkiye'ye geldik'' dedi. 
     Japonya'nın ünlü televizyon ve dizi film yıldızı Erika Haneda'nın da Cumartesi günü İstanbul'a gelerek belgeselde sunuculuk yapacağını kaydeden Chiba, Türkiye'de kendilerine Sirius UFO Uzay Bilimleri Araştırma Merkezi Başkanı Haktan Akdoğan'ın yardım edeceğini bildirdi. 
     Japon televizyon ekibi, İstanbul'da ''4. Uluslararası UFO Müzesi''nde çekimler yaptıktan sonra, UFO olaylarıyla karşılaşan pilotlarla görüşmelerde bulunacak. 
     Daha sonra İzmir'e geçecek olan ekip, buradaki çekimlerin ardından UFO olayının yaşandığı Uşak'ın Eşme ilçesi Narlı Köyü'ne giderek, yetkililerle ve köylülerle röportajlar yapacak. 
     





</TEXT>
</DOC>
