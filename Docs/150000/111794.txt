<DOC>
<DOCNO> 111794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sondun15.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Benzin istasyonlarında cep telefonu kullanılması riskli 
</HEADLINE>
<TEXT>

     Belçika Kraliyet Kaza Önlem Derneği ARCOP , benzin istasyonlarında cep telefonu kullanılmaması çağrısında bulundu. 
     ARCOP, konuya ilişkin raporunda, ''son zamanlarda'' yaşanan üç kazayı örnek gösterdi. Bir sürücünün, benzin alırken arabasının üzerine bıraktığı cep telefonunun çalması üzerine benzin buharlarının ateş aldığını, bir sürücünün, taşıtına benzin doldururken çalan cep telefonu yüzünden yandığını, bir benzin istasyonunun, müşterilerin birinin cep telefonunun çalması nedeniyle infilak ettiğini anlatan ARCOP, benzin satış şirketlerinin daha kapsamlı önlemler almaları gerektiğini savundu. 
     Shell firmasının Belçika Sözcüsü Jacques Hermans, cep telefonlarının çalması nedeniyle ortaya çıkan ''kıvılcım riskinin'' tehlike yarattığını, Malezya ve Avustralya gibi ülkelerde bazı kazalar yaşandığını, kendi firmalarının Avrupa tesislerinde bu tür bir kaza olmadığını bildirdi. 
     Sözcü, ''Risk büyük değil ama müşterilerimize, benzin istasyonlarında cep telefonu kullanmamalarını, telefonlarını araba içinde bırakmalarını tavsiye ediyoruz'' dedi. 
     Belçika Sağlık ve Çevre Bakanlığı da, benzin istasyonları ile patlayıcı madde, petrol ve kimyevi madde stokları bulunan yerlerde cep telefonu kullanılmamasını öneriyor. 
     





</TEXT>
</DOC>
