<DOC>
<DOCNO> 124214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sonspo13.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da kongre süreci... 
</HEADLINE>
<TEXT>

     İstanbul'da yaşayan işadamı Hanefi Tekin, Bursaspor'un 14 Aralık Cumartesi günü yapılacak kongresi için liste çalışmaları yaptıklarını söyledi. 
     Tekin, yaptığı açıklamada, kongrede başkanlığa aday olmadığını, yönetim kurulunda yer alacağını, Bursalı bir kişiyi desteklediklerini bildirdi. 
     Destekledikleri kişinin ismini açıklamak istemeyen Tekin, konuyla ilgili açıklamayı yarın yapacaklarını belirterek, ''Kongrede aday olacağız ama ben başkan olmayı düşünmüyorum. Ben ve 3 İstanbullu işadamı daha listede yer alacak. Hepimiz bu kulübün kongre üyesiyiz'' dedi. 
     Tekin, listede yer alacak İstanbullu işadamlarının 3'ünün de Bursa'da fabrikalarının bulunduğunu, bu kişilerin para kazandıkları kentin takımı Bursaspor'a destek olmak istediklerini kaydetti. 
     Başkan adayı olarak İçişleri Bakanı Abdülkadir Aksu'nun oğlu Murat Aksu'yu destekleyecekleri iddialarına da yanıt veren Tekin, ''Murat bey başkan adayı değil, hatta listede de yer almıyor. Ancak, Murat bey bizi destekliyor, cumartesi günü yapılacak kongreye de katılacak'' diye konuştu. 
     





</TEXT>
</DOC>
