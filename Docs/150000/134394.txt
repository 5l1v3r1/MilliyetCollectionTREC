<DOC>
<DOCNO> 134394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/guncel/agun.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Arzu sözünü tuttu 
</HEADLINE>
<TEXT>

Dedesi izin vermediği için okula gidemeyen Arzu, her gün görev gibi mahallesindeki okula gidip dolu gözlerle yaşıtlarını izliyordu 

Haberimiz üzerine okul müdürü, dedesini ikna etti ve Arzu okula başladı. O gün bize "Tüm notlarım pekiyi olacak" dedi. Ve yaptı 
     SEMRA KARDEŞOĞLU İstanbul 

     Arzu Ciba’yı, Bağcılar Kazım Karabekir İlköğretim Okulu’nun bahçesindeki yaşıtlarına özlemle bakarken tanıdık. Urfa’nın Ceylanpınar ilçesindeki bir köyde dünyaya gelen Arzu, nüfus cüzdanı bile olmayan çocuklardan biriydi. Ne kendisi ne de annesi yaşını biliyordu. Beş yıl önce ailesiyle İstanbul’a göç eden küçük kız, okula gideceği günü iple çekerken büyük bir engelle karşılaştı. Dedesi kız çocuklarının okula gitmesinin gereksizliğine inanmıştı bir kere. Bedir Ciba, "Okula giden kızın gözü açılır. Üstelik kızlarla erkekler aynı sırada oturuyor" diyordu. 
     
     EN BÜYÜK HAYALİYDİ 
     Anne babanın da dedeye karşı çıkması düşünülemezdi. Ama o bu duruma boyun eğmedi. Her sabah okula gidecekmiş gibi evden çıktı, bahçedeki çocuklara uzaktan katılarak "Andımız"ı söyledi. Okul dağıldığında da gizlice sınıflara girip tebeşirle tahtaya adını yazmaya çalıştı... Arzu’nun her gün oynadığı bu öğrencilik oyunu’ gazetemizin sayfalarına yansıyınca Okul Müdürü Müştabah Öztaykutlu ve öğretmenler küçük kızın geleceğini değiştirecek adımı attı. Arzu’nun dedesini makamına çağıran müdür Öztaykutlu, Bedir Ciba’yı torununu okula kayıt ettirmesi için ikna etti. Arzu’nun formasını ve okul malzemelerini de müdürü aldı. 
     
     SINIF BAŞKANI OLDU 
     Hep hayalini kurduğu, yaşıtlarının üzerinde imrenerek baktığı formayı giydiği gün Arzu, hem öğretmenlerine hem de bize bir söz verdi "En iyi karneyi getirmeye söz veriyorum. Karnemde bütün notlarım pekiyi olacak. Öğretmenlerimi utandırmayacağım. Sanıyorum bu gece heyecandan uyuyamayacağım." 
     Eğitim hayatına tahminen iki yıl geç başlayan Arzu, sözünü tuttu. Kısa sürede okuma yazma öğrendi. Çalışkanlığıyla öğretmeninin gözüne girip 1 - D sınıfının başkanı seçildi. Dün aldığı ilk karnesi ise baştan sona pekiyi doluydu. Arzu, karnesini çok sevdiği öğretmeni Şerife Sema Özsoy’un elini öperek aldı. 
     
Şimdi annesine okuma öğretiyor      Okuma yazmayı öğrenerek sınıfta ilk kurdeleyi takan öğrencilerden biri olan Arzu, "Bundan sonra da karnelerim hep böyle olacak. Tek amacım var, öğretmen olmak. Benim gibi olan çocukların okumasını sağlamak" dedi. Arzu, ilk öğretmenlik deneyimini de annesiyle yaşıyor. Bugünlerde annesine alfabeyi, heceleri göstererek okumayı öğretmeye çalışıyor. Öte yandan Okul Müdürü Öztaykutlu da Arzu gibi ailesi tarafından okula gönderilmeyen çocuklarla ilgili çalışmaların Valilik ve Milli Eğitim Müdürlüğü’yle birlikte devam edeceğini söyledi. 
     



 GÜNCEL 




















</TEXT>
</DOC>
