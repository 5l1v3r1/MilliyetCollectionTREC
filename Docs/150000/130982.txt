<DOC>
<DOCNO> 130982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sondun32.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de bugün de Denktaş'a destek miting yapıldı... 
</HEADLINE>
<TEXT>

     KKTC'de Gazimağusa bölgesindeki 19 sivil toplum örgütü ve 27 muhtarlığın oluşturduğu Gazimağusa Bölgesi Sivil Toplum Örgütleri Eylem Komitesi, ''Barışa evet, göçe ve içimize Rum yerleşiklere hayır, Cumhurbaşkanı Denktaş'a tam destek'' sloganıyla bir miting düzenledi. 
     Namık Kemal Meydanı'nda düzenlenen mitingde yapılan konuşmalarda, Annan planı temelinde bir anlaşmanın Kıbrıs Türkü'nü yok edeceği dile getirilerek, Annan planı temelinde çözüm isteyen kesimler ağır dille eleştirildi. Konuşmalarda, Annan planı konusunda halkın yanlış bilgilendirilerek, meydanlara taşındığı kaydedildi. 
     Çok sayıda Türkiye ve KKTC bayraklarının taşındığı mitingde ''Toprağı vatan yaptık, vatanı yeniden toprak yapmayacağız'', ''Biz yaygara yapmıyoruz, biz sessiz çoğunluğuz'', ''Türkiye'den başka garantöre güvenmiyoruz'', ''21. asırda yeni bir Girit olmayacağız'', ''Onurlu ve kalıcı bir çözümle AB üyeliğine evet'', ''İki devlete evet, kantonal sisteme hayır'', ''Karpaz verilemez'', ''Siyasi çözüm adına teslimiyet yok'' gibi pankartlar taşındı. 
     Mitinge katılanlar Cumhurbaşkanı Denktaş'a da tam destek verdiklerini belirterek, hep bir ağızdan ''Denktaş nerede, biz oradayız'', ''Kofi Annan planına hayır'', ''Anavatan Türkiye'den kopmak istemiyoruz'', ''Dipkarpaz'ı vermek istemiyoruz'' diye sloganlar attı. 
     
     ''ANNAN PLANINA HAYIR'' 
     Ulusal Halk Hareketi Genel Koordinatörü Taner Etkin, mitingde yaptığı konuşmada, Kıbrıs Türk halkının barışçı ve insani duygularının zengin olduğunu ifade ederek, ''insani duyguları zengin diye Kıbrıs Türk Halkı'nın egemenliğinden, devletinden, toprağından, eşitliğinden, Türkiye'nin etkin ve fiili garantisinden vazgeçmeyeceğini'' söyledi. 
     Annan planını Kıbrıs'ı elde etmek isteyenlerin hazırladığını ve hazırlattığını ifade eden Etkin, ''Kıbrıs Türkü'nü Rum toplumuna esir edecek olan Annan planına hayır diyoruz. Çünkü egemenliğimizi, varlığımızı götürüyor, devletimizi elimizden almak istiyor, eşitliği gözetmiyor, bizi Türkiye'den ayırmak istiyor, ayrılmayacağız. Türkiye ile bir bütün kalacağız. Kendi egemenliğimizi, devlet varlığımızı ve eşitliğimizi gözetmeyen bir anlaşmaya 'evet' demeyeceğiz'' diye konuştu. 
     Gazimağusa Bölgesi Sivil Toplum Örgütleri Eylem Komitesi Sözcüsü Mehmet Sekmen, ''Bir kısım kafası ve midesinden başka yerlere bağlı kişilerin'' Türk bayraklarını da bir kenara bırakıp meydanlara dökülerek, halkı yanlış yönlendirdiklerini söyledi. 
     Bu sıkıntılı dönemde kimsenin milleti kamplara bölme hakkının bulunmadığını ifade eden Sekmen, ''kendi milletine ve liderine sırt çevirerek, birilerinin avukatlığına soyunanlara'' buna son vermeleri çağrısında bulundu. 
     KKTC'de kimsenin anlaşmaya karşı olmadığını belirten Sekmen, ancak hiçbir anlaşmanın bir milletin egemenliği ve bağımsızlığının üzerine yapılamayacağını ifade etti. 
     Mitinge katılan eski Ülkü Ocakları Genel Başkanı Azmi Karamahmutoğlu da yaptığı konuşmada, 70 milyonluk Türkiye'nin ve 200 milyonluk Türk dünyasının Kıbrıs davasında Kıbrıs Türk halkının yanında olduğunu belirtti. 
     





</TEXT>
</DOC>
