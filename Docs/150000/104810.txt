<DOC>
<DOCNO> 104810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sondun14.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan "Bin Ladin muhtemelen öldü..." 
</HEADLINE>
<TEXT>

     Pakistan güvenlik yetkilileri, terörist Usame Bin Ladin'in, Afganistan'da bu yılın başlarındaki Amerikan hava saldırısında ölmüş olabileceğini belirtti. 
     Financial Times gazetesinin üst düzey Pakistanlı bir yetkiliye dayanarak verdiği haberde, Bin Ladin'in yoğun Amerikan bombardımanı sırasında Tora Bora kampından kurtulmasının mümkün olmadığı kaydedildi. 
     Pakistanlı yetkili, demecinde, ''Bizim görüşümüz, geçen yıl terörist saldırılar olduğu zaman sağlığı iyi olmayan Bin Ladin'in Tora Bora'daki baskından kurtulmuş olamayacağı yönünde. Ölümcül yara almamış olsa bile, tıbbi bakım olmadan ve çok sayıda düşman askerle etrafı çevriliyken kurtulması imkansız'' dedi. 
     Gazetenin internet sayfasında da, Usame Bin Ladin'in o dönemde ciddi böbrek rahatsızlığı çektiğine ilişkin bazı gözlemcilerin görüşlerine yer verildi. 
     Sitede ayrıca, Amerikalı Orgeneral Tommy Franks'in terör karşıtı harekatın Afganistan'ı çevreleyen ülkelere doğru genişletilebileceği yönündeki demecinden sonra Pakistanlı yetkililerin Bin Ladin'in öldüğünde ısrar ettiklerine dikkat çekildi. 
     





</TEXT>
</DOC>
