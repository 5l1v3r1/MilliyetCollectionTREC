<DOC>
<DOCNO> 130761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/soneko20.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlar yarın 14 günlük farkla birlikte yeni maaşlarını alacak 
</HEADLINE>
<TEXT>

     Devlet memurları ile sözleşmeliler yarın geçen yıldan kalan seyyanen zam ve bu yıla ilişkin 14 günlük farkla birlikte yeni maaşlarını alacak. 
     Devlet memurlarına yarın öncelikle geçen hükümet döneminde yapılan 100 milyon liralık seyyanen zammın ödemesi bu yıla bırakılan bölümü ödenecek. Bu çerçevede, memurlara geçen yılın Ekim, Kasım ve Aralık aylarından kalan brüt 75 milyon liralık zam farkları verilecek. 
     Yine 1 Ocak'tan geçerli olmak üzere memur maaş katsayısının 34 bin 300'e, taban aylık katsayısının 329 bin 250'ye, yan ödeme katsayısının da 10 bin 885'e yükseltilmesinden kaynaklanan yüzde 5'lik zam, maaşlara yansıtılacak. Bu arada memurlar yüzde 5'lik zamma ilişkin 14 günlük maaş farklarını da yarın alacak. 
     Aile yardımı ödenen devlet memurları, ayrıca eş ve çocuk yardımı göstergesi artışlarından yararlanacak. Aile yardımı ödeneği göstergesi eş için 700 yerine bin, çocuk için ise 50 yerine 100 olarak uygulanacak. 
     Bu şekilde, eşi çalışmayan bir memur 10 milyon 290 bin lira, 2 çocuğa kadar her bir çocuk için de 1 milyon 715 bin lira ilave artış alacak. 
     Bu durumda, eşi çalışmayan, evli ve 2 çocuklu bir devlet memurunun maaş artışı, önceki hükümet döneminde yapılan seyyanen zam ve yüzde 5'lik katsayı artışı ile yüzde 13.7'ye kadar çıkacak. 
     
     SÖZLEŞMELİLER 
     Kamu kurumlarında sözleşmeli statüde çalışan personel de yarın yüzde 5 zam alacak. 
     Buna göre, KİT'lerde çalışan sözleşmelilerin ücret tavanları 1 milyar 603 milyon 500 bin lira, diğer sözleşmelilerin ücret tavanı ise 1 milyar 485 milyon 890 bin lira olacak. 
     2002'de çeşitli statülerde sözleşmeli olarak çalıştırılan ve yeni yılda görevlerine devam edenler, yılın ilk 3 ayına ait yeni bir sözleşme imzalamadan yüzde 5'lik maaş artışından faydalanacak. 
     Memur maaşlarını Geçici Bütçe çerçevesinde 3 aylık bir süre için belirleyen hükümet, Nisan'da yeni bir maaş artışına gidecek. 
     





</TEXT>
</DOC>
