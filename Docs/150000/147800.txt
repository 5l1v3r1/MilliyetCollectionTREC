<DOC>
<DOCNO> 147800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/guncel/gun03.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazır’ı geri aldılar 
</HEADLINE>
<TEXT>
Iraklılar Musul kuşatmasını kırdı 
ABD uçaklarının ağır bombardımanına rağmen Irak birlikleri peşmergeleri püskürttü. Saldırıya geçen birlikler, önemli bir kasabayı ve bir köprüyü aldı 
     NAMIK DURUKAN 
MUSUL 

     ABD askeri desteğindeki Kürdistan Demokratik Partisi’ne KDP bağlı peşmergelerin Musul kuşatması kırıldı. Irak ordusu, dün fedai kuvvetleriyle tank desteğinde karşı saldırıya geçip Hazır kasabası ve köprüsünü geri aldı. Dohuk yakınında kaybedilen mevzilere de 1 km. yaklaşıldı. Irak askerlerinin önceki gün boşalttığı Hazır’a giren peşmergeler, Musul’a 10 km. uzaklıktaki Bartella’ya doğru ilerlemeye çalıştı. Ancak Şakuli ve Şeyh Emir çevresinde mevzilenen Irak askerlerinin direnişiyle karşılaşıldı. Iraklılar, ABD uçakları mevzileri bombalamasına rağmen geri çekilmedi. 
     Musul’un çevresinde savunma hattı oluşturan Irak ordusu, tank desteğinde ABD ve peşmerge kuvvetlerine ait mevzilere doğru ilerlemeye başladı. Karşı saldırıya Cumhuriyet Muhafızları da destek verdi. Peşmergelerin bulunduğu bölgeyi yoğun top ateşine tutan Irak askerleri, Hazır’ı geri aldı. Amerikan savaş uçakları da, dün yoğun bombardımana başladı. Bombalar, Musul’a 35 km. olan Kelek’ten de duyuldu. Irak topçu birliğinin saldırısında 6 peşmerge yaralandı. Duberdan çevresinde Irak askerleriyle peşmergeler arasında taciz ateşleri başladı. Çatışmalarda 100’ü aşkın Irak askeri esir alındı. 
     
     Saddam Musul’da mı 
     Irak ordusu, güçlerinin bir bölümünü Kerkük ve Musul’a çekmeye başladı. Görgü tanıklarına göre, Musul sokakları ve çevresinde tank ve zırhlı araçlar konuşlandı, binlerce asker kent çevresine mevzilendi. Saddam Hüseyin’in de Bağdat’ın düşme olasılığına karşı Musul’a geldiği öne sürüldü. Irak ordusunun Saddam’ı korumak için peşmergelere karşı saldırıya geçtiği belirtildi. Saddam Hüseyin’in Irak ordusunun yenilmesi halinde Musul’dan Suriye’ye sığınabileceği iddia edildi. 
     


GÜNCEL 





















</TEXT>
</DOC>
