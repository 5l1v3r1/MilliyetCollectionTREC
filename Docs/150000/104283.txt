<DOC>
<DOCNO> 104283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sontur25.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Samatya'da 4 ahşap bina yandı, banliyö trenleri durdu... 
</HEADLINE>
<TEXT>

     Fatih'te, bitişik haldeki 4 ahşap bina yandı. Olayda maddi hasar meydana geldi. 
     Alınan bilgiye göre, Samatya Kalpakçı Çıkmazı Sokak 43 numarada bulunan 3 katlı ahşap binada oturan Rıza Güzel yemek pişirirken, LPG tüpünün parlaması üzerine yangın çıktı. 
     Kısa sürede büyüyen yangın, bitişik 3'er katlı 3 ahşap binaya daha sıçradı. 
     Dar ve çıkmaz sokaklar nedeniyle itfaiye ekipleri Samatya Tren İstasyonu'nun yanındaki bu binalara ulaşmakta güçlük çekti. 
     İtfaiyenin, merdiven araçları yardımıyla ve tren raylarının üzerinden su sıktığı yangın, çevredeki diğer binalara sıçramadan kontrol altına alınarak söndürüldü. 
     Çevrede oturan bazı vatandaşlar, yangının sıçraması korkusuyla evlerindeki eşyaları tahliye etmeye çalıştılar. 
     Sirkeci-Halkalı arasındaki banliyö tren seferlerinin bir süre durmasına yol açan yangında ölen ya da yaralanan olmazken, maddi hasar meydana geldi. 
     





</TEXT>
</DOC>
