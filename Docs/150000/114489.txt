<DOC>
<DOCNO> 114489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sontur04.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Toplantı ve yürüyüş yönetmeliği değişti... 
</HEADLINE>
<TEXT>

     Toplantı ve Gösteri Yürüyüşleri Kanunu'nun Uygulanmasına Dair Yönetmelikte Değişiklik Yapılmasına İlişkin Yönetmelik, Resmi Gazete'de yayımlandı. 
     Buna göre, ''Düzenleme Kurulu'nun Teşkili''ni düzenleyen eski yönetmeliğin 4. maddesine bir fıkra eklendi. Bundan sonra tüzel kişilerin toplantı ve gösteri yürüyüşü düzenlemeleri için yetkili organlarının kararı gerekecek. Bu husus bildirimde belirtilecek ve Düzenleme Kurulu'na ilişkin kanun ve yönetmelikte belirtilen hususlar tüzel kişilerin düzenleyeceği toplantılarda da aranacak. 
     Yönetmelik, eski yönetmeliğin 5. maddesinde de değişiklikler yaptı. Buna göre, toplantı düzenlenebilmesi için eskiden 72 saat önce en büyük mülki amirliğe yapılacak olan bildirim, bundan sonra 48 saat öncesinde yapılacak. 
     Bu bildirimde Düzenleme Kurulu üyelerinde aranacak şartları düzenleyen 3 fıkrada değişiklik yapıldı. Buna göre, daha önce bulunduğu yerde en az 6 ay ikamet etme koşulu yerine, ikametgah belgesi verilmesi yeterli olacak. Medeni haklarını kullanmaya ehil olduklarına dair şahsi beyan belgesi yerine ise fiil ehliyetine sahip ve 18 yaşını doldurmuş olduklarına dair şahsi beyan belgesi aranacak. 
     Yabancı uyruklular için İçişleri Bakanlığı'ndan alınan izin belgesi yerine, Düzenleme Kurulu'nda yer alacak yabancılar için, ilgili valilik kanalıyla İçişleri Bakanlığı'ndan alınan izin belgesi, Kanun'a göre düzenlenen toplantı ve gösteri yürüyüşlerinde topluluğa hitap edecek, afiş, pankart, resim, flama, levha, araç ve gereçler taşıyacaklar için mahallin en büyük mülki idare amirliğine toplantıdan en az 48 saat önce bildirimde bulunulduğunu gösteren belge istenecek. 
     Eski yönetmeliğin 5. maddesine yeni bir fıkra eklenerek, tüzel kişilerce düzenlenecek toplantı ve gösteri yürüyüşleri için yetkili organlarının buna ilişkin kararı da bildirim başvurusuna eklenecek. 
     Mahallin en büyük mülki amirince, toplantı ve gösteri yürüyüşü için, yapılacağı saatten 24 saat önce hükümet komiseri görevlendirilecek. Bu süre daha önce 48 saatti. 
     Güvenlik kuvvetleri, Düzenleme Kurulu üyelerinin aranan şahıslardan olup olmadığını tespit edecek. Eskiden güvenlik kuvvetleri merkezden sorarak 48 saat içinde bu tespiti yapıyordu. 
     
     YASAKLAMA VEYA ERTELEME ŞARTLARI 
     Tebliğ şartı aranmaksızın toplantıların yasaklanması veya ertelenmesini düzenleyen 23. madde de değişiklikler yapıldı. 
     Toplantı veya gösteri yürüyüşleri, şu durumlarda yasaklanabilecek veya ertelenebilecek 
     ''-Milli güvenlik, kamu düzeni, suç işlenmesinin önlenmesi, genel sağlığın ve genel ahlakın veya başkalarının hak ve özgürlüklerinin korunması amacıyla, -Olağanüstü hal, sıkıyönetim, seferberlik veya savaş ilanı halinde, -Düzenlenen toplantıya ait yasaklama ve erteleme kararının Düzenleme Kurulu Başkanlığı'na tebliği imkanı bulunmaması halinde, Düzenleme Kurulu Başkan ve üyelerinin tamamının veya başkan dahil en az 7'sinin toplantı yerinde hazır bulunmadıklarının tespiti veya toplantı yerine gelmeyeceklerinin kesin olarak anlaşılması durumunda.'' Vali veya kaymakamlar, gerektiğinde alındı belgesi verilmiş olsa dahi, toplantının başlama saatinden geriye doğru 24 saatlik zaman içerisinde, tebligat şartı aranmaksızın, toplantı ve gösteri yürüyüşlerini yasaklamaya veya 2 ayı geçmemek üzere ertelemeye yetkili olacak. 
     





</TEXT>
</DOC>
