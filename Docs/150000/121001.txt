<DOC>
<DOCNO> 121001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/dunya/dun01.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Zapsu bir şey mi biliyor 
</HEADLINE>
<TEXT>

AKP lideri Erdoğan’ın danışmanı Zapsu, "10 gün içinde Türkiye’de Kıbrıs, insan hakları ve AGSP konularında önemli gelişmeler olacak" dedi 
     DIŞ HABERLER SERVİSİ 

     AKP lideri Recep Tayyip Erdoğan’ın dış politika danışmanı Cüneyt Zapsu, "Kıbrıs, insan hakları ve Avrupa Güvenlik ve Savunma Politikası AGSP konularında önümüzdeki 10 gün içinde Türkiye’de önemli gelişmeler olacak" diyerek merak uyandırdı. 
     Zapsu ile New York’ta görüşen Anadolu Ajansı’nın haberinde bu "önemli gelişmeler"in neler olabileceğine dair herhangi bir açıklama yer almadı. 
     Erdoğan’ın Avrupa ülkeleri başkentlerine yaptığı ziyaretlere ve Dışişleri Bakanı Yaşar Yakış’ın New York’ta KKTC Cumhurbaşkanı Rauf Denktaş ile yaptığı görüşmelere katılan Zapsu, Kıbrıs konusunda da ajansa ilginç açıklamar yaptı. Zapsu, KKTC Cumhurbaşkanı Rauf Denktaş ile Güney Kıbrıs Rum Yönetimi lideri Glafkos Klerides arasında, AB’nin Kopenhag Zirvesi öncesinde bir anlaşma zemininin oluşması halinde, AB ülkelerinin Kıbrıs Rum Yönetimi’ni değil, BM Genel Sekreteri Kofi Annan’ın çözüm planında sözü edilen Kıbrıs’taki "ortak devleti" üyeliğe kabul edeceğini iddia etti. 
     Zapsu, "AB’nin 12 Aralık Kopenhag Zirvesi’nde Kıbrıs’ı şu ya da bu şekilde tam üyeliğe kabul edeceğini" kaydetti. 
     Zapsu’nun verdiği bilgiye göre, Kıbrıs ortak devletinin oluşumu, 12 Aralık’tan sonra KKTC ve Rum Yönetimi arasında devam edecek müzakerelerle tamamlanacak. 
     



 DÜNYA 














</TEXT>
</DOC>
