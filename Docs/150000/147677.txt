<DOC>
<DOCNO> 147677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/spor/ykocaomer.html </URL>
<DATE> 2003/04/05/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Yazık oldu 
</HEADLINE>
<TEXT>

     İstanbul’un nüfusu, bir kısım Avrupa ülkesinden fazla. Böyle bir ilin Spor Müdürlüğü, bir çok Avrupa ülkesinin Spor Bakanlığına eşit. 
     Hem siyasilerle iyi geçineceksin, beylerin bir dediğini iki etmeyeceksin, hem yıllarca sporu Protokol Tribünü’nden maç seyretmek zanneden Erol Çakır gibi bir vali ile çalışacaksın. Ve bunun yanı sıra, birçok uluslararası organizasyona ev sahipliği yapacaksın, işadamlarına neredeyse yalvar yakar tesisler yaptıracaksın ve karşılığında "müze müdürlüğü" ne terfi ettirileceksin 
     Türkiye’de iş yapan insanların genelde kaderi ve sporun içinden yıllardır bir virüs gibi çıkmayan siyasetin ürünüdür bu. 
     Bunda, Gençlik ve Spor Genel Müdürlüğü Genel Müdür Vekili Mehmet Atalay’ın da kabahati yok. Böyle gelmiş böyle gider. Yarın bir başka parti iktidara gelir, Mehmet Atalay’ın o güne kadar yapacağı hizmetler dikkate alınmaz, o da bir günde gider. Oysa batıda böyle siyasi tercihler söz konusu değildir. 
     Örneğin Almanya’da iktidarlar değişir, görevini yapan bir devlet görevlisi işine devam eder. Başarılı ve dürüst olduğu sürece de kimse ona, "Sen git, ben kendi ekibimi kuracağım" demez. 
     İstanbul’a atanan yeni Gençlik ve Spor İl Müdürü Tamer Taşpınar’ın işi çok zor. Herkesin gözü üstünde olacak. Vedat Bayram’ın ardından o koltuğa oturmak ateşten gömlek giymeye benzer. 
     Vedat Bayram’ın da muhakkak yanlış yaptığı işler vardı. Ama sevapları günahlarından o kadar fazla ki Vedat Bayram’a yeni yaşam döneminde mutluluklar, sağlıklar, yeni İstanbul Gençlik ve Spor İl Müdürü Tamer Taşpınar’a da zor görevinde başarılar dileriz. 
     
     


SPOR 


























</TEXT>
</DOC>
