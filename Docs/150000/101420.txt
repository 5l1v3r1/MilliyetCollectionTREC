<DOC>
<DOCNO> 101420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sondun17.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin Teknik Üniversitesi "Gürültü insanı hasta ediyor" 
</HEADLINE>
<TEXT>

     Berlin Teknik Üniversitesi tarafından Federal Çevreyi Koruma Dairesi için yapılan bir araştırma, gürültünün insanlar üzerinde çeşitli hastalıklara neden olduğunu ortaya koydu. 
     Berlin'in Spandau semtinde 1700 kişi üzerinde yapılan araştırmanın sonuçlarına göre, normal sokak gürültüsü olarak kabul edilen 55 desibelin üzerinde sürekli bir gürültüye maruz kalan insanlarda tansiyonun yükselme ihtimali 6 kez daha fazla. 
     Sürekli gürültüye maruz kalan insanlarda metabolizma bozukluğunun ortaya çıktığı, ayrıca bu insanların astıma ve migrene daha kolay yakalandıkları belirtildi. 
     Bu insanlarda kanser olma riskinin de arttığı ifade edilen araştırmada, gürültüden rahatsız olmadığını düşünen insanların bile hastalandığı kaydedildi. 
     İnsanın uykusu sırasında duyduğu gürültünün bile kortisol adı verilen stres hormonunu salgıladığına dikkat çekilen araştırmada, bu hormonun insanın bağışıklık sistemine zarar verdiği ve sık sık vücutta kan dolaşım rahatsızlıklarına neden olduğu belirtildi. 
     





</TEXT>
</DOC>
