<DOC>
<DOCNO> 144387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/ekonomi/eko06.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Nema ödemelerinde bakana erteleme yetkisi 
</HEADLINE>
<TEXT>

Zorunlu tasarruf nemalar ödemeleri ile ilgili hazırlanan yasa tasarısında, Bakan Babacan’a ödemeleri bir ay erteleme yetkisi verildi 
     EKONOMİ SERVİSİ 

     Çalışanların, zorunlu tasarruf hesabı’nda biriken 12.5 katrilyon civarındaki birikimin ana parasının nisanda, nemalarının ise 2003 - 2006 arasında, 10 taksitte geri ödenmesine ilişkin yasa tasarısı pazartesi günü Meclis Çalışma Komisyonu’nda görüşülecek. 
     Tasarıda, Hazine’den sorumlu Devlet Bakanı’na Ali Babacan ödemeleri bir ay öne alma veya erteleme yetkisi verildi. 
     Bilindiği gibi sendikalarla uzun pazarlıklar sonucu zorunlu tasarrufların ana para kısmının nisan ayında bir defada ödenmesi, nemaların ise her yıl mart, haziran, eylül ve aralık aylarında olmak üzere Haziran 2006’ya kadar 10 taksitte ödenmesinde anlaşmaya varılmıştı. 
     
     Bütçe görüşmeleri engeli 
     Zorunlu tasarrufların ana paralarının nisanda ödenmesinde teknik zorluk çıkması olasılığı da bulunuyor. Bilindiği gibi yasa gereği Meclis’in önce 2003 yılı bütçesini görüşüp ay sonuna kadar karara bağlaması gerekiyor. Dolayısıyla zorunlu tasarruflar ile ilgili tasarı bütçe görüşmelerinden sonra Meclis’e gelecek. 
     Görüşülüp, yasalaşması yapılan hesaplamalara göre nisan ayının ilk haftasında ancak gerçekleşebilecek. Bu durumda ana para ödemelerinin nisanda yapılması güçleşecek. Çünkü yasanın çıkmasından sonra kişilerin ne kadar ana para alacakları ve nema miktarları ile ilgili hesapların güncellenmesi, hak sahiplerinin belirlenmesi gerekecek. 
     Bu zorluk dolayısıyla tasarıya konulan bir ay erteleme’ yetkisinin kullanılacağı tahmin ediliyor. 
     



 EKONOMİ 






















</TEXT>
</DOC>
