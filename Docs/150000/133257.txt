<DOC>
<DOCNO> 133257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/sondun12.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazze Şeridi'nin kuzeyinden, İsrail'e roket atıldı... 
</HEADLINE>
<TEXT>

     Gazze Şeridi'nin kuzeyindeki Beyt Hanun bölgesinden İsrail topraklarına yine Filistin yapımı Kassam tipi roket fırlatıldı. 
     İsrail polis kaynaklarına göre, roketin İsrail topraklarının güneyindeki boş bir alan düşmesi sayesinde ölen ya da yaralanan olmadı. 
     İsrail'in güneyindeki Sderot kenti ve çevresine, önceki gün Gazze Şeridi'nin kuzeyinden Kassam tipi Filistin yapımı roketler fırlatılmıştı. Sorumluluğunu Hamas'ın silahlı kanadı İzzeddin El Kassam'ın üstlendiği saldırıda, ölen ya da yaralanan olmadı. 
     Roket saldırısının ardından Cuma gecesi Beyt Hanun'a müdahale eden ve bu bölgeyi Gazze'ye bağlayan 4 köprüyü dinamitleyen İsrail ordusunun dün gece Gazze kentine düzenlediği operasyonda 12 Filistinli öldürülmüştü. 
     Öte yandan, Batı Şeria'nın Beytüllahim kenti yakınlarında, bir eşeğe yüklenen bombanın İsrail askerlerini taşıyan bir otobüs yakınlarında infilak ettiği, patlamada ölen ya da yaralanan olmadığı bildirildi. 
     Yetkililer, El Kadir köyü çevresinde meydana gelen patlamaya, uzaktan kumandalı bir bombanın yol açtığını tahmin ediyor. 
     Kudüs'ten Batı Şeria'daki Yahudi yerleşim birimi Guş Etzion'a giden otobüsün kazadan önce fren yapması sayesinde ölen ya da yaralanan olmadığı, sadece araçta hafif hasar meydana geldiği belirtildi. 
     





</TEXT>
</DOC>
