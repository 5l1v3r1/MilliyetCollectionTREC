<DOC>
<DOCNO> 107666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/siyaset/siy01.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Baraja karşı üçlü ittifak 
</HEADLINE>
<TEXT>

Seçimi erteletme girişiminden şimdilik’ vazgeçen üçlü ittifak, yeni manevra peşinde. YTP, ANAP ve SP’li vekillerin şu anki hedefi, yüzde 10’luk ülke barajını aşağı çekmek... 
     SERPİL ÇEVİKCAN 

     Seçimlerin 3 Kasım’da yapılmasını isteyen Cumhurbaşkanı Ahmet Necdet Sezer’in gerekirse Meclis’i feshedebileceği yönündeki açıklaması üzerine küskünler hareketi yeni bir formül geliştirdi. 
     YTP, ANAP ve SP arasındaki dünkü temaslarda, 3 Kasım’da seçim yapılması koşuluyla, Seçim Kanunu’nda değişiklik yapılarak seçim barajının düşürülmesi, ittifaklara yasal olanak tanınması ve tercihli oy kullanımı uygulamasına geçilmesi için TBMM’nin olağanüstü toplantıya çağırılması konusunda uzlaşma sağlandı. 
     
     Sezer gözlerini korkuttu 
     Sezer’in, hükümetin düşürülmesi halinde, "45 günde hükümet kurulmaz ya da güvenoyu almazsa Cumhurbaşkanı’na Meclis’i feshetme ve kendi belirleyeceği tarihte seçime gitme imk nı veren" Anayasa’nın 116. maddesini işleteceğinin sinyalini vermesiyle hüsrana uğrayan seçim karşıtları ve küskünler, seçim barajında boğulmamak için yeni bir plan geliştirdi. Mutfak çalışmasını YTP Genel Sekreteri İstemihan Talay’ın yaptığı ve YTP-ANAPSP kurmaylarınca da benimsenen uzlaşmanın ana hatları kulislere şöyle yansıdı 
     1- Seçimlerin 3 Kasım’da yapılması, 
     2- Ülke barajının yüzde 5’e düşürülmesi, 
     3- Tercihli oy kullanma olanağının tanınması. 
     
     Gönüller yüzde 5’ten yana 
     Uzlaşmaya göre, TBMM hafta başında Seçim Kanunu’nda bu üç konuya ilişkin değişiklik yapılmak üzere olağanüstü toplantıya çağırılacak. Meclis açıldığında üç parti ve küskünlerin girişimiyle TBMM’ye yasa önerisi verilecek. Eğer değişiklik yasalaşırsa 3 Kasım seçimlerine yüzde 5 barajı, Fransız modelini anımsatan ittifak ve tercihli oy olanağıyla gidilecek. 
     Üç partinin ilke olarak "evet" dediği bu öneriye göre, partiler hangi partilerle ittifak yapacaklarını Yüksek Seçim Kurulu’na önceden bildirecek. 
     İttifak yapacak partilerin her birinin yüzde 5’lik ülke barajını aşmaları koşuluyla aldıkları oylar toplanarak değerlendirilecek ve kazanılan milletvekillikleri partilerin aldıkları oy oranına göre dağıtılacak. İttifak yapan partiler, YSK ve kamuoyuna duyurdukları gibi hükümeti de birlikte oluşturacak. 
     



 SİYASET 



















</TEXT>
</DOC>
