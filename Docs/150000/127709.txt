<DOC>
<DOCNO> 127709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/spor/spo01.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
BÜYÜK TAARRUZ 
</HEADLINE>
<TEXT>

1 - Kartal, Rapid Bükreşli Maldaraşanu’nun transferini bitirdi, iş imzaya kaldı. 2 - Yatırımları nedeniyle paraya sıkışan Rapid Başkanı’nın Pancu’yu vereceği öğrenildi. 3 - Altaylı Sinan’a noterden sözleşme yaptıran Beşiktaş, Fener ve Aslan ile savaşta. 4 - Trabzon’lu Aurelio’ya göz koyan Siyah - Beyazlılar, Sambacı’ya "Sakın imza atma" dedi 
     BÜNYAMİN OSMAN 

     Kartal’a yeni Rumen 
     SPORTİF açıdan başarılı bir sezon geçiren Beşiktaş, bunu masa başında da devam ettiriyor. Rakipleri transferde henüz sessiz kalırken, Kartal, Rapid Bükreş’in orta saha oyuncusu Marius Maldaraşanu ile anlaşma sağladı. Pro TV’nin verdiği habere göre, Rumen oyuncu ile 2 yıllık anlaşma sağlandı, iş imzaya kaldı. Maldaraşanu’nun devre arası kampına katılacağı açıklandı. Rapid, tecrübeli futbolcunun yerine Belçika’dan Eric Viscaal’ı transfer ediyor. 
     
     Pancu girişimi 
     SEZON başında Pancu’yu kiralayan Beşiktaş, şimdi de bu futbolcunun bonservisini almak için harekete geçti. Teknik Direktör Lucescu aracılığıyla görüşmelerini sürdüren Siyah - Beyazlılar’a yeşil ışık yandı. Rapid Bükreş’in işadamı başkanı Copos’un yeni yatırım içine girmesi ve nakit ihtiyacı bulunmasının, Beşiktaş’ın önünü açtığı belirtiliyor. Romanya’da iki otel işleten Copos, şimdi de Köstence yakınlarında Europa Oteli’ni alıyor. 
     
     Giderse 800 bin dolar 
     İSTİKBAL vaat eden Altaylı Sinan’a noter tastikli mukavele imzalatan Beşiktaş, bu oyuncuya Fenerbahçe ile Galatasaray’ın da talip olması üzerine harekete geçti. Yönetici Emin Önal’ın yaptırdığı sözleşmeye göre Sinan, başka bir kulübe giderse 800 bin dolar tazminat ödemek zorunda kalacak. Karşı atağa geçen Kartal’ın, Sinan işine sinirlendiği ve rakiplerinin transferde ilgilendiği futbolcular için menajerlerle görüşüp ortalığı karıştırdığı öğrenildi. 
     
     Sambacı’ya el attılar 
     TRABZONSPORLU Aurelio’yu da renklerine bağlamak isteyen Beşiktaş, yönetici İbrahim Altınsay kanalıyla Brezilyalı futbolcunun menajeri Miranda ile gizli bir görüşme yaptı, sezon sonunda boşta kalacak olan bu futbolcudan takımı ile sözleşme yenilememesini istedi. Aurelio’nun ikna edilmesinde Ronaldo’nun da aracı olduğu belirtiliyor. Aurelio ile sezon sonunda gelmesi için her konuda anlaşma yapıldığı öğrenildi. 
     
Bizi yenemezler’      Beşiktaş’ta, artık oyunun kaderini değiştirecek bir çok futbolcu olduğunu söyleyen Ahmet Yıldırım, "Mağlubiyet görmeyiz" dedi 
     İkinci yarı umudu 
     İZMİRSPOR’DA futbola başlayan, önce Fenerbahçe, sonrasında da Samsun, Ankaragücü ve Galatasaray maceralarının ardından Beşiktaş’a demir atan ve ilk yarının gizli kahramanları arasında bulunan Ahmet Yıldırım, ikinci devre için de umut dağıttı. Takım içinde oyunun kaderini değiştirecek çok futbolcunun olduğuna değinen başarılı oyuncu, "Kulübe bazen oynayanlardan daha iyi. Bu sene yenileceğimizi tahmin etmiyorum" dedi. 
     
Tolga da bıçak altında      DEVRE arasını değerlendirip tatilde ameliyat olan İlhan, Bayram, Göksel, ve Tamer’den sonra Tolga da bugün bıçak altına yatıyor. Tamer gibi burnundan nefes almakta zorluk çeken Siyah - Beyazlı futbolcunun ikinci yarı hazırlıklarına kadar tamamen düzeleceği belirtildi. 
     
Transfere ek bütçe      2002 yılı bütçesinin hazırlanması sırasında ara transferi hesaba katmayan Beşiktaş Yönetimi, Lucescu’nun transfer istemesi karşısında ek bütçe çalışmalarına başladı. Bu rakamın toplam 3 milyon doları aşmayacağı öğrenilirken, son karar 3 Ocak’ta verilecek. 
     
Kartal yasa boğuldu      BEŞİKTAŞ Başkanı Serdar Bilgili ve yöneticiler, geçirdiği trafik kazasında yaşamını yitiren 100. Yıl Kartallar Derneği Başkanı ve kongre üyesi Mustafa Kaya’nın kızı Ece’nin 11 dün yapılan cenaze törenine katıldı. Ece’nin naaşı, Mecidiyeköy Merkez Camii’nde kılınan ikindi namazının ardından, Zincirlikuyu Mezarlığı’nda toprağa verildi. Son derece üzgün olduğu gözlenen Bilgili, tören sırasında tabudun taşınması için de yardım etti. 
     



 SPOR 






















</TEXT>
</DOC>
