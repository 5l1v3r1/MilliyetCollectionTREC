<DOC>
<DOCNO> 102113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/sontur19.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ka-Der, TBMM'de 184 kadın eli istiyor... 
</HEADLINE>
<TEXT>

     Kadın Adayları Destekleme ve Eğitme Derneği KA-DER Başkanı Ayşe Bilge Dicleli, 3 Kasım seçimleri sonrasında TBMM'de 184 kadın milletvekili görmek istediklerini belirterek, ''TBMM ve Türkiye'ye kadın eli değmeli'' dedi. 
     Dicleli, yaptığı açıklamada, 1997 yılında kurulan derneğin ikinci seçimine hazırlandığını ifade ederek, seçimle ve atamayla gelinen bütün karar alma organlarındaki kadın temsil oranını artırmak için çalıştıklarını anlattı. 
     ''Seçimler öncesinde partili, partisiz tüm kadınları aday olmaya çağırıyoruz. Siyasi partilerden de seçilebilir yerlere kadın aday koymalarını istiyoruz'' diyen Dicleli, seçim listelerinin ilk 3 sıralarında mutlaka bir kadın adayın olması gerektiğini söyledi. 
     Dicleli, kadın adayların seçim kampanyalarına da başta eğitim olmak üzere, medya ve moral desteği vereceklerini ifade ederek, şunları söyledi 
     ''TBMM'ye mümkün olduğu kadar çok sayıda kadının girmesini arzu ediyoruz. Bunun için çalışıyoruz. Bu seçimde hedefimiz TBMM'de 184 kadın milletvekili. 184 rastlantısal bir rakam değil. Parlamentoda 550 milletvekili içinde 184 kadın olduğu zaman, hem kadınlar lehine, hem de Türkiye lehine kanunlar çıkacağına ve politikalar üretileceğine inanıyoruz.'' ''Bazı kadın politikacılar erkek gibi davranıyor'' şeklinde şikayetler olduğuna dikkat çeken Dicleli, ''Biz Meclis'e kadının kendi kimliğiyle girmesini istiyoruz'' dedi. 
     Dicleli, seçime girecek bazı partilerin ittifak oluşturmak gibi çabaları bulunduğunu dile getirerek, bu nedenle partilerin kadına yönelik politikalarının henüz netleşmediğini belirtti. 
     
     KADIN YOKSA, OY DA YOK... 
     ''Listesine kadın aday koymayan partiye kadınlar oy vermeyecek. Bu sıradan bir slogan değil, arkamızda Türkiye'deki kadın örgütlerinin desteği var'' diyen Dicleli, parlamentoya hiç kadın milletvekili seçilmezse, o zaman hiçbir partinin ''ben Atatürkçüyüm'' diyemeceğini savundu. 
     Türkiye'de iş hayatında, üniversitelerde ve çeşitli alanlarında yetişmiş bilgili kadınların yöneticiler arasındaki oranının yüzde 35 olduğunu dile getiren Dicleli, bu oranın parti işleyişleri nedeniyle politikaya yansımadığını ifade etti. 
     Seçimden sonra 184 kadının Meclis'e girmesi durumunda ortaya çıkacak senaryoya da dikkat çeken Dicleli, şöyle dedi 
     ''Bu kadınlar ilk olarak Seçim ve Siyasi Partiler Kanunu'nu ele alacak. Ev kadınlarının sigortalanması için çalışacak. 5 yıl sonra ise eğitim ve sağlık sorunları çözülmüş olur. Türkiye, kaynaklarını akıllı şekilde kullanan bir ülke olur. Zaten 184 kadın milletvekili seçilirse, Avrupa Birliği bize hemen üyelik tarihi verir ve Türkiye 5 yıl sonra Avrupa Birliği'ne girmiş bir ülke olur. TBMM ve Türkiye'ye kadın eli değmeli. Kadın eli değmiş bir Türkiye çok farklı olacak.'' 
     





</TEXT>
</DOC>
