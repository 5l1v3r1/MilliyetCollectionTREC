<DOC>
<DOCNO> 135952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/sontur02.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Nişanlısı tarafından vurulan Alman kadının kalbi alınıyor 
</HEADLINE>
<TEXT>

     Kadıköy'de nişanlısı tarafından tabancayla vurulan ve beyin ölümü gerçekleşen Alman Nina Typol'un, karaciğer ve kalbinin alınması için operasyona başlandı. 
     A.A muhabirinin aldığı bilgiye göre, Özel Yeni İsviçre Hastanesi'nde 6,5 haftalık hamileliği kürtajla sonlandırılan Typol'un, saat 23.30'da ani kalp yetmezliği baş göstermesi üzerine, gündüz alınması planlanan organlarının hemen alınmasına karar verildi. 
     İstanbul Üniversitesi Tıp Fakültesi Hastanesi ile Koşuyolu Kalp Eğitim ve Araştırma Hastanesi'nden oluşturulan 9 kişilik ekip tarafından, Typol'un organlarının alınması için saat 01.00'de operasyona başlandı. 
     Hastane yetkilileri, operasyonun sabah saatlerine kadar sürebileceğini bildirdiler. 
     Typol'dan alınan kalbin Koşuyolu Kalp Eğitim ve Araştırma Hastanesi'ndeki bir hastaya, karaciğerin de Ankara GATA'daki bir hastaya nakledileceği öğrenildi. 
     Bu arada, Nina Typol'un böbreklerinin de bağışlanması konusunda ailesiyle görüşmelerin sürdüğü belirtildi. 
     Typol'un organlarının alınma işlemi tamamlandıktan sonra solunum cihazının devreden çıkarılacağı kaydedildi. 
     





</TEXT>
</DOC>
