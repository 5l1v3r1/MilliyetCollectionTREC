<DOC>
<DOCNO> 136349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/dunya/adun.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO çıkış arıyor 
</HEADLINE>
<TEXT>

İtibarını kurtarmaya çalışan ittifak, vetocu ülkeleri ikna için Türkiye’nin korunmasına yönelik paketi daraltıyor. ABD etiketinden arındırılan pakette Türkiye’ye Awacs uçakları, patriot füzeleri gönderilmesi unsurları korunacak 
     GÜVEN ÖZALP Brüksel 

     Tarihinin en zor günlerini yaşayan NATO, Fransa, Belçika ve Almanya’nın Türkiye’nin olası bir Irak operasyonunda savunulmasına ilişkin paketi engellemesiyle girdiği kriz ortamından çıkmanın yollarını arıyor. Önceki gün yaptığı iki toplantı da sonuçsuz kalan NATO, dün öğle saatlerinde yapmayı planladığı toplantıdan da sonuçsuz ayrılarak uluslararası alanda "komik" duruma düşme riskini göze alamayınca çareyi toplantıyı iki kez ertelemekte buldu. Ancak bu ertelemeler de sonuç vermedi. NATO bugün TSİ’yle 10.45’te bir kez daha toplanacak. 
     Ertelemelere gerekçe olarak, krizin aşılmasına yönelik gayrıresmi düzeyde ve genelde ikili düzeyde yürütülen temaslara "şans tanıma çabası" gösterildi. Bu manevranın ardında yatan bir başka neden ise önceki günkü toplantılarda yaşanan gerginliklerin bir kez daha tekrarlanarak İttifak’ın iyice çıkmaza girmesinin engellenmesiydi. 
     
     Paket daraldı 
     Bir gün önce alınan karar çerçevesinde TSİ 12.00’de başlaması öngörülen Kuzey Atlantik Konseyi KAK toplantısı NATO Genel Sekreteri George Robertson’ın müdahalesiyle TSİ önce 17.30’a daha sonra da 19.00’a ertelendi. Toplantı saatine kadar süren gayrıresmi temaslar çerçevesinde temel güvenlik unsurlarına indirgenmiş ve "Amerikan etiketinden arındırılmış" bir taslak öneri oluştu. NATO’nun itibarını kurtarmaya yönelik bu yeni girişimde erken uyarı uçakları AWACS’lar, Patriot füze sistemleri ve kimyasal ve biyolojik saldırılara yönelik önlemler korundu. Ancak vetocu üç ülkenin "Başkentlerden yetki almadıklarını" bahane etmeleri üzerine 20 dakika kadar süren toplantı herhangi bir sonuç alınamadan tamamlandı. 
     
     Birden fazla seçenek 
     Gece boyunca NATO ile üye ülke başkentleri arasında temaslar sürdürüldü. Roberston’ın gece yapılan temasların sonucunu bugün KAK’a iletmesi bekleniyor. NATO Sözcüsü Yves Brodeur dün akşam saatlerinde yaptığı açıklamada üzerinde durulan birden fazla opsiyon olduğunu söyledi. 
     İkili temaslarda çabalar Fransa üzerinde yoğunlaştı. Fransa’nın bu krizde kilit konuma sahip olduğu ve bu ülkenin yaklaşımındaki tavır değişikliğinin Almanya ve Belçika’yı da etkileyebileceği ifade ediliyor. Fransa’nın ise çok sürpriz bir gelişme olmaması ya da bir ara formül bulunamaması halinde mevcut tutumunu 14 Şubat’ta Birleşmiş Milletler’de ele alınacak ikinci Irak raporuna dek koruma eğiliminde olduğu belirtiliyor. 
     
     



 DÜNYA 















</TEXT>
</DOC>
