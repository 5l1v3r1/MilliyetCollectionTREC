<DOC>
<DOCNO> 119286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/son/sontur21.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri'de Başbakanlık sevinci... 
</HEADLINE>
<TEXT>

     Cumhurbaşkanı Ahmet Necdet Sezer'in, hükümeti kurma görevini AK Parti Kayseri Milletvekili Abdullah Gül'e vermesinin Kayseri'de yarattığı sevinç sürüyor. 
     AK Parti İl Başkanlığı binası önünde, Kayseri Büyükşehir Belediyesi Mehter Takımı tarafından konser verildi. İl binasından karşı binaya gerilen halata asılan Abdullah Gül'ün dev posterinin altında verilen konser, partililer ve vatandaşlarca izlendi. 
     Konser sırasında parti binasının çatısından, 21 pare, top sesi çıkaran havai fişek atıldı. Bu arada AK Partili kadınlar, sokaktaki vatandaşlara gül dağıttı. 
     Etkinlikleri izleyenler arasında bulunan Kayseri Büyükşehir Belediye Başkanı Mehmet Özhaseki, Abdullah Gül'ü ''emanetçi başbakan'' olarak görmediklerini belirterek, şunları söyledi 
     ''Öyle olsaydı, bu görev, sıradan bir partiliye verilirdi. Gül, partinin ikinci adamı. Bu konumu, işin ciddi olduğunu ortaya koymakta. Kayseri'nin Ankara'da bir ayağı eksik diyorduk. Artık bu, en üst düzeyde tamamlandı. Kayseri'de yarım kalan bazı projeler var. Bunların süratle hayata geçirileceğine inanıyorum.'' 
     





</TEXT>
</DOC>
