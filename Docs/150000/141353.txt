<DOC>
<DOCNO> 141353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sontur25.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ro-Ro gemisi İskenderun limanına yeni yükünü boşaltıyor... 
</HEADLINE>
<TEXT>

     TBMM'nin verdiği izin çerçevesinde, askeri üs ve limanlarda gerekli yenileştirme, geliştirme, inşaat ve tevsi ile yerinde hazırlık faaliyetleri kapsamında İskenderun Limanı'na gelen Ro- Ro gemisi ''Antares''ten yük boşaltma işlemi sürüyor. 
     ''Büyük İskele''ye dün akşam saatlerinde yanaşan Norveç bandıralı 19 bin 800 gros tonluk Ro-Ro gemisi Antares'ten, sabaha doğru başlatılan boşaltma işlemlerine devam ediliyor. 
     Gemiden askeri araç, ambulans, rampalı çekiciler, iş makinaları, konteynerler ve askeri malzeme indiriliyor. İndirilen malzemelerden bazıları, liman alanında bekletilen TIR'lara yükleniyor. 
     İskenderun Limanı'nın bugüne kadar kapalı tutulan D ve E kapılarında iyileştirme ve düzenleme çalışmaları gerçekleştirildi. Kapıların bulunduğu bölgede zemin düzeltilirken, kule, kontrol kulübesi ve ışıklandırma sistemi elden geçirildi. 
     D ve E kapılarının otobana yakın olması nedeniyle, ağır tonajlı araçların çıkışının buradan sağlanabileceği, bu yolla diğer kapılarda olası yığılmaların önüne geçileceği belirtiliyor. 
     Bu arada, TMO'ya arpa getiren kamyonların, E-91 karayolu üzerinde uzun kuyruklar oluşturdukları gözleniyor. 
     TMO'nun yaptığı ihracat bağlantısı kapsamında özellikle Güneydoğu Anadolu Bölgesi'nden İskenderun'a arpa getiren kamyonların oluşturduğu kuyruk, çift yönlü olmasına karşın E-91 karayolunda zaman zaman trafik sıkışıklığına yol açıyor. 
     Arpa kamyonu kuyruğunun, limana girişlerin kontrollü sağlanmasından kaynaklandığı, ancak önemli bir sorun yaşanmadığı ifade ediliyor. 
     
     MERSİN LİMANI 
     Mersin Limanı'na üç gün önce giriş yapan Bahama Bandıralı 6 bin 310 gros tonluk konteyner gemisi ''CEC MERIDIAN'', demirlediği 12 nolu rıhtımda bekleyişini sürdürüyor. 
     Çadır, ilaç ve benzeri lojistik malzeme taşıdığı belirtilen geminin yükünü boşaltabilmesi için henüz talimat gelmediği ve bu nedenle işlemlere başlanmadığı bildirildi. 
     Öte yandan, Adana'nın merkez Yüreğir İlçesi'ne bağlı İncirlik Beldesi'ndeki Üs'te ise rutin faaliyetlerin dışında bir hareketlilik gözlenmezken, eğitim uçuşları sürdürülüyor. 
     





</TEXT>
</DOC>
