<DOC>
<DOCNO> 143836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun13.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush ''Savaş öngörülenden uzun ve zor olabilir'' 
</HEADLINE>
<TEXT>

     ABD Başkanı George Bush, koalisyon güçlerinin, kendisinin emriyle, belirlenen noktalara saldırı düzenlediğini söyledi. 
     ABD Başkanı George W. Bush, Irak'a İkinci Körfez Savaşı'nı başlatan tarihi konuşmasında, Irak'ı, "California eyaleti boyutunda bir ülke" olarak niteleyerek, askeri operasyonun "uzun ve öngörülenden daha zor" olabileceğine dikkati çekti. 
     Konuşmasında Amerikalılara ve diğer ülkelerin halkına seslenen Bush, "Amerika ve koalisyon kuvvetleri, Irak'ı silahsızlandırma, halkını özgürleştirme ve dünyayı savunmaya yönelik askeri operasyonun erken aşamasındalar. Ancak ABD ve koalisyon güçleri, masum sivillere zarar vermemek için elinden gelen her türlü çabayı gösterecek" dedi. 
     Bush, TSİ 05.15'te başlayan konuşmasında, "benim emrimle koalisyon kuvvetleri, Saddam Hüseyin'in savaşma kabiliyetine zarar verecek askeri önem taşıyan hedefleri vurmaya başladılar" ifadesini kullandı. 
     "Çok geniş bir kampanyanın erken aşamasındayız" diyen ABD Başkanı, 35'ten fazla ülkenin, ABD'ye "hayati" destek sağladığını belirterek, NATO üslerinin kullanılmasından, istihbarat, lojistik paylaşımına ve askerlerin topraklarında yerleştirilmesine izin verilmesine kadar çok çeşitli destek verildiğini söyledi. Bush, "her ülke, bu koalisyonda, ortak savunmamıza hizmet etme onurunu paylaştı" dedi. 
     Ortadoğu'daki Amerikan askerlerine de seslenen Bush, barışın tehlikede olduğunu ve korunmasının, Amerikan askerlerine bağlı olduğunu söyledi ve "orduya güveninin tam olduğunu" vurguladı. 
     Bush, "Saddam, Irak askerlerini, askeri ekipmanını, sivil alanlara yerleştirdi. Masum insanları, ordusuna kalkan olarak kullanmaya çalışıyor. Bu da, halkına karşı son kötülüğü" ifadelerini kullandı. 
     ABD Başkanı, "Irak halkına, birleşik, istikrarlı, özgür bir ülke kazanmasında yardım etmek için bizim kararlılığımızı sürdürmemiz gerekiyor. Irak'a, onun vatandaşlarına, büyük medeniyetine ve dini ibadetlerine saygı ile geldik. Irak'ta, bir tehdidi ortadan kaldırmak, ülkenin yönetimini Irak halkına geri vermek ve düzeni sağlamaktan başka hiçbir amacımız yok" dedi. 
     ABD'nin bu çatışmaya "isteksiz" girdiğini söyleyen Bush, Amerikan halkını ve dünyayı, zalim bir diktatörün merhametine bırakamayacağını da belirterek, bu kez askeri kampanyanın, "yarım tedbirlerle" bırakılmayacağını belirtti. 
     Başkan Bush "Irak'ta hiçbir ihtirasımız ve çıkarımız yok. Sadece oradaki halka özgürlüklerini kavuşturmak istiyoruz" dedi. Savaşın umulandan daha da uzun sürebileceğini dile getiren Bush, ABD ordusunun işini bitirdikten sonra da hemen evlerine döneceklerini belirtti. 
     Bush, "zafer dışında hiçbir sonucu kabul etmiyorum. Bize ve dünyaya yönelik tehditler ortadan kaldırılacak. Biz, galip geleceğiz. Tanrı, ülkemizi ve onu savunan herkesi korusun" diyerek konuşmasını bitirdi. 
     

     
</TEXT>
</DOC>
