<DOC>
<DOCNO> 141933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/spor/spo01.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle oynayın arkası gelecek’ 
</HEADLINE>
<TEXT>

Lucescu, Trabzonspor maçının son dakikalarında ortaya konan oyunu alkışladı, "Eski takımıma kavuştum" dedi 
     ORHAN YILDIRIM 

     İlginç konuşma 
     TEKNİK Direktör Lucescu, Trabzonspor maçı sonrası soyunma odasında futbolcularına ilginç bir konuşma yaptı. Rumen hoca, "Son dört maçtır sınıfta kalmıştınız. Ancak hakem bitiş düdüğü çalana kadar motivasyonunuzu kaybetmediniz. Tıpkı Slavia Prag’ın 4-0 yenik durumdayken gösterdiği olgunluğu ortaya koydunuz. Hepinizi kutlarım" diye konuştu. 
     
     Hiç üzülmedim’ 
     TRABZONSPOR karşısında kaybettikleri iki puanın hiç önemli olmadığını da vurgulayan tecrübeli çalıştırıcı sözlerine şöyle devam etti "Beni asıl sevindiren eski takımıma yeniden kavuştuğumu görmek. Hep böyle oynayın yeter. Nasıl olsa arkası geliyor. Bunu siz de gördünüz. Eğer maçlara iyi motive olursanız hiçbir sorunla karşılaşmayız." 
     
Üç yıldıza ceza      BİLAL MEŞE 

     BEŞİKTAŞ yönetimi dün yaptığı toplantıda Pascal Nouma, Zago ve Ali Eren’e ceza yağdırdı. Gençlerbirliği ile oynanan kupa maçında oyuna girdikten kısa bir süre sonra kırmızı kart gören ve takımını eksik bırakarak büyük tepki çeken Siyah - Beyazlı takımın uslanmaz yıldızı Nouma en ağır faturayı ödedi. Yönetim, Fransız oyuncuya 125 milyar lira ceza verilmesini kararlaştırdı. 
     UEFA Kupası 4. turunda Slavia Prag ile yapılan ilk maçta oyundan atılan Brezilyalı Zago’ya 50 milyar, eşinin rahatsızlığını öne sürerek Trabzon deplasmanına gitmeyen Ali Eren’e de 20 milyar lira ceza kesildi. Başkan Serdar Bilgili’nin, Lazio maçı nedeniyle yöneticilerden cezaları şimdilik gizli tutmalarını istediği öğrenildi. Bu yüzden konuyla ilgili açıklama yapılmadı. 
     
Tümer’in şanssızlığıYıldız oyuncunun sakatlığı nüksetti. İbrahim ile birlikte Lazio maçında oynamayacağı belirtildi 
     BEŞİKTAŞ, Lazio ile oynayacağı UEFA Kupası çeyrek final ilk maçı öncesinde, sakat futbolcular nedeniyle sıkıntı yaşıyor. Sakatlığı süren İbrahim ve dün akşamki antrenmanda sakatlığı nükseden Tümer’in, Lazio maçında forma giyemeyecekleri açıklandı. Kulüp Doktoru Ayhan Optur, "Yaptığımız kontroller sonrası İbrahim’in forma giyemeyeceğini tespit ettik. Tümer düzelmişti ancak yeniden aynı yerden sakatlandı. Oynayamayacak durumda" dedi. 
     OPTUR, Trabzonspor maçında Zago ile çarpışan Ronaldo’nun da ayak bileğinde ağrılar olduğunu belirterek, "Ciddi ağrılar var. Durumu yarın bugün yapacağımız kontrolden sonra açıklık kazanır" ifadesini kullandı. Yasin Sülün’ün İtalya’ya götürüleceğini kaydeden Optur, oynayıp oynamayacağına Roma’da karar verileceğini sözlerine ekledi. Düzelen Ahmet Dursun ise yeniden çalışmalara başladı. 
     
İtalyanlar işbaşında      UEFA Kupası’nda Lazio ile oynanacak çeyrek final maçı öncesi teknik heyet tüm verileri değerlendirmeye aldı. Geçen yıl Roma’da oynayan Zago, İtalyan yıldız Giunti ve vatandaşı kondisyoner Carlo, Lazio hakkında Lucescu’ya sürekli bilgi aktarıyor. Giunti’nin, rakipleri ile ilgili olarak, "Çok hızlı oynuyorlar. Kanatlardan rahat pozisyon bulup, gole gidiyorlar. Orta sahayı çabuk geçerek oyunu rakip kaleye yığıyorlar" dediği öğrenildi. 
     



 SPOR 























</TEXT>
</DOC>
