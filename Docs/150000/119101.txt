<DOC>
<DOCNO> 119101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sonspo26.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın rakibi Dinamo Kiev, adeta Birleşmiş Milletler gibi... 
</HEADLINE>
<TEXT>

     UEFA Kupası 3. turunda Beşiktaş'ın rakibi olan Ukrayna temsilcisi Dinamo Kiev, kadrosunda 12 ülkeden oyuncu bulundurmasıyla dikkati çekiyor. 
     Dinamo Kiev'in UEFA'ya bildirdiği 27 kişilik kadroda, 12 Ukraynalı futbolcunun yanısıra Hırvatistan, Belarus, Romanya ve Brezilya'dan 2, Macaristan, Yugoslavya, Fas, Bulgaristan, Slovakya, Nijerya ve Özbekistan'dan 1'er oyuncu yer alıyor. 
     23.6 yaş ortalamasına sahip Dinamo Kiev'in en yaşlı futbolcusu, orta alanda oynayan 30 yaşındaki Andriy Husin. En gençleri ise 17 yaşında olan Dmytro Vorobey ve Olexandr Aliyev. 
     
     KADRO 

     Dinamo Kiev'in kadrosu şöyle 
Kaleciler Olexandr Shovkovskiy, Vitaliy Reva, Rustam Khudzhamov 
Savunma Yuriy Dmytulin, Olexandr Radchenko, Laszlo Bodnar Macaristan , Andriy Nesmachniy, Goran Gavrancic Yugoslavya , Goran Sablic Hırvatistan 
Orta saha Aleksandr Khatskevich Belarus , Badr El Kaddouri Fas , Florin Cernat Romanya , Gueorgui Peev Bulgaristan , Andriy Husin, Tiberiu Ghiane Romanya , Vasyl Kardash, Tomas Brusko Slovakya , Igor Skoba, Jerko Leko Hırvatistan 
Forvet Olexandr Melaschenko, Valentin Belkevich, Diogo Rincon Brezilya , Maxim Shatskikh Özbekistan , Leandro Brezilya , Lucky Idahor Nijerya , Dmytro Vorobey, Olexandr Aliyev. 
     
     AVRUPA ŞAMPİYONLAR LİGİ'NDE GRUP ÜÇÜNCÜSÜ OLDU 

     Maçlarını 82 bin kişilik Kiev Olimpiyat Stadı'nda yapan Dinamo Kiev, Avrupa Şampiyonlar Ligi'nde E Grubu'nda mücadele etti. 
     İtalya'nın FC Juventus, İngiltere'nin Newcastle United ve Hollanda'nın Feyenoord Rotterdam takımlarıyla aynı grupta bulunan Ukrayna ekibi 6 maçta, 2 galibiyet, 1 beraberlik ve 3 yenilgiyle 7 puan topladı. 
     13 puanla grup birincisi olan FC Juventus ve 9 puanla 2. olan Newcastle United takımlarının ardından 7 puanla 3. olan Dinamo Kiev, Avrupa Şampiyonlar Ligi'ne veda etti ve UEFA Kupası'na kaldı. 
     
     UKRAYNA LİGİ'NDE 4. SIRADA 

     Dinamo Kiev, Ukrayna Premier Ligi'nde 4. sırada mücadelesini sürdürüyor. 
     Kulüp başkanlığını Igor Surkis'in yaptığı, Oleksiy Mykhaylychenko'nun teknik direktörlüğündeki Dinamo Kiev, 16 takımlı Ukrayna Premier Ligi'nde, geride kalan 15. hafta sonunda 10 galibiyet, 3 beraberlik ve 2 yenilgiyle 33 puana sahip. 
     Ligde liderlik 38 puanla Shakhtar Donetsk'in elinde bulunuyor. Dinamo, 38 golle ligin en çok gol atan 2., yediği 9 golle de en az gol yiyen 2. takımı durumunda. 
     
     BEŞİKTAŞ İLE 2. KEZ 

     Beşiktaş ile Dinamo Kiev takımları, tarihlerinde ikinci kez birbirleriyle eşleşti. 
     Beşiktaş, 1986-87 sezonunda Avrupa Şampiyon Kulüpler Kupası 3. turunda Dinamo Kiev ile eşleşmiş, İstanbul'daki kötü hava koşulları nedeniyle İzmir'de yapılan maçı 5-0 kazanan Dinamo Kiev, sahasındaki maçta da 2-0 galip gelerek tur atlamıştı. 
     Ukrayna ekibi ayrıca, 1974-75 sezonunda Avrupa Kupa Galipleri Kupası'nın çeyrek finalinde Bursaspor'u 1-0 ve 2-0'lık sonuçlarla elemişti. 
     
     AVRUPA SÜPER KUPASI VE AVRUPA KUPA GALİPLERİ KUPALARI SAHİBİ 

     Dinamo Kiev, geçmişinde uluslararası başarılara sahip bir bir kulüp. 
     Ukrayna ekibi, eski SSCB döneminde Avrupa Kupa Galipleri Kupası ve Avrupa Süper Kupası'nı müzesine götürdü. 1975 yılında Avrupa Süper Kupası'nı kazanan Dinamo Kiev, 1974-75 ve 1985-86 sezonlarında da Avrupa Kupa Galipleri Kupası'nı kazanma başarısını gösterdi. 
     Dinamo Kiev'in Avrupa'daki başarıları arasında Şampiyon Kulüpler Kupası'nda 1976-77 ve 1986-87 sezonlarıyla, Şampiyonlar Ligi'nde 1998-99 sezonlarında yarı final oynaması da yer alıyor. 
     Dinamo Kiev, Ukrayna Premier Ligi'nde de 13'ü eski SCBB döneminde olmak üzere 22 kez şampiyonluk elde ederken, 14 kez de kupa şampiyonu oldu. 

     
</TEXT>
</DOC>
