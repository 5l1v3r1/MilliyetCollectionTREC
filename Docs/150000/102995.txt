<DOC>
<DOCNO> 102995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sontur17.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İSKİ'ye bin 789 su baskını başvurusu var.. 
</HEADLINE>
<TEXT>

     İstanbul Su ve Kanalizasyon İdaresi İSKİ Genel Müdürü Veysel Eroğlu, yaptığı açıklamada, kentte aşırı bir yağış meydana geldiğini, çok sayıda ev ve işyerinin bodrum katlarını su bastığını belirterek, ''Araçlarımız sürekli çalışma halinde. Dün akşam 16.30 ile bu sabah 07.30 arasında gelen 587 şikayetin 309'u giderildi. Sabahleyin aşırı bir yağış oldu ve yeni şikayetler geldi'' dedi. 
     İstanbul'da, takriben 2-3 ayda yağması gereken yağışın birkaç saatte yağdığını ifade eden Eroğlu, ''Dün akşam saat 16.30'dan bugün 11.30'a kadar İstanbul genelinde toplam 1789 su baskını şikayeti geldi. 97 özel yetişmiş personelimiz ile yaklaşık 30 tane kuka, vidanjör, iş makinesi kentte çalışıyor'' diye konuştu. 
     Derelerin önlerinin kapatılmasının, yapılmaması gereken yerlerde binaların inşa edilmesinin bazı semtlerde su baskınlarına yol açtığını vurgulayan Eroğlu, bunun çaresinin dere yataklarının açılması ve altyapı eksikliklerinin tamamlanması olduğunu söyledi. 
     Eroğlu, altyapının yüzde 80'inin yapıldığını, eksik yüzde 20'lik bölümün de zaman içinde tamamlanacağını ifade ederek, ''Nasıl ki İstanbul'da 'çözülemez' denilen su meselesi çözüldüyse, 'temizlenemez' denilen Haliç temizlendiyse, bu yağmur suyu kollektörleri de zaman içinde tamamlanacaktır. Yağmur suyu kollektörleri yapılmasaydı, şehirde birçok yere şimdi sandalla girmek mümkün olacaktı'' dedi. 
     Eroğlu, kentin 33 bölgesindeki Şebeke Teknik Şefliklerinden aldıkları raporlara göre, en çok şikayetlerin, 263 başvuruyla Gaziosmanpaşa, 136 başvuruyla Kağıthane, 127 başvuruyla Kadıköy, 111 başvuruyla Maltepe ve 105 başvuruyla Şişli'de meydana geldiğini kaydetti. 
     
     ''SAĞANAK YAĞIŞ DEVAM EDECEK'' 
     İstanbul Meteoroloji Bölge Müdürü Saffet Sarı da, yaptığı açıklamada, İstanbul'a mevsim normallerinin üzerinde yağış düştüğünü belirterek, ''Bu sabah yapılan ölçümlere göre 24 saatte metrekareye Sarıyer'de 62, Şile'de 34, Bakırköy'de 18, Göztepe'de 16, Florya'da 14 ve Kumköy'de 5 kilogram yağış düştü'' dedi. 
     Sarı, ''Gök gürültülü sağanak yağış, bugün ve yarın devam edecek ve yer yer etkili olacak. Yarın Marmara'nın doğusunda ve güneyinde, dolayısıyla da İstanbul'da da yağış bekleniyor. Perşembe günü Marmara'nın doğusunda hafif yağış beklenirken, yağış Cuma gününden itibaren Karadeniz'e kayacak'' diye konuştu. 
     
     ELEKTRİK KESİLDİ 
     Bu arada, Boğaziçi Elektrik Dağıtım A.Ş. BEDAŞ Genel Müdürlüğü'nce yapılan yazılı açıklamada, ev ve işyerlerini su basan çukur bölgelerde güvenliğin sağlanması amacıyla elektriğin kesildiği bildirildi. 
     Kötü hava koşulları nedeniyle tüm ekiplerin 24 saat kesintisiz görev başında olduğu ve abonelerden gelecek her türlü ihbar anında değerlendirilerek müdahale edildiği belirtilen açıklamada, şöyle denildi 
     ''Ancak bazı bölgelerden alınan ihbarlar sonucu sağanak yağış nedeniyle çukur bölgelerde ev ve işyerlerini su basması nedeniyle can ve mal güvenliğinin temini açısından şirketimizce, arıza olmaksızın bu bölgelerin enerjileri trafo merkezlerinden geçici olarak kesilmiştir. Söz konusu mahallelerin güvenliğine müteakip enerjileri verilecektir.'' 
     





</TEXT>
</DOC>
