<DOC>
<DOCNO> 105772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sontur19.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖDP Genel Başkanı Uras "Başkanlıktan istifaya hazırım" 
</HEADLINE>
<TEXT>

     ÖDP Genel Başkanı Ufuk Uras, solun değişik renklerinin yan yana gelmesinin önemli bir ihtiyaç olduğunu ifade ederek, ''ÖDP genel başkanlığından hemen istifa etmeye, ittifakı gerçekleştirenlerden birinin başkanlığında çalışmaya hazırım'' dedi. 
     Uras, ÖDP Genel Merkezi'nde düzenlediği basın toplantısında bir süredir, solun değişik renklerinin yan yana gelmesi için çalıştıklarını belirterek şunları kaydetti 
     ''Bu tarihsel bir buluşma olacaktır. Çünkü, bir taraftan sosyal demokratlarla sosyalist solu, tarihinde ilk kez böyle bir politik zeminde biraraya getirmeyi hedefliyoruz. Diğer yandan Doğu ve Güneydoğu halkıyla batı halkını, demokratik, özgür ve eşit bir Türkiye hedefi için biraraya getirmeyi hedefliyoruz. 
     Ayrıca, bu yan yana gelişin ülkemizin sorunlarına en duyarlı olan ve sorumluluk sahibi olan sendikalar, meslek birlikleri, aydınlar, demokratik kitle örgütleri, yurttaş inisiyatifleri ve diğer sivil toplum örgütleriyle güçlendirilmesi ve milyonlarca emekçi, yoksul, ezilmiş yurttaşımızın gönlünde yatan bir Türkiye projesi haline gelmesinin mümkün olabileceğine inanıyoruz.'' Türkiye'de, IMF politikalarıyla işsizliğin ve yoksulluğun yaygınlaştığını, üretim ekonomisi yerine borç ekonomisinin hakim kılındığını öne süren Uras, ''Sosyal adaleti, eşitliği ve emekçilerin haklarını ön plana alan bir sol iradeye ihtiyaç olduğu ortadadır. Yaşadığımız sorunların ağırlığı karşısında önümüze çıkan güçlüklere dar politik anlayışlarla yaklaşmaya ne hakkımız ne zamanımız vardır'' diye konuştu. 
     Uras, şöyle devam etti 
     ''ÖDP ve genel başkanı olarak ben, bu tarihsel buluşmanın gerçekleşmesi için her türlü fedakarlığı yapma konusunda kararlıyız. Bu hedefin gerçekleşmesi için, ÖDP Genel Başkanlığı'ndan hemen istifa etmeye, ittifakı gerçekleştirenlerden birinin başkanlığında çalışmaya, ÖDP'nin merkez karar organlarını ittifakı gerçekleştirmesini istediğimiz partilerle ortaklaştırmaya hazırım. Dahası, zaman ve yasalar olanak tanıyorsa, bu ittifakın yaşam bulması için ÖDP'nin ismini, ittifakın üzerinde anlaşabileceği ortak bir isimle değiştirmeyi teklif ediyoruz.'' Hiçbir siyasi partinin veya demokratik örgütün bir başkasına biat etmesini değil, kendi fikir ve özellikleriyle bu ittifakta yer almasını istediklerini belirten Uras, demokratik örgütleri, sendikaları, meslek örgütlerini bu konuda inisiyatifli olmaya çağırdı. 
     Ufuk Uras, bir soru üzerine, ''Bunları ilk defa burada dile getiriyorum'' dedi. 
     





</TEXT>
</DOC>
