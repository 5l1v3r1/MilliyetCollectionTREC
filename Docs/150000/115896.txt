<DOC>
<DOCNO> 115896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/spor/yurundul.html </URL>
<DATE> 2002/10/30/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Herşey bitmedi 
</HEADLINE>
<TEXT>

     Galatasaray dün gece hırslı, tempolu ve disiplinli bir ilk yarı ortaya koydu Fatih Terim’in takım düzeni riskliydi. İleride Arif - Christian ikilisine ilaveten, kenarlara Balic ve Pinto’yu monte etmişti. Lokomotiv Moskova koşan, organize ataklar geliştiren, özellikle geniş alanı üretkenlik açısından iyi değerlendiren bir ekip. Ancak Galatasaray ilk yarıda tahminlerin aksine çok başarılı pres uyguladı. Rakip ataklarda defans - orta saha yakın bağlantısı hiç ihmal edilmedi. İlk 20 dakikadaki kontrollü anlayış, doğru bir taktik düşünceydi. Daha sonra Galatasaray, oyuna hükmedip devre sonuna kadar rakibi baskı altına aldı. Tehlikeli hücum girişimlerinde bulundu, ama gol çıkmadı. 
     İkinci yarıya Fatih Terim, iki değişiklikle başladı. Galatasaray tempoyu artırdı. Bunu gören Lokomotiv Moskova ilk yarının aksine savunmada daha fazla gömülmeye başladı. Sonra Batista’nın hatasından kaynaklanan beklenmedik bir pozisyondan skor avantajı yakaladılar. Galatasaray bu gole kısa süre sonra cevap verdi. Ama iki dakika içinde de tekrar yenik duruma düştü. İşte bütün moralleri alt üst eden bu gol, bir yerde maçın bitimiydi. 
     Dünkü karşılaşmada Fatih Terim’in eleştirilecek tarafı oyuncu değişiklikleriydi. İlk devrenin son 15 dakikası iyi gitmişken, ikinci devreye iki değişiklikle başlaması hataydı. Madem Batista ile Hasan Şaş’ı oyuna soktu, o zaman çıkaracağı kişilerden biri, Arif’in yerine Pinto olmalıydı. Kafamıza ters gelen bir başka konu da Pinto’nun ikinci yarıda Christian’ın yanında hiç beceremeyeceği çift santrfor rolünde görevlendirilmesiydi. Bunun yanında Galatasaray’ın iyi mücadele ettiği maçta eleştirilecek önemli bir konu da, bu kadar deneyimli bir takımın böylesine kritik karşılaşmanın çok kritik anında skor dezavantajına düştükten sonra kısa sürede beraberliği sağlayıp, o morale rağmen iki dakika içinde tekrar yenik duruma düşmesiydi. 
     Galatasaray çok önemli maçı kaybetti, ama futbol bu. Brugge’ün de Barcelona’ya yenilmesiyle grupta herşey bitmedi. Galatasaray deplasmanda birinciliği garantilemiş Barcelona’yı yenebilirse, büyük ihtimalle ikinci tura çıkar. 
     



 SPOR 


























</TEXT>
</DOC>
