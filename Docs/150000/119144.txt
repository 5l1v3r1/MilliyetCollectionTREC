<DOC>
<DOCNO> 119144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/dunya/adun.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Cumhurbaşkanı, New York’ta Milliyet’e konuştu 
</HEADLINE>
<TEXT>
Denktaş direniyor 
BM’nin Kıbrıs planı tuzaklarla dolu’ diyen Denktaş, 12 Aralık’a kadar bir anlaşma imzalanmasının mümkün olmadığını söyledi 
     MİLLİYET ÖZEL HABER 

     SEMA EMİROĞLU - New York 

     Geçirdiği kalp ameliyatı nedeniyle 45 gündür New York’ta bulunan KKTC Cumhurbaşkanı Rauf Denktaş, Milliyet’e verdiği demeçte, 47 yıllık sorunun çözümü için Birleşmiş Milletler BM Genel Sekreteri Kofi Annan’ın planıyla yeşeren barış umutlarını söndürecek nitelikte açıklamalarda bulundu. 
     Annan tarafından sunulan son çözüm planıyla, Türk ve Rum liderlerine, AB’nin 12 Aralık’taki Kopenhag Zirvesi’ne kadar Kıbrıs’ın AB’ye girecek bir bütünlüğe kavuştuğu imajı yaratılarak bir "giriş anlaşması" imzalatılmasının istendiğini belirten Denktaş, "Bunun yapılması mümkün değildir" dedi. 
     
     BOĞAZIMIZA BASILMASIN 
     Annan’ın çözüm planı nedeniyle, tedavisini yarıda bırakmak zorunda kaldığını söyleyen Denktaş, Kıbrıs Türk ve Rum liderlerinin, kapsamlı çözüm planına pazartesiye kadar tepki göstermeleri için zaman sınırı koyan BM’ye ateş püskürdü. KKTC Cumhurbaşkanı, "Bunu Türkiye, meclisimiz ve hükümetimizle çok titiz bir şekilde değerlendireceğiz. Bu da zaman alacaktır. Ama zaman tahdidi diye kimse bizim boğazımıza basmamalıdır" diye konuştu. 
     Denktaş, belgenin içeriği ve haritaların, Rum gazetelerinin internet sayfalarında yayımlandığına dikkat çekti. "Belgeyi inceledikçe, içindeki yanlışları ve tuzakları görüyoruz" diyen Denktaş, özellikle plana ekli haritanın, "Ortalığı alt üst eden, kabul edilemez bir durum yarattığını" vurguladı. 
     
     YOKLUĞUM FIRSAT BİLİNDİ 
     Denktaş, New York’tayken, kendisinin, halkı, danışmanları ve hükümetiyle temas halinde olamayacağının göz önüne alınmamasından da yakındı, "Sanki iki taraf eşit şartlardaymış gibi ve AB takvimine göre belirlenen bir tarihte ortaya belge koydular. Bu belgenin zamansız olduğunu, bunu yaptıkları takdirde iyi niyet görevini zedeleyebileceklerini, hele ortaya bir harita koydukları zaman, Butros Gali zamanında olduğu gibi görüşme temelini yıkabileceklerini, bize fırsat vermelerini ve zaman tahdidi içine girmenin yanlış olduğunu söyledik dinlemediler" dedi. Denktaş, belgeyi incelemek için Genel Sekreter’den gelecek haftaya kadar mühlet istediklerini de belirtti. 
     
     BİTEN SORUN YARATILDI 
     Bu belgeyi hazırlayan Amerikalı, İngiliz ve BM diplomatlarının, "Kıbrıs Türklerini, haklarını koruyarak, Kıbrıs Cumhuriyeti’ne monte edebiliriz" yaklaşımı içinde olduklarını belirten Denktaş, şöyle devam etti 
     "Göç meselesini halledecekler diye kendiliğinden halledilmiş olan sorunu yeniden yaratıyorlar. 50 - 60 bin Türk’ün yer değiştirmesini gündeme getirip buna sorunun çözümü diyorlar. Aslında bütün manevra, 12 Aralık’a kadar iki lidere bir giriş anlaşması imzalatmak yoluyla, Kıbrıs’ın bir bütün olarak AB’ye girmesini sağlamak. Oysa, müzakere edilmesi gereken konular, o belgenin parçalarını oluşturan ve bu haliyle kabulü mümkün olmayan kısımlarla doludur. Bu yapılmadan, giriş anlaşması imzalanamaz." 
     
     MÜZAKERE YAPARIZ AMA... 
     Denktaş, planın bir müzakere zemini olarak sunulması halinde bunu, anlattığı çerçeve içinde Rumlarla müzakere edebileceklerini belirterek, "Kendilerine yanlışlarını söyleriz. Neleri, niçin kabul edemeyeceğimizi söyleriz. Ama, 12 Aralık’a kadar birinci belgeyi imzala, ondan sonra başka bir şeyi imzala’ gibi istekler, kabul edilmez şeylerdir. Haritayı vermeyin dediğimde, haritadan korktuğumu zannettiler. Halbuki ben müzakerelerin ortadan kalkmaması için, harita işini en sona bırakın diyordum" şeklinde konuştu. 
     



 DÜNYA 











</TEXT>
</DOC>
