<DOC>
<DOCNO> 112267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sontur01.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Üyelik hedefini sulandırmayalım" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, açıklanan AB İlerleme Raporu'nun ardından bazı çevrelerce ''Türkiye'ye özel bir statü verilmesi önerisinin gündeme getirilebileceğine'' dikkati çekti. Yılmaz, ''Önemli olan tam üyelik hedefini sulandırmamak. Bize gösterecekleri başka elma şekerlerine kanmamak'' dedi. 
     Yılmaz, TGRT'de canlı olarak yayınlanan ''Neler Oluyor'' adlı programa katılarak soruları yanıtladı. AB İlerleme Raporu'nda dile getirilen eleştirilerin serinkanlı karşılanması gerektiğini kaydeden Yılmaz, Kopenhag Zirvesi öncesinde bir diplomasi atağı başlatılması gerektiğini belirtti. Yılmaz, bazı randevu talepleri olduğunu bunların gerçekleşmesi durumunda görüşmelerde bulunmak üzere Almanya ve Fransa'ya gideceğini söyledi. 
     Yılmaz, ''Leyla Zana'nın hapisten çıkarılmasına yönelik talepler var'' şeklindeki bir hatırlatma üzerine, ''Bizim hukuk sistemimize göre Anayasamıza göre böyle bir şey mümkün değil. Sadece Cumhurbaşkanı'nın sağlık nedeniyle af yetkisi var. Şartlar oluşmuşsa belki yapılabilir, sağlık sorunları varsa. Ama bunları bizden resmen talep etmeleri mümkün değil'' diye konuştu. 
     Mesut Yılmaz, bu süreçte ''Türkiye'deki bazı odaklarla işbirliği yapılarak tam üyelikten vazgeçilmesi durumunda özel bir statü verilmesi önerisinin gündeme getirilebileceğine'' dikkati çekti. Yılmaz, şunları söyledi 
     ''Azınlıkta da olsalar Türkiye'de AB karşıtlarının sesleri yüksek çıkıyor. Yarından itibaren 'zaten AB bizi almayacak, gelişmeler bizi doğruluyor' diyeceklerdir. Bunlar doğru değil. Zorlukların hepsini aşarız. Önemli olan tam üyelik hedefini sulandırmamak. Bize gösterecekleri başka elma şekerlerine kanmamak. Tek hedefimiz tam üyeliktir. Tam üyelik için gerekli hususları yerine getirmekte kararlıyız.'' 
     
     IRAK OPERASYONU 
     Yılmaz, ABD'nin Irak'a operasyon olasılığına ilişkin bir soruyu yanıtlarken de Aralık ayından önce bir askeri müdahalenin olmayacağının anlaşıldığını belirtti. Yılmaz, Kuzey Irak'taki gelişmelerle ilgili olarak, şunları ifade etti 
     ''Ben inanıyorum ki Türkiye'yi dışlayan bir formülün Irak'ta yaşama geçirilebilmesi mümkün değil. Türkiye Kuzey Irak'taki gelişmeler bakımından ABD kadar olmasa bile tayin edici ülkelerden, söz sahibi ülkelerden birisidir. Muhtemelen Irak'ta bizim de kabul edebileceğimiz bizim de beraber yaşayabileceğimiz bir çözüm söz konusu olacaktır. Irak'ın toprak bütünlüğünü bozacak bağımsız bir Kürt devletinin oluşumuna yol açacak bir çözümü Türkiye'nin kabul etmesi mümkün değil.'' Yılmaz, Türkiye'nin Irak'a yönelik askeri bir harekata karşı çıkarak mı, destek vererek mi çıkarlarını koruyabileceği konusunda çok daha aktif bir değerlendirme yapması gerektiğine işaret etti. 
     
     AK PARTİ'YE KARŞI CHP BALONU 
     Yılmaz, AK Parti ve CHP'ye yönelik eleştirilerinin anımsatılması üzerine, ''Siyaset kurumunun genel olarak yıpranmış olmasından yararlanılarak yeni bir oluşum diye AK Parti bir umut olarak lanse edildi. Ama dozu biraz fazla kaçırıldı. Bu balonu şişirenler, kendi yarattıkları balon karşısında korktular ve onu dengeleyecek bir balon olarak CHP'ye sarıldılar. Şimdi onu şişirmeye çalışıyorlar'' diye konuştu. 
     ANAP'ın kamuoyu araştırmalarında barajın altında gösterildiğine dikkat çekilmesi üzerine de Yılmaz, özetle şunları söyledi 
     ''Seçimde tayin edici kitle kararsızlar. Biz o kitleyi kazanmaya çalışıyoruz. ANAP'ın oyunda istikrarlı bir artış var. Şu anda hala barajı aşacak noktada değiliz, barajın altında ama çok yakın bir noktadayız. Ama kararsız kitleden oy almaya en yakın parti olduğumuza inanıyoruz. Olumsuz bütün koşullara rağmen yüzde 20'lere yakın bir oy oranıyla seçimleri tamamlayacağımıza inanıyorum. 
     Farklı çevrelerin yönlendirmelerine rağmen seçmenin bu oyunu sandıkta bozacağına inanıyorum. Bu siyasi mühendislik çabaları başarılı olursa ne olur İstenenin tam tersi olabilir. Belli bir partiye karşı mesela AK Parti'ye karşı belirli bir alternatif yaratmaya çalışırsanız, o parti de çıkıp diğerini öcü gibi gösterip ödünç oy isterse istemediğimiz parti daha güçlü gelir. Siyasi mühendislik yapanlar kendi tezlerinin tam tersi bir sonuçla karşılaşırlar.'' 
     





</TEXT>
</DOC>
