<DOC>
<DOCNO> 141991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sondun18.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'den Rusya ve Fransa'ya "Yeni karar tasarısını veto etmeyin" 
</HEADLINE>
<TEXT>

     İngiltere Başbakanı Tony Blair, Birleşmiş Milletler Güvenlik Konseyi'nde Irak'a yönelik olası bir harekata olanak tanıyacak karar tasarısının oylanmasında veto haklarını kullanacaklarını açıklayan Fransa ve Rusya'yı uyardı ve ''tasarıyı veto etmeyin'' dedi. 
     Blair, Portekiz Başbakanı Jose Manuel Durao Barroso ile Londra'daki resmi konutunda görüşmesi sonrası yaptığı kısa açıklamada, ''Bence, bazı ülkelerin her koşulda vetodan yana olduklarını açıklamaları, Saddam Hüseyin'e 'ipten döndün' mesajı verir ki, bu da son derece yanlış olur'' dedi. 
     İngiltere Başbakanı Blair ayrıca, Avrupa'nın ABD'den ayrılması tehlikesine işaret ederek, ''Avrupa'yı, bize yarım asrı aşkın süredir son derece önemli hizmetlerde bulunmuş ABD'den ayırmak, bence son derece tehlikelidir. Bu nedenle de bizi yeniden biraraya getirebilecek ortak bir zemin bulmalıyız'' diye konuştu. 
     Blair, kendisinin bu ortak zeminin bulunması için gece gündüz çalışmayı sürdürdüğünü ifade etti. 
     





</TEXT>
</DOC>
