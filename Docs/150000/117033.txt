<DOC>
<DOCNO> 117033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/dunya/adun.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa ve AKP’den gerginlikten kaçınma mesajları 
</HEADLINE>
<TEXT>
AB İşbirliğine hazırız 
Avrupa Birliği Komisyonu sözcüleri AKP’nin tek başına iktidara gelişini İslam konusunda endişemiz yok. Ne yapacaklarına bakacağız. Önyargılı değiliz’ sözleriyle karşıladılar 
     GÜVEN ÖZALP Brüksel 

     Avrupa Birliği’nin 3 Kasım genel seçimlerinden tek başına iktidar olarak çıkan Adalet ve Kalkınma Partisi’ne AKP yönelik ilk resmi mesajı son derece net oldu "İşbirliğine hazırız". AB Komisyonu tarafından yapılan açıklamalar, Brüksel’in AKP’nin Avrupa’nın gözünde ağır basan "İslamcı" etiketinden çok uygulamalarına önem vereceğini ortaya koydu. 
     Komisyon tarafından yapılan yazılı açıklamada "AB Komisyonu yeni hükümetle işbirliği yapmaya hazırdır. TBMM’de temsil edilecek iki partinin açık bir şekilde Avrupa yanlısı politika izleyeceklerini açıkladıklarını not ediyoruz" denilirken, Türkiye’nin reform sürecine ilişkin yaklaşımını teyit etmesi istendi. 
     20 dakika boyunca basının Türkiye konusundaki sorunlarını yanıtlayan AB Komisyonu Sözcüleri Jonathan Faull ve Jean Christophe Filori, Brüksel’in uygulamaya verdiği önemin altını "Kelimelerden çok yapılanlar önem taşıyacak" sözleriyle defalarca çizdiler. 
     
     İslam sorun değil 
     Türkiye’nin aday olduğunu hatırlatan Komisyon sözcüleri, AKP’nin "İslamcı" olarak tanınmasının kendileri için bir şey ifade etmediğini vurgulayarak, "İslam konusunda endişemiz yok. Somut olarak ne yapacaklarına bakılacak. Şu aşamada hiçbir önyargımız yok" ifadelerini kullandılar. Türkiye’nin üyeliği açısından belirleyici olanın İslami eğilimli bir hükümetin iktidarda olması değil, Kopenhag kriterlerini tamamlaması olduğu da altı çizilen konular arasında yer aldı. Faull da İngiltere örneğine değinerek, "İngiltere’de Kraliçe aynı zamanda dini liderdir ancak bu pratik hayatı etkilemez" dedi. 
     
     Verheugen AKP sınavda 
     Bu arada, AB Komisyonu’nun genişlemeden sorumlu üyesi Günter Verheugen de sonuçların, Avrupa’da Hıristiyan Demokratlar’ın oynadığı rolü Müslüman bir ülkede "Müslüman demokratların" oynayıp oynamayacaklarını göstermesi açısından bir sınav niteliği taşıdığını söyledi. Çıkan sonuca AB’nin saygı göstermesi gerektiğini belirten Verheugen, AKP iktidarının Türkiye’yi köktendinciliğe doğru yönlendirmesi yönünde bir risk görmediğini ifade etti. 
     AB içinde de din temelli partiler olduğunu hatırlatarak, "Bunların demokratik olmadıklarını söyleyemeyeceğim. Neden olmasınlar " diyen Verheugen, AKP’ye mesajında, "Karşılıklı güvene dayanan bir işbirliğine hazırız" diye konuştu. 
     



 DÜNYA 












</TEXT>
</DOC>
