<DOC>
<DOCNO> 129111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sonspo15.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Fenerbahçe, İTÜ yenilgisinin şokunu yaşıyor... 
</HEADLINE>
<TEXT>

     Türkiye Basketbol Ligi'nde son 3 haftada arka arkaya kazanarak çıkış yakalayan Fenerbahçe'de, İTÜ yenilgisinin şoku yaşanıyor. 
     Antrenör Murat Özgül, İTÜ maçını talihsiz bir maç olarak değerlendirerek, ''İyi giden işleri bozduk. Hedeflerimize ulaşmak için uğraşırken, şimdi İTÜ maçının yaralarını sarmaya çalışıyoruz'' dedi. 
     Karşılaşmanın ilk yarısında iyi savunma yaptıklarını anlatan Özgül, şöyle konuştu 
     ''Ribauntları alıp, hızlı hücumlarla ilk yarıyı farklı önde kapattık. İkinci yarıda organize olamadık ve 3. periyotta 10 sayıda kaldık. Bu periyotta hem savunmada, hem de hücumda kötüydük. Anlaşılır şey değil. Biz de bunun nedenlerini araştırıyoruz. İTÜ, kolay sayılar buldu ve öne geçti. İşler kötü gitmeye başlayınca tekrar iyiye çevirmek zordur.'' 
     
     ''ARA BİZE YARAMIYOR'' 
     Murat Özgül, bazı oyuncularının inişli çıkışlı grafik sergilediğini anlatarak, ''Zaza'nın istikrarsızlığı bizi etkiliyor. Erdal sakatlıktan yeni kurtuldu. Yabancılarımız ilk defa Avrupa'da oynuyor. Gençlerimiz Erkan, Emre ve Barış da inişli, çıkışlı performans sergiliyor ama biz onları uzun vadeli düşünüyoruz'' şeklinde konuştu. 
     Milli takımın yapacağı maçları nedeniyle Ocak ayı içinde lige verilecek aranın kendilerini olumsuz etkileyeceğini vurgulayan Özgül, ''Bizim resmi maç yapmaya ihtiyacımız var. Sezona geç hazırlandığımız ve Avrupa kupasında da oynamadığımız için resmi maç eksiğimiz var. Takıma zaman gerekiyor ama lige verilen ara bizi olumsuz etkileyecek. Hazırlık maçları asla resmi maçlar gibi olmuyor'' dedi. 
     





</TEXT>
</DOC>
