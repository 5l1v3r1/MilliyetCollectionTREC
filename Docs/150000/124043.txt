<DOC>
<DOCNO> 124043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/dunya/dun02.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çok korkuyorlar 
</HEADLINE>
<TEXT>

Danimarka Başbakanı Rasmussen, Türkiye’nin AB’ye kabulünün 10 ülkeyi kapsayan şu anki genişlemeden de zor bir iş olduğunu söyledi 
     DIŞ HABERLER SERVİSİ 

     AB Dönem Başkanı Danimarka’nın Başbakanı Anders Fogh Rasmussen, Türkiye’nin nihai olarak AB’ye kabulünün, şu anki genişleme sürecinden çok daha büyük, "devasa boyutta, çok uğraştırıcı iş" olacağını söyledi. Rasmussen, Kopenhag Zirvesi öncesi AB üyesi ülkelerin başkentlerine yaptığı gezisinin son durağı Atina’dan dönüşünde yaptığı açıklamada, Türkiye’ye AB’ye üyelik görüşmelerine başlama tarihi verilip verilmeyeceğiyle ilgili olarak zirve için bir öneri hazırlayacağını belirtti. Türkiye’nin ne zaman AB’ye girebileceği konusunda tarih vermekten kaçınan Rasmussen, bunun Kopenhag’da sonuçlanması beklenen genişlemeden çok daha zorlu olacağını tahmin ettiğini kaydetti. Rasmussen, "O dev bir uğraştırıcı iş ve bu yüzden çok dikkatli olmalı ve bütün kriterlerin yerine getirilmesini garanti altına almalıyız" dedi. 
     
     Bush, Türkiye için aradı 
     Öte yandan ABD Başkanı George W. Bush, Rasmussen’i telefonla arayarak, Türkiye-AB ilişkilerini görüştü. Danimarka Başbakanı’nın bürosundan yapılan açıklamada, Rasmussen’in Bush’a, AB Dönem Başkanı olan Danimarka’nın Türkiye ile ilgili önerisini AB liderlerine zirve yemeğinde sunacağını söylediği belirtildi, ancak ayrıntılı bilgi verilmedi. 
     



 DÜNYA 














</TEXT>
</DOC>
