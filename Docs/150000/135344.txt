<DOC>
<DOCNO> 135344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/ekonomi/eko02.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu maliyesi gevşedi mutlaka düzeltilmeli 
</HEADLINE>
<TEXT>

Kamu maliyesindeki bozulma mutlaka düzeltilmeli’ diyen Merkez Bankası Başkanı, enflasyondaki düşüşün de rehavete yol açmaması gerektiği uyarısında bulundu 
     ANKARA Milliyet 

     Kamu maliyesinde son yedi ayda belli bir gevşeme olduğunu, özellikle seçim sürecinin bu bozulmayı artırdığını kaydeden Serdengeçti, bunun faiz ve kurlar üzerinde artırıcı yönde baskı oluşturduğunu söyledi. Serdengeçti, "Gevşemiş kamu maliyesinin mutlaka düzeltilmesi gerekiyor" dedi. 
     TÜSİAD’ın "Enflasyon ve Büyüme Dinamikleri, Gelişmekte Olan Ülke Deneyimleri Işığında Türkiye Analizi Raporu"nun tanıtım toplantısında konuşan Serdengeçti, yüzde 30’un altına inen enflasyonun h l dünyadaki en yüksek oranlardan biri olduğunu anlattı. Türkiye’nin hiperenflasyon deneyimini yaşamadığı için enflasyonla mücadelede bazı gerçeklerin anlaşılamadağını belirten Serdengeçti, "Kurlarda göreli bir istikrar ve faizde bir düşme ile beraber her zaman bu ülkede bir rehavete kapıldık. Bunu, kesinlikle yapmamamız gerekiyor" dedi. 
     Irak’ın risk unsuru olarak bir tarafta durduğunu ve yapısal reformların sürdürülmemesinin bir risk olduğunu söylemesine gerek olmadığını bildiren Serdengeçti, fiyatlama ve vergi politikalarının kamu kesiminin finansman ihtiyacı doğrultusunda oluşturulmasının da risk oluşturduğunu ifade etti. Serdengeçti, bunun bir ölçüde ocak ayı fiyatlarında görüldüğünü kaydetti. 
     
     TEFE çok yüksek’ 
     Beklenti anketlerine çok dikkat edilmesi gerektiğini söyleyen Serdengeçti, "Güveni sarsmamamız lazım. Kısa vadede bozulma görülüyor ama uzun vadede henüz bir şey yok. Ama yapmamız gerekeni yapmazsak tabii orada olumsuz bir gelişme olabilir. Buna bakmamız gerekiyor" dedi. Serdengeçti, ocak ayında toptan eşya fiyatlarındaki TEFE artışın çok yüksek, tüketici fiyatlarındaki artışın ise TÜFE beklenti dahilinde gerçekleştiğini söyledi. 
     TÜFE’deki artışın kontrol dışı olan petrol fiyatlarından ve Türk Lirası’nın nominal değer kaybından etkilendiğini ifade eden Serdengeçti, "Nominal değer kaybı bir süre daha şubat, mart ayında etkilemeye devam edecek. Ama bunun yanı sıra özellikle petrol ve tekel ürünlerinde kamunun vergi ve fiyat ayarlamaları etkiledi" diye konuştu. 
     
     Şeffaflaşma şart 
     Hazine Müsteşarı Faik Öztrak ise Türkiye’de her kesimin artık şeffaflaşması gerektiğini söyledi. Şeffaflaşma sağlandığında ekonomik ajanların doğru kararları alabileceğini ve böylece Türkiye’nin gerçekten sürdürülebilir büyüme ortamına girebileceğini kaydeden Öztrak, "Büyüme performansına bakıldığında Türkiye son yıllarda bulunduğu yerleri pek de hak etmiyor" diye konuştu. Öztrak, güvenilir bir maliye politikasının hem borçları azaltmada, hem de büyümeyi sağlamada pozitif etki yapabileceğini anlattı. 
     
Enflasyonla mücadelede ama’ olmaz      Serdengeçti, toplantıda, AKP lideri Recep Tayyip Erdoğan’ın ekonomi kurmaylarından Reha Denemeç’in "Enflasyon düşerken büyüme sağlanıyor demek mümkün mü " sorusuna, "Enflasyonla mücadele edelim ama’ demeyelim artık. Türkiye’de belli kesimlerin enflasyonla mücadele konusunda sıkıntısı var. Eylül ayında enflasyon düşük çıkınca, 'rakamlar doğru değil’ denildi. Bunlara gerek yok. Geçen yıl enflasyon konusunda beklenilenin ötesinde performans gösterildi. Eğer duraksarsanız, uzun soluklu olmazsanız, ne enflasyon, ne de büyüme de başarılı olursunuz" yanıtını verdi. Öztrak da "Her enflasyon düşürüldüğünde büyüme gelmez, doğru. Büyümenin şartı güvenilir olmanızdır. Piyasanın istediği mekanizmaları, tedbirleri bu piyasaya vermektir" dedi. 
     
Devalüasyon yaptık da ne oldu      Serdengeçti, enflasyonun düşürülmesinin rekabet bakımından da şart olduğunu, ihracatçıların parada değer kaybı yaşandığında sevindiğini ama 1980’lerden bu yana ortaya çıkan rekabet sıralaması rakamlarının farklı sonuçlar ortaya koyduğunu ifade etti. Serdengeçti, "1980’de 22 ülke arasında 21’inciyken, şu anda 80 ülke arasında 69’uncuyuz. İki defa devalüasyon yaptık ama hiçbir yere gelemedik" dedi. 
     



 EKONOMİ 





















</TEXT>
</DOC>
