<DOC>
<DOCNO> 121728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/spor/aspo.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TAŞFIRIN KARTALI 3-1 
</HEADLINE>
<TEXT>

Dinamo Kiev'i ezdi geçti, yine gönülleri fethetti 
Ukraynalı rakibi önünde golü yedi, pes etmedi. Eksik kadrosuna rağmen mükemmel gollerle, UEFA Kupası’ndaki tur şansını ilan etti 
     90 DAKİKA 
     Beşiktaş’ta Sergen yok, İlhan Mansız cezalı, Ahmet Dursun ise hep sakat Sağ kanada tam oturan Kaan Dobra da sakata geldi. Formsuzluk hastalığına yakalanan Ali Eren yedek kulübeyi tercih etti Pancu haftalardır meniskus yırtığıyla mücadele ediyor, sahaya iğne ve özel bandajla çıkıyor. İşin özeti Kartal sakat, cezalı ve formsuzlar yuvası adeta Lucescu, bu "yokluklar" içerisinde son çare olarak Tamer’i sağa yerleştirdi, sol kulvara Ahmet Yıldırım’ı, forvete elindeki tek silahı Tümer’i sürdü. 
     Dinamo Kiev’in Şampiyonlar Ligi’nden elenip, UEFA Kupası’na konuk olmasını hiç mi, hiç yadırgamadım. Beşiktaş karşısında sadece bir gol bulan Kiev, bize göre tam "yalan rüzgarıydı." 
     Karşılaşmanın ilk yarısında Kiev’i sahasına kapatan Beşiktaş, rakibini belirli bölümlerle hallaç - pamuğu gibi attı. Ne var ki, Nouma’nın forvette yalnız kalması, Tümer’in ilk yarıdaki vasat futbolu, kazanılan fırsatların gole dönüşmesini engelleyen en büyük faktördü. Orta sahada etkili olan Beşiktaş, 3. dakikada pozisyon buldu. Yasin ceza alanı dışında düşürüldü, frikik atışını Tümer kullandı, kaleciden döndü, solda topla buluşan Ahmet Yıldırım yeniden altı pasa kesti, Tümer, zor olanı tercih etti, kafayla auta gönderdi. 
     21.dakikada Yasin soldan altı pasa kesti, topu önce göğsüyle düzelten Nouma dönerek sert vurdu, top üstten az farkla auta gitti. 
     29.dakikada sağdan kazanılan serbest atışı Belkevich ceza alanına kesti, Shatskikh kafayla indirdi, Diogor dokundu 0 - 1 
     Şok golle yıkılan Beşiktaş, çabuk toparlandı ve 31.dakikada Pancu yine sahneye çıktı. Rumen futbolcu göbekten topla indi, ceza alanı yayı üzerinde rakibini geçti, sert vurdu, kaleci topu filelerde gördü 1 - 1 
     33.dakikada Tamer, Pancu’yu gördü, ceza alanına hareketlendi, Rumen futbolcu arka direğe kesti, Tamer yakın mesafeden topu auta gönderdi. 
     36.dakikada yine Pancu cezaalanı dışından sert vurdu, araya giren Tayfur kaleciye rağmen dokundu, savunma uzaklaştırdı ve ilk yarı 1 - 1 bitti. 
     Lucescu’nun Yasin’i 63.dakikada oyundan alması ve yerine İbrahim’i sürmesi teknik adam doğrusuydu. Ahmet Yıldırım’ın yeniden orta alanın göbeğine dönmesi Beşiktaş’ı bu dakikadan sonra ayağa kaldıran en büyük faktördü. Nitekim 72.dakikada soldan kazanılan serbest atışı Tümer, arka direğe kesti, Nouma indirdi, Ronaldo uçarak kafayla tamamladı 2 - 1 
     Savunmada riske giren Beşiktaş, tüm hatlarıyla yüklendi, 83.dakikada Tümer topu sağında bekleyen Nouma’ya çıkardı. Kalecinin öne çıkmasından iyi yararlanan Nouma, harika aşırtma vuruşla dördüncü tur kapısını aralandı. 
     
Luce temkinli      TEKNİK Direktör Lucescu, Dinamo Kiev karşısında haklı bir galibiyet elde ettiklerini söyledi. Rumen hoca, "Zekamızla oynadık, kazandık. İkinci turu konuşmak için erken. Çünkü rövanş zor geçecek" ifadesini kullandı. 
     NOUMA için sevindiğini de belirten Lucescu, "Artık iyi oynamaya başladı" yorumunu yaptı. Tecrübeli çalıştırıcı, "Lig maçlarının ertelenmesini istemeyeceğiz. Ancak Elazığ kupa maçını oynamasak fena olmazdı, ama bu mümkün değil" dedi. 
     
ÖP BABANIN ELİNİ Nouma, attığı nefis gol sonrası Lucescu’nun yanına koştu, hocasının elini öptü. Fransız yıldız formasını da Serdar Bilgili’ye hediye etti, "O benim imparatorum" dedi 
     DİNAMO Kiev önündeki süper futbolunu nefis bir golle süsleyen Nouma yine şovunu yaptı. Fransız yıldız gol sonrası soluğu Lucescu’nun yanında aldı, sevincini hocasının elini öperek yaşadı. Nouma maç sonrası ise "Golümü kızıma ve sevgilime top hediye ediyorum. Formamı da Başkan Serdar Bilgili’ye verdim. O benim imparatorum. Onu çok seviyorum. Ama ben herkesi seviyorum" diye konuştu. 
     
Maçın Adamı ZAGO      Brezilyalı futbolcu doksan dakika süreyle muhteşem bir mücadele örneği verdi. Rakibin hava toplarına geçit vermedi, topla sık sık ileri çıkarak, ofansa paslar attı, destek verdi. İkili mücadelelerde adeta savaştı, ayakta kaldı. Orta alanın sektirdiği topların tehlikeye dönüşmesini önledi, savunmayı ayakta tuttu. 
     
Ramazan davulcusu      BEŞİKTAŞ tribünlerde uzun bir süredir tezahüratlar için kullanılan 50 adet özel varil kaldırıldı. Bunların yerine daha fazla gürültü elde edebilmek için çevre mahallelerde bulunan özel ramazan davulcuları çağrıldı ve Siyah - Beyazlı taraftarlar takımlarını bu ilginç yöntemle destekledi. 
     PANCU’NUN golünden sonra kapalı tribündeki bir taraftar fenalık geçirdi. İlk müdahelesi saha içinde yapılan seyirci, daha sonra ambülansla hastaneye kaldırıldı. Dinamo Kiev’in golü sonrası ise Ukraynalı taraftarlar üstlerini çıkarıp Beşiktaşlı seyircilere atınca kısa süreli bir gerginlik yaşandı. 
     
     Tümer’de indirim 
     TAHKİM Kurulu, Tümer’e verilen 2 maç oynamama cezasını 1’e indirdi. Kurul, Tümer’in hareketinin "tahrik sonucu" meydana geldiği görüşüne vardı ve Beşiktaş’ın itirazını kabul etti. Siyah - Beyazlı futbolcu Gençlerbirliği karşısında forma giyebilecek. 
     
     Bilet kavgası 
KARŞILAŞMA öncesi saha dışında yaşanan bilet tartışmasına kan bulaştı. Gişelerin önünde bıçak ve silahların da kullandığı büyük bir kavga çıktı, yaralanan taraftarlar hastaneye kaldırıldı. 

     Kasa doldu 
     İNÖNÜ Stadı sezonun en kalabalık maçına sahne olurken, Siyah - Beyazlı taraftarlar gişelere, 230 milyarlık hasılat bıraktı. Naklen yayın ve reklam gelirleri ile birlikte rakamın 450 milyara ulaştığı belirtildi. 
     
     Tarihe geçtiler 
     SİYAH - Beyazlılar, Dinamo Kiev karşısında avantajlı bir skor yakalarken, aynı zamanda tarihe de geçti. Beşiktaş, Ukrayna temsilcisini mağlup eden ilk Türk takımı olma unvanını da kaptı. 
     
     Gül’den kutlama 
     BAŞBAKAN Abdullah Gül, maçtan hemen sonra Başkan Serdar Bilgili’yi arayarak tebrik etti. Beşiktaşlılığı ile tanınan Gül, bundan sonra da bu tür başarıların devam etmesini diledi. 
     
     Sergen moral verdi 
     SAKATLIĞI nedeniyle Lucescu tarafından dün geceki maçta riske edilmeyen Sergen, maç öncesi soyunma odasına inerek arkadaşlarına başarılar diledi. Yıldız futbolcu rövanş maçında takımdaki yerini kesinlikle alacağını söyledi. 
     
     Program değişti 
     TEKNİK Direktör Lucescu’nun isteği doğrultusunda Beşiktaş’ın rövanş maçının programı yine değişti. Buna göre Kartal, 11 Aralık’ta Kiev’e gidip 12 Aralık’ta maç oynadıktan sonra yine aynı akşam özel uçak ile İstanbul’a dönecek. 
     



 SPOR 

























</TEXT>
</DOC>
