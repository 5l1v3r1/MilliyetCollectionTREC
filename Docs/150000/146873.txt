<DOC>
<DOCNO> 146873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sontur25.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Başkanı'nın isyanı "Maaşımızdan utanıyorum" 
</HEADLINE>
<TEXT>

     Yargıtay Başkanı Eraslan Özkaya, çağın iletişim araçlarından mahrum bırakılan yargının halen ilkel araçlarla adalet dağıttığını söyleyerek, yargı sorunlarının çözülmesi için siyasi iradenin direnişinin ve isteksizliğinin ortadan kaldırılması gerektiğini belirtti. 
     İstanbul Barosunun 125. Kuruluş yıldönümü kutlamaları çerçevesinde İstanbul Ticaret Üniversitesi'nde düzenlenen, "Yargı Reformu ve Yargı Sorunları Sempozyumu"na Yargıtay Başkanı Eraslan Özkaya, şöyle konuştu 
     "Adliyeye girin, birçok mahalle pazarında dahi bağırmayı bıraktılar. Mübaşirler bağırır, ışıklı panoyu adliyeye çok görürler, bu kadar acı konuşmama rağmen bir arpa boyu yol almış değiliz. Cumhuriyet savcılarına etkin çalışabilecek, araştırma yapabilecek imkanların sağlanması lazım. Savcıya iddianameyi reddetme hakkı verilmesi lazım. 
     Mahkemeler arasındaki ihtisaslaşmayı sağlayamadık. Bunları da hallettiğimizde yargının tıkanıklığını gidermeye başlarız" 
     
     "MİLLETVEKİLİ YÜKSEK YARGIÇTAN ÜÇ MİSLİ MAAŞ ALIYOR" 
     "Biz maaşları dile getirmekten utandık. Maaş azlığı bizi utandırmaya ve onurumuza dokunmaya başladı" diyen Özkaya, kuvvetler ayrılığı prensibinin uygulandığı Türkiye'de siyasi organın yargıya hakim olmuş vaziyette olduğunu, eğer kuvvetler ayrılığı tam olarak çalışırsa, şikayet edilen yönetsel sorunların ortadan kalkacağını kaydetti. Özkaya, "Bir milletvekili, yıllarını adalete harcamış yüksek yargıçtan üç misli maaş alıyor" dedi. 
     Özkaya, adliyelerdeki personel sıkıntısının da had safhada bulunduğunu, dairelere odacı bulamadıklarını belirtti. 
     Özkaya, "Bir hakim çocuklarından rica ederek, kararlarını çocuklarına yazdırıyor. Böyle olmaz, böyle siyasi irade olamaz" diye konuştu. 
     
     ADALATE AYRILAN BÜTÇEYE TEPKİ 
     Yargıtay Başkanı, Atatürk zamanında adalete yüzde 4-5- 6'ya kadar oranlarda pay ayrıldığını, bugün ise bu payın 
     binde 75'lere düşürüldüğünü dile getirerek, "binde 75 ile adaletin hiçbir sorununun halledilemeyeceğini" söyledi. 
     





</TEXT>
</DOC>
