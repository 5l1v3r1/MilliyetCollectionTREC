<DOC>
<DOCNO> 118449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/soneko14.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler lojmanlarla ilgili kararda... 
</HEADLINE>
<TEXT>

     Meclis Başkanlığı'nın yeni tahsiste bulunmaması ve yeni hükümetin de satış kararı alması halinde milletvekili lojmanları, kanuni düzenlemeye ihtiyaç olmaksızın kısa sürede elden çıkarılabilecek. 
     Maliye Bakanlığı yetkililerinden alınan bilgiye göre, diğer lojmanlar gibi Hazine'ye ait bulunan ve Meclis Başkanlığı'na tahsis edilen milletvekili lojmanlarının satışı için de, yeni bir kanun çıkarılması zorunluluğu bulunmuyor. 
     Lojmanların satış prosedürünün başlaması için, öncelikle Meclis Başkanlığı'nın lojmanlar için yeni tahsis yapmaması gerekiyor. 
     Kurulacak hükümetin de, bu lojmanların satışına ilişkin karar alması halinde, Hazine'ye ait taşınmazların idare ve satışından sorumlu olan Maliye Bakanlığı Milli Emlak Genel Müdürlüğü, satış için harekete geçebiliyor. 
     
     TAKSİTLİ SATIŞ DA MÜMKÜN 
     Eğer bu yol izlenirse, önce Ankara Defterdarlığı bünyesinde bulunan Kıymet Takdir Komisyonu, lojmanlar için değer tespit çalışmasında bulunacak. Bunun ardından da Devlet İhale Kanunu'na göre, ihaleye çıkılacak. 
     Kanun, 2002 yılı için 215 milyar liraya kadar olan satışlarda açık ihale, bu limitin üstündeki ihalelerde ise kapalı teklif usulü öngörüyor. 
     Kamuya ait gayrımenkullerin satışını düzenleyen ve Devlet İhale Kanununa da atıfta bulunan 4706 sayılı Kanun çerçevesinde, milletvekili lojmanları taksitle de satılabilecek. 
     Bu durumda, satış bedelinin yüzde 25'i peşin ödenecek, geri kalan bölümü 2 yıl içinde 12 eşit taksitte tahsil edilecek. Taksitlendirmede, kanuni faiz işletilecek. 
     
     DEMİREL VETO ETMİŞTİ 
     Diğer yandan lojmanların öncelikle memurlara satılması gibi özel hükümlerle satışı istenirse, yeni bir kanun çıkarılması gerekecek. 
     Kamu konutlarının, öncelikle memurlara satışı için Bakanlar Kurulu'na yetki veren ve diğer satış koşullarını düzenleyen 3988 sayılı ''Kamu Konutları ile Tesislerin Satışı Hakkında Kanun'', 12 Mayıs 1994 tarihinde TBMM'de kabul edilmişti. 
     Ancak dönemin Cumhurbaşkanı Süleyman Demirel bu kanunu veto etmişti. O dönemde, lojmanların memurların özlük haklarının reel bir unsuru haline geldiği ve memurlara doğrudan satışın, Anayasanın eşitlik ilkesine aykırı olduğu konuları yoğun şekilde tartışılmıştı. 
     Öte yandan milletvekili lojmanlarının satışı halinde gündeme gelecek olan milletvekillerine kira yardımı konusundaki yetki, Meclis Başkanlığı'na ait bulunuyor. Eğer, milletvekillerine kira yardımı yapılırsa, bunun tutarını Meclis Başkanlığı tespit edecek. 
     
     DİĞER LOJMANLARDA DURUM 
     Bu arada milletvekili lojmanlarıyla birlikte gözler, kamuya ait diğer lojmanların ne olacağına çevrildi. 
     Maliye Bakanlığı verilerine göre, genel ve katma bütçeli kuruluşların geçen yıl 237 bin 234 olan lojman sayısı, bu yıl 224 bin 401'e düştü. Böylece son 1 yılda lojman sayısı 12 bin 833 azaldı. 
     En fazla lojmana sahip kuruluş 55 bin 369 lojmanla Milli Savunma Bakanlığı olurken, bunu 39 bin 302 lojmanla Milli Eğitim Bakanlığı, 36 bin 51 lojmanla da Emniyet Genel Müdürlüğü izledi. 
     Buna karşılık, 1 yıl önce 2 bin 644 olan kamunun elindeki sosyal tesis sayısı, 1 yıl sonra 2 bin 649'a yükseldi. Öğretmenevleri nedeniyle Milli Eğitim Bakanlığı 826 sosyal tesis ile en fazla tesise sahip kuruluş olurken, Tarım ve Köyişleri Bakanlığı 357 sosyal tesis ile ikinci sırada yeraldı. 
     
     KAÇI SATILABİLECEK 
     Maliye Bakanlığı'na göre, askerler ve polislerin yanısıra taşradaki öğretmen, sağlık memuru, gümrük memuru, hakim ve savcı lojmanlarının da satışı çok zor görünüyor. Köylerde öğretmenlere ve sağlık personeline ait lojmanların satılması ile bu görevlilerin barınma sorunu ortaya çıkıyor. 
     Sınır kapılarındaki gümrük lojmanlarının, özellikle Doğu ve Güneydoğudaki yerleşim birimlerindeki hakim ve savcı lojmanlarının, yine kırsal kesimde ormancılara ait lojmanların ya da yerleşim birimleri dışında faaliyet gösteren diğer kamu kuruluşları mensuplarına ait lojmanların zorunluluklardan kaynaklanan nedenlerle elde tutulması gerekiyor. 
     Bu şartlarda, 224 bin lojmandan ancak 60-70 bin dolayının satılabileceği ortaya çıkıyor. 
     Diğer yandan, kamu lojmanlarının bir bölümünün iskan ruhsatı bile bulunmadığı belirtiliyor. Aynı şekilde çok sayıda lojmanın bakımsız olduğuna dikkat çekiliyor. 
     





</TEXT>
</DOC>
