<DOC>
<DOCNO> 126711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/spor/spo03.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
REIZIGER BOMBASI 
</HEADLINE>
<TEXT>

Galatasaray, Barcelona'nın Hollandalı yıldızı ile temasa geçti. İspanyol kulübü "Pazarlığa hazırız" mesajı yollarken, ünlü futbolcu da transfere yeşil ışık yaktı 
     Özel haber MEHMET ÇİFTÇİ 

     Sözleşmesi sürüyor 
     SARI - Kırmızılı ekip, ligin ikinci yarısına yeni yabancılarla girmeyi planlarken, Barcelona’nın Hollandalı yıldızı Michael Reiziger’e kancayı taktı. 1990 - 91 sezonunda Hollanda’nın Ajax takımında futbola başlayan ve 1996 - 97’de Milan’a transfer olarak ülke dışına açılan 29 yaşındaki Reiziger, 1997 - 98’den bu yana Barcelona’da forma giyiyordu. 2005’e kadar kulübüyle sözleşmesi bulunan Hollandalı futbolcu için Barcelona’nın, Galatasaray’a olumlu yanıt verdiği de bildirildi. 
     
     3 - 4 milyon dolar 
     BARCELONA II. Başkanı Javier Perez Farguell, MİLLİYET’e yaptığı açıklamada, Sarı - Kırmızılı kulübün, kendileriyle görüştüğünü doğruladı. Farguel, 5 yıldır formalarını giyen Reiziger’in oldukça kaliteli bir futbolcu olduğunu belirtti, "Ancak, onun kanadında Puyol oynuyor. Reiziger de, yedekte kalıyor. Bu nedenle Galatasaray’a veririz" dedi. İspanya Ligi’ne, ekonomik krizle giren ve küçülme yolunu seçen Barcelona’nın, Reiziger için 3 - 4 milyon dolar talep edeceği belirtildi. 
     
     Basına açıkladı 
     GALATASARAY’IN transfer teklifini, İspanyol basınına açıklayan Reiziger, bu sezon yedekte oturduğunu tekrarlarken, Sarı - Kırmızılı ekibin, Avrupa’da tanındığını hatırlattı. Hollandalı futbolcu, "Türk yöneticilere, transfere olumlu baktığımı bildirdim. Ailemin sorun çıkaracağını sanmıyorum. Kulübümle anlaşırlarsa, gelebilirim" diye konuştu. Reiziger’in, Barcelona’dan yıllık 2 milyon dolar aldığı, Galatasaray’la 1 - 1.5 milyon dolara anlaşabileceği ifade edildi. 
     
Gözler şimdi Sibierski’deGalatasaray, rotayı Fransa’ya çevirdi. Sarı - Kırmızılı yönetimin Lens’te forma giyen Fransız oyuncuya teklif götürdüğü iddia edildi 
     ERHAN TELLİ 

     Coly de gündemde 
     YABANCI transferinde bombaları patlatmaya hazırlanan Galatasaray, transfer takibini İspanya’dan sonra Fransa’da da sürdürüyor. Sarı - Kırmızılı yöneticilerin, Lens’te forma giyen Antoine Sibierski ile, aynı takımda yer alan Senegalli Ferdinand Coly’i takibe aldığı öğrenildi. Savunmada oynayan Ferdinand Coly, Dünya Kupası’ndaki futboluyla yıldızlaşmıştı. 
     
     Jan Lui devrede 
     GİRİŞİMLERİNİ gizlilik içinde sürdüren Galatasaray’ın, iki futbolcunun transferi için Mondragon’un menajeri Jan Lui’ye tam yetki verdiği bildirildi. Sarı - Kırmızılılar’ın iki oyuncudan da olumlu yanıt aldığı ve Lens kulübü ile bonservis için pazarlık halinde olduğu vurgulandı. Coly’nin, teknik heyetle yaşadığı sorunlar nedeniyle kadro dışı kaldığı da dile getirildi. 
     
     Chiesa’ya takip 
     FATİH Terim’in transfer listesinde yer alan bir başka ismin de Chiesa olduğu iddia edildi. Terim ile birlikte Fiorentina’da çalışan tecrübeli golcüye teklif götürüldüğü açıklandı. Lazio formasıyla bu sezon Çizme’de harikalar yaratan Chiesa’nın son kararı bekleniyor. Maddi sıkıntı içinde olan Lazio ise yıldız futbolcuyu satmaya sıcak bakıyor. 
     
     Coly kimdir 
     DÜNYA Kupası’nda Senegal Milli Takımı’nın formasını giyen ve futboluyla dikkatleri üzerine çeken Ferdinand Coly, savunmanın sağında görev yapıyor. 1973 doğumlu ve 1.80 boyundaki Coly, 3 sezon önce Chateauroux’dan geldiği Lens’te bu sezon 10 maçta oynadı. Coly, 4 kez de Devler Ligi’nde forma giydi. 
     
     Sibierski kimdir 
     LENS’İN orta sahasında, forvete dönük olarak görev yapan 1974 doğumlu Antoine Sibierski, 1.87’lik boyu ve fiziğiyle rakiplerine üstünlük sağlıyor. Bu sezon ligde 19, Avrupa Kupaları’nda 8, Lig Kupası’nda da bir kez forma giydi. Beş gol atan Sibierski, etkili serbest vuruşlarıyla da tanınıyor. 
     
İtalyan modeli Terim, kalecileri hazır tutabilmek için Çizme’de uygulanan yeni bir sistemi hayata geçirdi. Lig ve Avrupa Kupaları’nda eldivenler Mondragon’a, Türkiye Kupası’nda ise Kerem’e ait olacak 
     Yükü hafifletiyor 
     GALATASARAY’DA Fatih Terim’in kaleciler için uyguladığı sistem çeşitli spekülasyonlara sebep olmuştu. Ligde ve Avrupa’da kaleyi koruyan Mondragon’un, Türkiye Kupası’nda eldivenleri Kerem’e devretmesi, kafalarda soru işaretleri yaratmıştı. Ancak bu kararın altında, herhangi bir sorunun yatmadığı, Fatih Terim’in İtalya’da uygulanan bir sistemi hayata geçirdiği öğrenildi. 
     
     Sonuna kadar devam 
     TERİM’İN Mondragon’u dinlendirip, diğer kalecileri forma sokabilmek için Türkiye Kupası maçlarında genç Kerem veya Mehmet’e görev vermeyi sürdüreceği vurgulandı. Kupada finale kalınsa bile, bu sistemin değişmeyeceği belirtildi. Teknik Direktör Fatih Terim’in bu uygulamasından yedek kaleciler kadar, Sarı - Kırmızılı yöneticilerin de memnun olduğu dile getirildi. 
     
Galatasaray uzaklaştı      21 - 27 Ocak tarihleri arasında Antalya’da ikinci yarı hazırlıkları için kamp yapacak olan Galatasaray, Beşiktaş ile aynı otelde rezervasyon yaptırınca programını değiştirdi. Sarı - Kırmızılılar, ilk etapta Topkapı Palace’da yapılacağı açıklanan kampı, Gloria Golf Resort’a kaydırdı. Teknik Direktör Fatih Terim’in, çeşitli polemiklerden uzak kalmak için, sakin bir çalışma dönemini tercih ettiği öğrenildi. 
     
Ergün’e müjde      EŞİ İlkan Penbe’nin trafik kazası geçirip, bıçak altına yatmasından sonra sıkıntılı günler geçiren Ergün’ün nihayet yüzü güldü. Milli futbolcunun eşinin sağlık durumunun iyiye gittiği ve yarın taburcu olacağı açıklandı. Sarı-Kırmızılı futbolcuların da tatile gitmeden önce soluğu hastanede alıp, Ergün ve eşine moral verdikleri vurgulandı. 
     
Hasan yolu şaşırmaz      SEZON sonunda serbest kalacak olan Galatasaraylı Hasan Şaş’ı, Fenerbahçe ile Beşiktaş’ın yakın takibe alması, Sarı - Kırmızılı yönetimi harekete geçirdi. Futbol Şube Sorumluları’ndan Özer Saraçoğlu, Hasan Şaş’a güvendiklerini dile getirip, "Fenerbahçe ve Beşiktaş’ın futbolcumuzu istemesi kendi tasarruflarıdır. Ancak halen Hasan’ın bizim futbolcumuz olduğunu kimse unutmasın. Hasan ile anlaşmak için gerekeni yapacağız" dedi. 
     



 SPOR 






















</TEXT>
</DOC>
