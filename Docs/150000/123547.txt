<DOC>
<DOCNO> 123547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/soneko29.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
United Airlines iflasını istedi... 
</HEADLINE>
<TEXT>

     ABD ve dünyanın ikinci büyük havacılık şirketi United Airlines konkordato başvurusunda bulundu. 
     Girdiği mali bunalımdan kurtulamayan ve uçaklarından ikisi kullanılarak gerçekleştirilen 11 Eylül saldırılarından sonra havayolları sektörünün girdiği krizden dolayı durumu iyice sarsılan ABD şirketi bugün mahkemeye başvurarak resmen iflasını istedi. 
     Şirketin İflas Mahkemesi'nin denetiminde yeniden yapılanmaya giderken dünya çapındaki uçuşlarını sürdüreceği bildirildi. 
     United Airlines'in iflası dünya havacılık tarihinin en büyük iflası olarak niteleniyor. 
     
     11 EYLÜL SARSINTISINDAN KURTULAMADI 

     United Airlines, 11 Eylül'ün her anlamda kurbanı oldu. İkiz kulelere çarptırılan uçaklardan biri ve muhtemelen Beyaz Saray'a yönlendirilmişken yolcuların müdahalesiyle Washington yakınlarında düşen bir başka uçak United Airlines'a aitti. 
     Hükümet desteği isteği karşılanmayan ve bu hafta vadesi gelen 1 milyar dolarlık borcunu ödeyemeyeceği için konkordato talebinde bulunarak dünya havayolları tarihinin en büyük iflasına imza atan United Airlines, 11 Eylül yüzünden iflasa sürüklenen bir dizi ABD havayolu şirketinin şimdilik son temsilcisi oldu. 
     United Airlines'den önce bir başka büyük havayolu şirketi Arlington ile çok sayıda küçük havayolu şirketi de iflas etmişti. 
     United Airlines'in bankalar ve hükümetle uzun ve verimsiz müzakereler sonunda bugün yaptığı konkordato başvurusuyla gelen iflası, 1926 yılında küçük bir hava posta şirketi olarak başlayan ve bir ara sektöründe dünya birinciliğine dek yükselen dev şirketin tarihinde bir dönüm noktası oluşturuyor. 
     ABD yasalarına göre konkordato sayesinde alacaklıların icra takibinden kurtulacak olan şirket, İflas mahkemesinin korumasında yeniden yapılanmaya gidecek. 
     United Airlines'in bu süre zarfında tüm dünyaya yayılmış uçuşlarını sürdüreceği bildiriliyor. 
     





</TEXT>
</DOC>
