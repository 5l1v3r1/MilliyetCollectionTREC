<DOC>
<DOCNO> 143077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/ekonomi/eko06.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu emeklilik yaşı 61’e indi 
</HEADLINE>
<TEXT>

     Memurlarda zorunlu emeklilik yaşını 65’ten 61’e düşüren yasa tasarısı, TBMM Genel Kurulu’nda kabul edildi. 
     Buna göre, memur maaşlarından yapılan emeklilik kesintisi yüzde 1 oranında artırıldı. Böylece, kesinti oranı yüzde 15’ten 16’ya çıkarıldı. Yasayla, emeklilerin aylıklarından aylık ücretlerinin yüzde 1’ini geçmemek koşuluyla sağlık katkı payı kesilmesi hükme bağlandı. Hizmet borçlanma esası da yeniden belirleyen Yasa, hizmet borçlanmalarında emeklilik keseneğine bağlı tüm unsurların dikkate alınması esasını getiriyor. Makam tazminatı gerektiren görevlerde 2 yıllık çalışma şartı, 61 yaşında zorunlu emekli edilenler için aranmayacak. Emekli keseneklerini alarak memuriyetten ayrılan bir kişi yeniden memuriyete dönerse, emekli keseneklerini kuruma kanuni faizi ile ödeyecek. Bu oran halen yüzde 5 olarak uygulanıyor. 
     
     Açıktan ve naklen tayin... 
     Emekli Sandığı Kanunu’nda yapılan değişikliğe göre, iştirakçilerin görevleriyle ilgilerinin kesilmesini gerektiren yaş haddi, 61 yaşını doldurdukları tarihe indiriliyor. 61 yaşını dolduranların açıktan veya naklen tayinleri yapılamayacak. Personel kanunlarındaki yaş hadlerine ilişkin hükümler saklı tutulacak. 
     



 EKONOMİ 














</TEXT>
</DOC>
