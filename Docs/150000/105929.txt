<DOC>
<DOCNO> 105929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/sonspo08.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ronalda giderayak ortalığı karıştırdı, Okan ve Emre'yi suçladı... 
</HEADLINE>
<TEXT>

     Real Madrid'e gider gitmez eski takımı FC Inter hakkında kötü konuşan Brezilyalı Ronaldo'nun son olarak Emre ve Okan için ''Hector Cuper karşıtı grup yaratıyorlardı'' demesi, Türk futbolcularını takımlarında ve İtalyan basını karşısında zor durumda bıraktı. 
     İtalyan gazeteleri, Ronaldo'nun, eski takımı hakkında İspanyol basınına yaptığı açıklamalara bugün geniş yer ayırdı. Ülkenin yüksek tirajlı spor gazetesi La Gazzetta dello Sport, ''Ronaldo, geçmişinin zehirlerini saçıyor'' başlığını atarken, Corriere dello Sport, ''Ronaldo'nun çevresinde karnaval sürüyor. Her zaman polemikler yaratıyor'' ifadesini kullandı. 
     Tutto Sport Gazetesi ise yaptığı yorumda, ''Ronaldo'nun, yitireceği birşey yoktu. Ama kesinlikle Türklere bir iyilik yapmadı. Inter'deki Türkler, Avrupa Şampiyonlar Ligi için sunulan listeye girdiler. 2 Türk'ün, Teknik direktör Cuper tarafından görev yerlerinde oynatılmıyor olmaları konu dışında olan birşey. Her ikisi de para ve güce sahip olmalarına karşın başta Emre olmak üzere şimdiye dek kendilerini takımda histettirmek için herhangi birşey yapmadılar'' diye yazdı. 
     Öte yandan Ronaldo'nun açıklamalarıyla ilgili gazetecilerin sorularını yanıtlayan FC Inter'in Uruguaylı futbolcusu Alvaro Recoba, Emre ve Okan'a sahip çıktı. 
     Recoba, ''Ronaldo, eğer yazılanlar doğruysa Emre ve Okan'a karşı şık olmayan sözler söylemiş. Emre ve Okan halen Inter'de ve bu durum onları zora sokuyor. Ronaldo'dan konuşmak artık yeter Real Madrid'e gitti'' dedi. 
     





</TEXT>
</DOC>
