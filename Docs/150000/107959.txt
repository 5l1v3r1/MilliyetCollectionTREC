<DOC>
<DOCNO> 107959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sontur22.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlar bordro yaktı... 
</HEADLINE>
<TEXT>

     Kamu Emekçileri Sendikaları Konfederasyonu KESK üyeleri, taleplerinin yerine getirilmemesini protesto ederek, yurt genelinde ''bordra yakma'' eylemi yaptı. 
     KESK Bursa Şubeler Platformu Dönem Sözcüsü Sayım Gültekin, BursaRay Garaj İstasyonu Meydanı'nda düzenlenen eylemde, kamu emekçileri olarak bir kez daha siyasi iktidarı uyardıklarını söyledi. 
     Kaderlerinin, Bakanlar Kurulu'nun tek taraflı kararları ile belirlenmesine karşı olduklarını dile getiren Gültekin, ''Bu meydandan sefalet ücretine razı gelmeyeceğimizi haykırıyoruz. Taleplerimize kulak verilsin'' dedi. 
     Gültekin'in konuşmasının ardından bordrolarını yakan memurlar, daha sonra olaysız dağıldılar. 
     
     GAZİANTEP 
     Türk Eğitim-Sen Gaziantep Şube Başkanı Mustafa Kızıklı, il genelinde sendika üyesi öğretmenlerin iki saat derse girmeme eylemi yaptıklarını, hükümetin bu eylemlere kayıtsız kalması durumunda 1 Ekim Salı günü tüm gün derselere girmeyeceklerini söyledi. 
     Milli Eğitim Bakanlığı'na bağlı 5 bin 725 öğretmen arasında yapılan araştırmada yüzde 86'sının aldıkları ücretle geçinemediklerini belirttiklerini anlatan Kızıklı, ''Milli Eğitime ayrılan bütçe ile Afrika ülkelerinden bile gerideyiz'' dedi. 
     Konuşmaların ardından öğretmenler, maaş bordrolarını, içine koydukları seçim sandığı ile birlikte yaktılar. 
     
     SAMSUN 
     KESK Samsun Şubeler Platformu üyeleri Cumhuriyet Meydanı'nda toplandıktan sonra düdük çalıp, alkışlar eşliğinde tempo tuttular. Çeşitli sloganlar atan memurlar, daha sonra maaş bodrolarını yaktılar. 
     KESK Dönem Sözcüsü Şerafettin Yılmaz, insanca yaşanır bir ücret ve çalışma koşulları için taleplerini bir kez daha tekrarladıklarını belirterek, ''Biz yıllardır biriken sorunlarımızın çözülmesi için Bakanlar Kurulu'nun taleplerimizi dikkate almasını ve 2 milyon kamu emekçisinin sesine kulak verilmesini istiyoruz. Hükümet bildiğini okumaya devam ederse, eylemlerimizi aynı kararlılıkla sürdüreceğiz'' dedi. 
     
     KONYA 
     Eğitim-Sen Konya Şube Başkanı ve KESK Dönem Sözcüsü Veli Demir, hükümetin, memurların haklı talepleri karşısında sürekli olarak IMF ile imzalanan anlaşmaları gerekçe gösterdiğini belirterek, ''Batık bankaları kurtaran hükümetin, sayıları 2 milyonu aşan memurların taleplerine duyarsız kalmasına izin vermeyeceğiz'' dedi. 
     Uzlaştırma Kurulu'nun önümüzdeki günlerde toplanarak KESK'in sunduğu önerileri değerlendireceğini kaydeden Demir, şunları söyledi 
     ''Memur maaşlarına en az 100 milyon liralık net bir iyileştirme yapılmasını ve düzenlemenin eylülden itibaren geçerli olmasını istiyoruz. Bu isteklerimiz kamu emekçilerinin insanca bir yaşam için en temel taleplerdir. Bu taleplerden geri adım atmamız mümkün değildir.'' 
     
     TRABZON 
     Kesk Trabzon Şubeler Palatformu Dönem Sözcüsü Celal Akaç, Kesk olarak ücretlerinin, çalışma koşullarının ve sendikal haklarının kendilerine rağmen, kendileri dışında belirlenmesine izin vermeyeceklerini söyledi. 
     Akaç, Atatürk Alanı'nda düzenlenen bordro yakma eyleminde yaptığı konuşmada, taleplerinin kabul edilmediği takdirde, eylemlerini yükselterek ve daha geniş kitlelere yayacaklarını ileri sürdü. 
     
     İZMİT 
     Kocaeli'nde KESK üyesi bir grup memur, Hürriyet Caddesi'ndeki Belediye İşhanı önünde toplanarak, hükümet aleyhine slogan attı. Buradan Hürriyet ve Alemdar Caddesi'ni trafiğe kapatarak yürüyen grup, Cumhuriyet Parkı'nda toplandı. 
     Dönem Sözcüsü ve Tüm Bel-Sen Kocaeli Şube Ba kanı Bedriye Yıldızeli, burada yaptığı konuşmada, hükümetin, IMF ile yapılan anlaşmalar gereği istedikleri artışı vermediğini savundu. 
     Eyleme katılan memurlar, bordrolarını yaktıktan sonra sloganlar eşliğinde halay çektiler. 
     





</TEXT>
</DOC>
