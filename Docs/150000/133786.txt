<DOC>
<DOCNO> 133786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/siyaset/siy04.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan’dan tuhaf üslup 
</HEADLINE>
<TEXT>
Bizi eleştiren hazımsız ve şizofren 
AKP grubunda Davos Zirvesi’ndeki temaslarını savunan Tayyip Erdoğan eleştiriler için, "Tilki yetişemediği üzüme koruk dermiş" dedi 
     ANKARA Milliyet 

     AKP lideri Recep Tayyip Erdoğan, Davos Zirvesi’ne katılmasını eleştirenlere sert tepki göstererek "Bunlar hazımsız ve şizofren tipler. Tilki yetişemediği üzüme koruk dermiş" dedi. 
     Erdoğan, grup toplantısında, Davos Dünya Ekonomik Forumu’ndaki temasları hakkında bilgi verdi. Davos’ta Türkiye’nin ilgi odağı olduğunu, hem kendisinin hem Başbakan Abdullah Gül ve bakanların üst düzey temaslarda bulunduklarını anlatan Erdoğan, ayrıca burada dünyaca ünlü firma temsilcileriyle biraraya geldiklerini kaydetti. Davos Zirvesi ile ilgili çok şeylerin yazılıp söylendiğini belirten Erdoğan, "Bazı hazımsızlar var, hazımsız tipler var. Onlar da bir şey yazıp söylüyorlar. Davos Zirvesi’nin dünyada hiçbir kıymeti harbiyesi olmadığını söyleyenler var. Tilki yetişemediği üzüme koruk dermiş" dedi. 
     Davos’ta 100’e yakın görüşme yapıldığını, böyle bir fırsatın 3-4 gün içinde başka nerede gerçekleştirilebileceğini soran Erdoğan, "Bunlar anlamaktan aciz, ama milletimizin kafasını bulandırmayı hedefleyen tipler var. Bunlar biliyorsunuz şizofren tiplerdir. Ama biz yolumuza emin adımlarla devam edeceğiz" diye konuştu. 
     
     Bakanlara uyarı 
     Bakanlara "Makamlarınızı oturma bakanlığı olarak kullanmayın" uyarısında bulunan Erdoğan, "Oturduğunuz koltuklarda sizden önce de çok sayıda insan oturdu. O makamlar sadece oturma makamları olursa gökkubbe altında hiçbirimiz hoş bir seda bırakamayız" dedi. Erdoğan "Bizim dönemimizde toplumsal doku yara almasın. Devletle toplum arasındaki makas açılmasın, kapansın. İşin başında olduğumuzu hep söylüyorum. Yol arkadaşlarımızdan hiçbiri iktidar olmanın rehavetine kapılmasın. Türkiye’yi sahile kavuşturmak, bunun için çok çalışmak, doğru kararlar vermek zorundayız. Bütün gayretimiz Türkiye’nin itibarını yükseltmek için olsun" dedi. 
     
Siirt’ten aday ol’ çağrısı...      Sivil toplum örgütlerinin oluşturduğu Siirt Platformu, AKP Genel Başkanı Recep Tayip Erdoğan’a adaylık çağrısı yaptı. 
     Siirt Platformu’nu oluşturan Ticaret ve Sanayi Odası, Genç İşadamları Derneği, Sanayici ve İşadamları Derneği, Esnaf Esnaf ve Sanatkarlar Birliği ve Ziraat Odası başkanlarının imzasıyla yapılan çağrıda, 3 Kasım seçim sonuçlarının milletin demokratik olgunluğa ne ölçüde eriştiğini ortaya koyduğu ifade edilerek şöyle denildi "Siirt halkı, siyasi görüşlerimizi ve farklı düşüncelerimizi bir tarafa bırakarak, Türkiye’nin önünü açacak olan Başbakanlığınızın Siirt milletvekili olarak gerçekleşmesi onurunu ve gururunu yaşamak istiyoruz. Büyük bir heyecan ve coşkuyla Siirt’ten aday olmanızı arzu ediyoruz. " 
     



 SİYASET 












</TEXT>
</DOC>
