<DOC>
<DOCNO> 123479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/spor/ygssenay.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırtınalı bir gece 
</HEADLINE>
<TEXT>

     ERDOĞAN ŞENAY 

     Ali Sami Yen’de kıyasıya oynanan bir derbi fırtınası yaşanmaktaydı gerçekten. Kötü hava şartlarının ağırlığı da, üç puan kapışmasına tavrını açıkca koyunca, oyunun teknik dengeleri doğal olarak an ve an değişiyordu yarışma süresince. 
     Beşiktaş, Dolmabahçe’den çıkıp bir kilometrelik Galatasaray tüneline inince niçin bir deplasman stresine giriyordu ki. Futbolda orta alan gerçeğinin mana ve önemini iki takım da iyi bildiğine göre, Siyah - Beyazlılar, neden orta alanda sayısız pas kayıpları yapıp, bu hassas bölgedeki hakimiyeti Galatasaray’a kaptırıyordu. Evet Tayfur’un yokluğu buram buram belli oluyordu Siyah - Beyazlı savunmada ve orta alan organizasyonlarında... 
     Amaral gerek Cim - Bomlu oyuncuları karşılarken, gerekse pas dengeleri yaratma ustalıklarında çok düşük bir tempoda kalıyordu... Galatasaray da oyunu istediği kanatlara veya bölgelere yaymakta önemli beceriler koyuyordu. 
     Hasan Şaş, Hakan Ünsal, Ergün Penbe gibi Cim - Bom’un klas ayakları, ağır sahaya rağmen, enfes pas diyalogları yaratıyorlar, ayrıca Ümit Karan ve Arif’e çok önemli yan toplar kaldırarak, gol arayışlarını hızlı bir tempoda tutuyorlardı ilk yarıda. Ancak İlhan Mansız da ilk 45’in son saniye fırsatını öyle rahat bir pozisyondayken nasıl kaldırıp dışarı attı, hayret doğrusu. 
     
     İkinci yarıda yağmurla karışık, yel rüzgarlarını arkasına alan Beşiktaş’ın, sahadaki oyunun pas tempolarını sahiplenmesi beklenirken, Galatasaray ilk yarıdaki çabuk top - ayağa top lükslerini aynı çabukluk ve devamlılıkla sürdürüyor, ancak Beşiktaş ceza sahası içi veya çevresinde son gol vuruşunu yapacak bir pozisyon kahramanı çıkaramıyordu oyunun sayı vitrinine. 
     Hasan Şaş mükemmel günündeyken, kamikaze gibi topla daldığı pozisyonda neden bu kadar sinirlenip saha boyunca hakem Kuddusi Müftüoğlu’nu kovaladı ki... Ya Mondragon’a ne diyelim... Her karışıklığın içine kalesinden kopup gelmekle, hangi kabadayılığı, kimlere ispat etmek istiyordu. Profesyonel futbolcular öylesine enayi hareketlere koşuşup da, iş olsun diye "Sarı kartölanırlar mı... 
     Amaral ile Tümer’i, özellikle sahada gezinip durmasından başka bir görüntüye bürünemeyen İlhan Mansız ile Nouma’yı değiştiren Lucescu, bizce doğru yerde doğru adam değişikliğini imzalıyordu. Zaten bu değişiklikten sonra Zago’nun direkte patlayan topu ve İbrahim’in altın vuruşundan gelen golü Beşiktaş’ı birden Ali Sami Yen’de üç puan karlılığına sokuyordu. 
     Özetlersek iki takımın da kazanmak için çok uğraştığı, futbol kalitesi olarak Galatasaray’ın daha gösterişli, fakat gol noktalarında beceriksizliği, sonucu sahiplenmesine mani oluyordu. Beşiktaş’a gelirsek gösterişsiz, düz ancak sabırla götürdüğü oyunda aradığı golü de buldu ve kalede Cordoba, savunmada Ronaldo, özellikle de Ali Eren’in mükemmel oynadığı gecede üç puanı kaptı, gitti... 
     



 SPOR 







































</TEXT>
</DOC>
