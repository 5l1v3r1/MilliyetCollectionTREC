<DOC>
<DOCNO> 124287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/guncel/bgun.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
SARTLI TARİH 2004 
</HEADLINE>
<TEXT>

Kopenhag Zirvesi’nden Türkiye’nin durumunun 2004 Aralık’ta gözden geçirilmesi kararı çıktı. Şartlar yerine getirildiği taktirde en kısa sürede müzakerelere başlanacak 
     GÜVEN ÖZALP Kopenhag 

     Türkiye’nin Avrupa Birliği’yle AB ilişkileri açısından yaşamsal bir öneme sahip olan Kopenhag Zirvesi’nden 2004 tarihi çıktı. Gece yarısından sonra tamamlanan müzakerelerden Türkiye’nin durumunun 2004 Aralık tarihinde düzenlenecek olan zirvede gözden geçirilmesi kararı çıktı. Bu gözden geçirmeden olumlu sonuç çıkarsa en kısa zamanda müzakerelere başlanacak. 
     
     Müzakere 2005’e sarkıyor 
     AB Dönem Başkanlığı’nı yürüten Danimarka’nın Başbakanı Anders Fogh Rasmussen tarafından açıklanan anlaşma Alman - Fransız planını temel alıyor. Ancak bu ikili planda yer alan "Müzakerelerin başlaması için 1 Temmuz 2005 tarihi öngörülmektedir" ifadesi iptal ediliyor. İkili planda da, AB’nin üzerinde vardığı anlaşmada olduğu gibi Aralık 2004 tarihi gözden geçirme tarihi olarak yer alıyordu. Birlik tarafından varılan son anlaşma bu gözden geçirmeden sonraki aşamayı, o da olumlu sonuç çıkması şartıyla, boş bırakarak "mümkün olan en kısa zamanda" ifadesini yerleştiriyor. Ancak Türkiye’nin ve AB’nin değerlendirmeler sonrasında birtakım kurumsal işlemleri halletmesi gerekeceğinden Türkiye’nin müzakere tarihinin 2005’e sarkma olasılığı yüzde yüze yakın. 
     
     Türk tarafına iletildi 
     AB tarafından açıklanan ve liderlerin karara varmasının hemen ardından Danimarka Dışişleri Bakanı Per Stig Möller tarafından Türk tarafına iletilen plan Türkiye’nin bir çok endişesini gidermeyen bir niteliğe sahip. Türkiye, müzakere tarihinin 15’ler 25’li formata geçmeden önce alınmasını istiyordu. Bunun için verilen son tarih ise 1 Mayıs 2004’tü. Kopenhag’dan çıkan sonuç ise Türkiye’nin üyelik müzakerelerine 15’lerin değil 25’lerin karar vereceğini ortaya koyuyor. Türkiye’nin 2004 sonu için belirginleşen bu koşullu takvime temkinli yaklaşması bekleniyor. 
     Bu planının ilk sinyali toplantı öncesinde Fransa Başbakanı Jean Pierre Raffarin’den gelmişti. Raffarin "2004 yılı bizim için uygun" diye açıklama yapmıştı. Rasmussen de bu kararla birlikte Türkiye’ye olumlu ve güçlü bir sinyal gönderildiğini belirterek, "Türkiye’yle her alanda ilişkileri geliştirmek ve derinleştirmek istiyoruz" dedi. Rasmussen, Türkiye’de yapılanları Kopenhag kriterlerini tamamlama yönünde atılmış önemli adımlar olarak tanımlarken, "Türkiye’de yapılanların ve hükümetin kararlılığının bilincindeyiz" dedi. 
     



 GÜNCEL 
























</TEXT>
</DOC>
