<DOC>
<DOCNO> 131892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/ekonomi/ekoz1.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Yapı Kredi Sigorta’dan yeni proje 
     Sektöre kazandırdığı yeniliklerle öncü olmayı hedefleyen Yapı Kredi Sigorta, "Acenta Değişim Modeli" olarak adlandırdığı ve acentaların ikili yada üçlü gruplar halinde tek bir çatı altında toplanması içeren proje ile İstanbul’da ve sonrasında diğer illerde ofisler açmayı hedefliyor. Her türlü altyapı ve kurulum çalışmalarının Yapı Kredi Sigorta tarafından üstlenildiği bu projede ofis tasarım ve donanım özelliklerinin şirket standartlarını yansıtması hedefleniyor. Program çerçevesinde ilk ofisin açılışı martta yapılacak. 
     
     Gate dergisi fok’ evlat edindi 
     Sayıları gittikçe azalan ve dünyada sayıları 400 civarında olan Akdeniz foklarını kurtarmayı amaçlayan Akdeniz foku evlat edinin’ kampanyası çerçevesinde Gate dergisi de bir fok evlat edindi. Sualtı Araştırmaları Derneği Akdeniz Foku Araştırma Grubu SAD - AFAG önderliğinde geliştirilen proje ile canlının yaşadığı ortamları koruyarak hayatta kalmaları sağlanıyor. SAD - AFAG’a başvurarak bir fok evlat edinen Gate dergisinin foku Foça şu anda sahillerinde dolaşıyor. 
     
     10 ayda 28.8 bin ton çimento 
     Tamamı özel sektöre ait çimento fabrikalarından 2002 yılı Ekim ayı sonu itibari ile üretilen çimento 28 milyon 844 bin ton düzeyinde gerçekleşti. Çimento üretiminin büyük bölümü iç piyasada tüketildi. Türkiye Çimento Müstahsilleri Birliği yetkililerinden edinilen bilgiye göre, üretilen çimentonun 4 milyon 992 tonluk bölümü ihraç edildi. Kasım ve aralık üretimleriyle birlikte Türkiye’nin 2002 yılı toplam çimento üretiminin 30 milyon ton düzeyinde gerçekleşmesi bekleniyor. 
     
     Kanatlı etimiz AB’ye giremiyor 
     Banvit Genel Müdür Yardımcısı Ömer Görener, Avrupa’nın yılda 600-800 bin ton arasında göğüs eti ithal ettiğini belirterek, "Maalesef Türkiye’den buraya bir dirhem bile göğüs eti gitmiyor" dedi. Sektörün AB’ye ihracat yapamamasını Tarım Bakanlığı’nın asgari kontrolleri yeterince yapmamasına bağlayan Görener, "Dolayısıyla AB’den gelen denetçiler Türkiye’ye geçerli not vermiyor" dedi. Görener, Banvit’in 2003 ciro hedefinin 160 milyon dolar, k r hedefinin de 12 milyon dolar olduğunu bildirdi. 
     
     
     
     



 EKONOMİ 

















</TEXT>
</DOC>
