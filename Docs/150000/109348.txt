<DOC>
<DOCNO> 109348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sonspo12.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor "Bizi satın alacak daha anasından doğmadı" 
</HEADLINE>
<TEXT>

     Malatyaspor Kulübü Başkanı Hikmet Tanrıverdi, ''Elazığspor maçını sattıkları'' yönündeki söylentilere büyük tepki gösterdi. 
     Tanrıverdi, düzenlediği basın toplantısında, favori gösterilen takımların maçtan yenilgiyle ayrılmalarının sık sık yaşandığını belirterek, maç sonrası çıkarılan söylentilerin kendilerini çok üzdüğünü bildirdi. 
     Geçen yılki başarıyı sürdürme amacında olduklarını ve bu yöndeki çalışmalarının sürdüğünü anlatan Tanrıverdi, şöyle konuştu 
     ''Ancak, Elazığspor maçı sonrasında fısıltı gazetelerinde maçı sattığımız iddia ediliyor. Bizleri satın alacak daha anasından doğmadı. Maçtan önce Elazığspor yöneticileriyle yemek yiyerek dostluk elimizi uzattık. Bu tavrımızın, maçı sattığımız şeklinde değerlendirilmesi bizleri üzdü. Bu söylentiyi ispatlasınlar, başkanlıktan ve milletvekili adaylığından çekilirim.'' 
     





</TEXT>
</DOC>
