<DOC>
<DOCNO> 118693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sonspo28.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Kulüb'nün aylık divan kurulu toplantısı yapıldı... 
</HEADLINE>
<TEXT>

     Galatasaray Kulübü'nün aylık olağan divan kurulu toplantısı, Galatasaray Lisesi'nde yapıldı. 
     Tevfik Fikret Salonu'nda, divan kurulu başkanı Semih Haznedaroğlu yönetiminde gerçekleştirilen toplantıda, sarı-kırmızılı futbol takımının Avrupa Şampiyonlar Ligi'nde FC Barcelona ile deplasmanda yapacağı önemli maçı izlemeye giden kulüp yönetim kurulundan kimse yer almazken, denetleme kurulu murakıpları tarafından mali rapor sunuldu. 
     Sarı-kırmızılı kulübün nakit sıkıntısı yaşadığı ve eldeki nakit değerlerin kısa vadeli borçları karşılayamadığı kaydedilen 30 Eylül 2002 tarihli raporda, toplam borcun 257 trilyon lira, borçla alacak arasındaki farkın ise 235 trilyon lira olduğu belirtildi. 
     Yalnızca şu anki 22 trilyon liralık alacağın yer aldığı ve ileriye dönük olabilecek gelirleri içermediği belirtilen mali tabloda, banka borçlarının 46.4 trilyon lira, vergi cezalarının da 39.9 trilyon lira olduğu kaydedildi. 
     Divan kurulu toplantısında, takımın aldığı başarısız sonuçlar ile tribünlerde yaşanan olayların tartışıldığı bölüm basın mensuplarına kapatıldı. 
     Kulüp eski başkanı Mehmet Cansun'un da katıldığı toplantıda ayrıca, bundan sonraki divan kurulu toplantılarının basına kapalı olarak gerçekleştirilmesi yönünde bir önerge sunuldu. Divan kurulu eski başkanı Duygun Yarsuvat, toplantıların açık yapılmasının esas olduğunu, ihtiyaç duyulması durumunda ise bazı bölümlerin kapatılabileceğini anlatarak, ''Hem saydam olalım, şeffaf olalım diyoruz, sonra da bu tip kararlar almaya çalışıyoruz'' diye konuştu. 
     





</TEXT>
</DOC>
