<DOC>
<DOCNO> 146771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sondun49.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times, Powell'ın neden Ankara'ya geldiğini yazdı... 
</HEADLINE>
<TEXT>

     New York Times gazetesi, ABD Dışişleri Bakanı Colin Powell'ın Türkiye ziyaretinin amacının, ''Ankara'yı içine kapanmaktan kurtarmak ve Türkiye'nin bölgedeki Arap ülkeleriyle yakınlaşmaya yönelmesini önlemek'' olduğunu öne sürdü. 
     Batılı diplomatların değerlendirmelerine dayanan gazete, ''Türkiye'nin şimdi Avrupa ile anlaşamayan, ABD'nin ise gözünden düşmüş bir konumda bulunduğunu'' iddia etti ve ''kendini yalnız hisseden Türkiye'de milliyetçi duyguların güç kazanmasından'' korkulduğunu yazdı. 
     
     KAHRAMAN SENDROMU 
     Türkiye'nin içinde bulunduğu duruma ''kahraman sendromu'' denildiğini kaydeden gazete, ''Türkiye tek başına ayakta duruyor. Muhtemeldir ki Türkiye kendini batı tarafından sevilmeyen ve cezalandırılan bir konumda hissederek, bir izolasyon tecrit edilmişlik dönemine giriyor ve batının yozlaştırdığına inandığı değerlerden kurtulup kendi gerçeklerini arıyor'' görüşünü savundu. 
     Gazetenin haber-yorumunda, kimliği açıklanmayan batılı bir diplomatın, ''bu durumun uzun dönemde korkutucu olduğunu'' söylediği kaydedildi. 
     ABD'nin eski Ankara Büyükelçisi Morton Abramowitz ise ''Türkiye'nin, birkaç aylık süre içinde politikasında mevcut tüm batılı yapıları yıktığını'' iddia etti. 
     ''Tezkerenin reddinin ABD açısından askeri ve diplomatik bir terslik olduğunu'' belirten Abramowitz, ''Bu olay Amerikalı politikacıları kızdırdı ve Türkiye'yi 6 milyarlık kaynaktan yoksun bıraktı'' ifadesini kullandı. 
     ''Kıbrıs sorununun çözüme kavuşturulmamasının da Türkiye ile AB'nin arasını açtığını'' savunan ve ''Kıbrıs birleşmedikçe Türkiye'nin AB'ye üye olamayacağı tehditlerini'' hatırlatan Abramowitz, ''Türkiye'nin izolasyonunun etkileri çok ciddi olur'' iddiasında da bulundu. 
     
     ABD'NİN, TÜRKİYE'YE İHTİYACI VAR 
     ''Müslümanların kızgınlığını üzerine çeken ABD'nin, karışık bir bölgede nispeten istikrarlı bir demokrasi olan Türkiye'nin dostluk ve sadakatine ciddi biçimde ihtiyaç duyduğunu'' yazan gazete, ''Türkiye şimdi adeta donmuş gibi duruyor ve bundan sonra atacağı adımın ne olacağını bilmez görünüyor. Başbakan Recep Tayyip Erdoğan'dan, öncelikli olarak, borca batmış ekonomiyi kurtarması bekleniyor. Seçmen onu bu gerekçeyle iş başına getirdi. Bunu başaramazsa kırılgan hale gelebilir'' yorumunda bulundu. 
     





</TEXT>
</DOC>
