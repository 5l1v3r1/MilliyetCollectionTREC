<DOC>
<DOCNO> 137390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sontur39.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Fransa-Türkiye Dostluk Grubu Başkanı'nı kabul etti 
</HEADLINE>
<TEXT>

     AK Parti Genel Başkanı Recep Tayyip Erdoğan, Fransa-Türkiye Dostluk Grubu Başkanı Senatör Michel Pelchat'ı kabul ederek, bir süre görüştü. 
     AK Parti Genel Merkezi'nde, Fransa'nın Ankara Büyükelçisi Bernard Garcia'nın da hazır bulunduğu görüşme, basına kapalı gerçekleşti. 
     Alınan bilgiye göre, AK Parti MYK toplantısı sürerken yapılan görüşmede, Irak'la ilgili gelişmeler ve Fransa'nın NATO'daki tutumu ele alındı. 
     Pelchat ve Erdoğan'ın, birbirlerine, ülkelerinin Irak sorununa ilişkin tutumları hakkında bilgi verdikleri kaydedildi. 
     Senatör Pelchat'ın, savaşın bertaraf edilmesi için Türkiye'nin önemli bir rol oynayabileceği görüşünü dile getirdiği Erdoğan'ın da, AB'nin bu konuda ikiye bölündüğünü, bazı AB üyeleri ABD'yi destekleyen açıklamalar yaparken, bir bölümünün de operasyona karşı çıktığını söylediği öğrenildi. 
     Irak'la Türkiye'nin tarihe dayanan ilişkileri bulunduğunu ve iki ülkenin sınır komşusu olduğunu belirten Erdoğan'ın, Türkiye'nin son dönemde aldığı tedbirlerin ''savaşa hazırlık değil komşuda meydana gelecek muhtemel bir yangından ülkeyi koruma amacını taşıdığını'' ifade ettiği kaydedildi. 
     Erdoğan'ın ayrıca, bazı şeylerin dile getirilmesi gerektiğini, Türkiye'nin herhangi bir Avrupa ülkesi olmadığını belirterek, ABD tarafından Türkiye'ye yazılı birtakım taahhütlerin verilmesi gerekliliğini dile getirdiği ifade edildi. 
     Türkiye'nin AB'ye üyelik sürecinin de gündeme geldiği toplantıda, Erdoğan'ın, Kopenhag Zirvesi'nden çıkan sonucun Türkiye'yi pek tatmin etmediğini kaydederek, ''AB ile Türkiye arasındaki üyelik müzakereleri başlatılsaydı, bugün barış için Türkiye'nin ağırlığı daha fazla olurdu'' görüşünü dile getirdiği bildirildi. 
     Fransa'nın NATO'daki son tutumunun da ele alındığı toplantıda, Pelchat'ın, ''iki ülkenin dost olduğu'' mesajını ilettiği öğrenildi. 
     





</TEXT>
</DOC>
