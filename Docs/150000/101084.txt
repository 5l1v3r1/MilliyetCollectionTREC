<DOC>
<DOCNO> 101084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/siyaset/asiy.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İstifadan vazgeçmedi 
</HEADLINE>
<TEXT>

Ecevit’ten solda birleştirici lider’ olmasını isteyen ve olumsuz yanıt alan Kemal Derviş, çalışmalarına devam etmek için istifa edecek 
     MURAT SABUNCU 

     Başbakan Bülent Ecevit ile kritik bir görüşme yapan Devlet Bakanı Kemal Derviş, dün "istifa edecek, etmeyecek" tartışmasının odağındaki isimdi. 
     11 Temmuz’da Başbakanlığa gönderdiği istifayı, Cumhurbaşkanı Ahmet Necdet Sezer’in devreye girmesi üzerine geri alan Derviş, aslında dün Ecevit’e giderken, "gerekirse istifasını sunmayı" da planlamıştı. Başbakanlığa giderken yakın çalışma arkadaşlarına "Sayın Ecevit’e yeniden seçimlere birlik içinde gitmenin önemini hatırlatacağım, olmazsa istifa edeceğim" dedi. 
     
     Piyasalara göre saat ayarlandı 
     Ardından Başbakanlık’tan randevu istendi. Önce 16.00 olarak belirlenen randevu saati, piyasaların kapanma saatine göre ayarlandı ve 16.30’a çekildi. İlk tepkinin yatırımcıya zarar vermemesi isteniyordu. Ardından hafta sonu da istifa kararı hazmedilecek ve piyasalar fazla etkilenmeyecekti. 
     Başbakanlık’ta yarım saat süren görüşmeden açıklama yapmadan, gergin bir ifadeyle ayrılarak Hazine Müsteşarlığı’na dönen Derviş’in yakın çalıştığı arkadaşlarına aktardığına göre, Ecevit’le görüşmesi şöyle gelişti Derviş, Ecevit’e, özellikle merkez sol oyların bölünmesinden sonra ortaya çıkacak tablodan Türkiye’nin geleceği açısından olumsuz bir sonuç doğabileceğini anlattı. Bölünme nedeniyle solun parlamentoya giremeyebileceğini ya da çok düşük bir oranda temsil edilebileceğini söyledi. "Siz de elinizi taşın altına koyun" dediği Ecevit’ten "birleştirici önder" rolünü üstlenmesini istedi. 
     Ancak Ecevit, bu tip bir birleşme hedefine ulaşmanın neredeyse olanaksız olduğunu yineleyerek, olumsuz yanıt verdi. Derviş’e de, "bu yöndeki çabalarını sürdürmesinin hükümetteki durumuyla çelişeceğini" açıkça söyledi. 
     
     Ecevit Bir daha düşünün 
     Ecevit’in bu yaklaşımı üzerine Derviş, "O zaman ben istifa edeyim efendim. Çünkü birleşme yönündeki siyasi çabalarıma devam edeceğim" dedi. Bunun üzerine Ecevit, "Bir daha düşünün Kemal Bey" diye konuştu. 
     Derviş, Hazine’de konuşmayı aktardığı arkadaşlarına şunları söyledi "30 senedir tanıdığım ve bir dönem çalıştığım Sayın Ecevit’e o an Hayır ben istifa ediyorum’ diyemedim. Ama istifadan da vazgeçmedim. En kısa zamanda istifamı açıklayacağım." Ecevit’in, Başbakanlık’tan ayrılırken, "Açıklayacak bir şey yok" diyerek konuşmamasını dikkate alan Derviş, istifa kararını açıklamayı bu nedenle geciktirdiğini, ancak hükümetten ayrılmaktan vazgeçmediğini söyledi. Kurmayları, Derviş’in bugün ya da yarın istifa etmesinin sürpriz olmayacağını vurguladılar. 
     
Sitem zirvesi      ANKARA Milliyet 

     Devlet Bakanı Kemal Derviş, merkez solda birlik için önderlik teklif ettiği Başbakan Ecevit’ten bir kez daha "ret" yanıtı aldı. Derviş, Ecevit’in "siyasi çalışmalarının hükümetteki konumuyla çeliştiğini söylediğini" kamuoyuna kendisi duyurdu. 
     Ecevit - Derviş buluşmasından yaklaşık 2.5 saat sonra Derviş’in talimatıyla Hazine Müsteşarlığı’ndan yazılı bir açıklama yapıldı. Görüşmenin, "Ecevit ile Derviş arasında 30 yıldır devam eden saygı ve takdire dayanan bir ilişki çerçevesinde geçtiğinin" vurgulandığı açıklamaya, şöyle devam edildi 
     
     Sol oyların bölünmesi 
     "Sayın Bakan, görüşmede, kendisinin de gereğini bir süredir dile getirdiği üzere siyasi bölünmüşlüğün ortadan kaldırılması yolunda Sayın Başbakan’ın da önemli katkı sağlayabileceklerini belirtmiştir. Ekonomimizin geleceği açısından, mevcut siyasi yapının bir an önce daha sağlıklı bir hale getirilmesi yolunda kendisinin de çaba sarf etmek istediğini belirtmiş ve bu arada özellikle merkez sol oyların bölünmesinden ortaya çıkacak temsil eksikliğinin sakıncaları üzerinde durmuştur. Sayın Başbakan da bu düşünceleri anlayışla dinlemişlerdir. Ancak bu yöndeki aktif bir çabanın Devlet Bakanı’nın hükümet içindeki konumuyla çelişeceğini dile getirmişlerdir." 
     



 SİYASET 

















</TEXT>
</DOC>
