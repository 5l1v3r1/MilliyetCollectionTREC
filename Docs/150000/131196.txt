<DOC>
<DOCNO> 131196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sondun05.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Savunma Bakanı "Bush, operasyon öncesi BM'ye danışacak" 
</HEADLINE>
<TEXT>

     ABD Savunma Bakanı Donald Rumsfeld, Irak'a savaşın kaçınılmaz olmadığını, ancak Irak Devlet Başkanı Saddam Hüseyin'in tavır değiştireceğinden umutlu olduğunu söyledi. 
     Rumsfeld, düzenlediği kısa basın toplantısında, ''Saddam Hüseyin'in sergilediği tutumu değiştireceğini ummaya devam ediyoruz. Kimse savaş istemez, ancak savaşla barış arasındaki seçim Washington ya da New York'ta değil Bağdat'ta yapılacak'' dedi. 
     BM'nin Irak'tan istediği silahsızlandırmanın savaştan başka yollarla da yapılabileceğini söyleyen Rumsfeld, Saddam Hüseyin'in iktidardan ayrılması ya da denetçilerle işbirliği yapmasının kabul edilebilir çözümler olduğunu ima etti. 
     Rumsfeld, ABD'nin, Irak'a operasyon durumunda NATO'nun sınırlı desteği için bugün resmen talepte bulunduğunu da doğruladı. 
     ABD Başkanı George Bush'un Bağdat yönetimine karşı güce başvurma konusunda bir karar almadığını belirten Rumsfeld, ''Ancak planlama işi zaman alan bir iş, ülkelerle ayrı ayrı planlar yaptığımız göz önüne alındığında NATO ile bir planlama sürecine başlamak bize uygun geldi'' dedi. 
     -BEYAZ SARAY- Bu arada, Beyaz Saray Sözcüsü Ari Fleischer, Bush'un Irak'a karşı olası bir askeri harekata girmeden önce BM Güvenlik Konseyi ile istişarelerde bulunacağını açıkladı. 
     Felischer, ''Başkan Bush, taahhütlerini yerine getirerek BM Güvenlik Konseyi ile istişarelerde bulunacağını açıkça dile getirdi'' dedi. 
     Bu istişarelerin ne türde olacağı ve yeni bir karar için oylama yapılıp yapılmayacağı yönündeki bir soruya, daha fazla açıklamada bulunamayacağı şeklinde yanıt verdi. 
     Bush'un Saddam Hüseyin'i silahsızlandırmak isteyen herkesle bir koalisyon kurmak istediğini söyleyen sözcü, ''Bu istişarelerden çıkacak sonuçların inisiyatiflerini önceden bilemem. Başkan savaşa gidip gitmeyeceği konusunda bir karar almadı. Bu, Saddam Hüseyin'e ve iletilen mesajı algılayıp algılamadığına bağlı'' dedi. 
     Fleischer, Saddam Hüseyin için zamanın daraldığını ve denetçilerle etkin şekilde işbirliği yapması gerektiğini de söyledi. 
     





</TEXT>
</DOC>
