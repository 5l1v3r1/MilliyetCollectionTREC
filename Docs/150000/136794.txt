<DOC>
<DOCNO> 136794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sontur08.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
60 bin zengin turisti göz göre göre Girit'e kaptırdık... 
</HEADLINE>
<TEXT>

     Yeni turizm sezonunda Avrupa'dan zengin yolcuları getirmek isteyen AIDA Vita Gemisi'ne, liman tarifesi ile ayakbastı ücretlerinde indirim konusunda bilginin geç verilmesi üzerine, 60 bin zengin turistin Girit Limanı'na yöneltildiği bildirildi. 
     Merkezi İstanbul'da bulunan Dabkoviç Deniz Acenteliği Nakliyat ve Ticaret Anonim Şirketi, bu sezon için 3 bin yolcu kapasiteli 42 bin 289 grostonluk AIDA Vita adlı lüks yolcu gemisini Antalya Limanı'na getirmek istedi. Firma, geminin Antalya'ya gelmesi için liman fiyat tarifelerinde yüzde 50 indirim yapılması ve ayakbastı ücretinin 5 dolar üzerinden uygulanması için Ortadoğu Liman Hizmetleri İşletmeciliği A.Ş'ye yazı gönderdi. Ancak firma yetkilileri, isteklerine ait kararın geç verildiğini iddia ederek, geminin tur programının Girit Adası'na yönlendirildiğini bildirdiler. 
     Şirket, Ortadoğu Antalya Liman İşletmeciliği A.Ş'ye gönderdiği yazıda, ''Gemi armatöründen aldığımız habere göre, AIDA Vita Gemisi,, 2003 yılı liman uğrakları için indirimi geç vermemizden dolayı Girit Adası'nı kullanmaya karar vermiştir'' denildi. 
     Yazıda ayrıca AIDA Acara adlı yolcu gemisinin 2004 yılında Antalya'ya uğramasının planlandığını, bu geminin 7 Mayıs-29 Ekim 2004 tarihlerinde her cuma Antalya Limanı'na uğrayacağı ve 26 sefer yapacağı belirtilerek, bu geminin, Antalya Limanı'nı ilk uğrak ve yolcu değiştirme limanı olarak kullanacağı da belirtildi. 
     Deniz Ticaret Odası DTO Antalya Şubesi Başkan Vekili Hüseyin Seymen, gemi acentesine geç bilgi verilmesi üzerine Antalya'nın 60 bin zengin Avrupalı turistten olduğunu ve milyonlarca dolar döviz kaybına neden olduğunu iddia etti. 
     
     İDDİALARA YANIT 
     Ortadoğu Antalya Liman İşletmeciliği A.Ş Genel Müdürü Gündüz Yalman, ilgili gemi acentesine geç yanıt verilmediğini belirterek, şunları kaydetti 
     ''Acenteye geç bilgi vermedik. Sanırım gemi Antalya'ya gelmek istemedi. Bu gemi, liman tarifesi ücretini önce yüzde 50 oranında indirmemizi istedi. Bunu kabul ettik. Ancak daha sonra yüzde 60'a indirilmesini istedi. Bu yetkinin Yönetim Kurulu'nda olduğunu bildirdik. Yüzde 60 indirimi Yönetim Kurulu'na getirdik ve kabul edildi. Ama geminin gelmeye niyeti yoktu ki, gelmedi.'' Yalman, 2004 yılı için gemi acentesinin taleplerinin kabul edildiğini de sözlerine ekledi. 
     





</TEXT>
</DOC>
