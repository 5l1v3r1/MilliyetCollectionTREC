<DOC>
<DOCNO> 112205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sondun16.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AB sözcüsü "ABD, AB kararlarına karışamaz" 
</HEADLINE>
<TEXT>

     AB Komisyonu Sözcüsü Jonathan Faull, ABD'nin, AB'nin genişlemesine ilişkin kararlarına müdahale edemeyeceğini, ''çünkü AB üyesi olmadığını'' söyledi. 
     Bir gazetecinin, ABD Dışişleri Bakanlığı Sözcüsü'nün, Türkiye İlerleme Raporu konusunda hayal kırıklığı yansıttığını ve Türkiye'ye müzakere tarihi verilmesinden yana tavır koyduğunu hatırlatarak, komisyonun ne düşündüğünü sorması üzerine sinirlenen Faull, ''ABD Dışişleri Bakanlığı Sözcüsünün açıklamalarını bu sabah okudum. Gayet ilginç'' diyerek, şöyle konuştu 
     ''Sözcü, ABD'nin AB üyesi olmadığını söylüyor. Bunu ben de teyit ediyorum. Dolayısıyla ABD, AB'nin genişlemesi konusundaki kararlara müdahale edemez. Amerikalılar, Türkiye-AB ilişkilerine verdikleri önemin altını çiziyorlar. Konunun öneminde biz de mutabıkız. Türk hükümeti ve yetkilileriyle sürekli bir diyaloğumuz var. Bu konuda eklenecek başka bir şey de yok.'' 
     





</TEXT>
</DOC>
