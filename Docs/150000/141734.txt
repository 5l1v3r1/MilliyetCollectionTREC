<DOC>
<DOCNO> 141734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/siyaset/siy07.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK ile mücadele iç savaşmış 
</HEADLINE>
<TEXT>

Dünya Bankası’nda hazırlanan bir rapor taslağında, isyancı grup’ denilen PKK ile sürdürülen mücadeleye iç savaş’ benzetmesi yapıldı 
     SEÇKİN ÜREY Ankara 

     Her yıl dünyada kalkınmayla ilgili yaşanan sorunların nedenlerini inceleyen ve çözüm önerileri ortaya koyan Dünya Bankası, Türkiye’nin PKK ile sürdürdüğü terörle mücadeleye "iç savaş" benzetmesi yaptı. "İç Savaş ve Kalkınma Politikası" rapor taslağında, iç savaşın finansmanının engellenmesini anlatan bölümde, PKK’nın para toplama yöntemi de anlatıldı. 
     Banka’nın "Çatışma Önleme ve Yeniden Yapılanma Bölümü" tarafından hazırlanan raporun taslağı, çeşitli kişi ve kuruluşlara inceleyip, fikirlerini belirtmeleri için gönderildi. Raporun 15 - 16 Mayıs tarihlerinde Paris’te yapılacak Yıllık Kalkınma Politikaları Konferansı’na yetiştirilmeye çalışıldığı belirtildi. Taslağın "Barış için politikalar" başlıklı bölümünde, iç savaşın önlenmesi için engel konulması gereken faktörler aktarıldı. Bunlardan "İsyancı Gruplara Diaspora Finansmanı’nın Engellenmesi" bölümünde, PKK’ya da yer verildi. PKK’nın Türkiye dışında yaşayan Kürtlerden diaspora 1992’de 50 milyon dolar topladığı belirtildi. 
     Örgütün mensupları "Kürt isyancılar" olarak anılırken, diasporada yaşayanların parakende satışından vergi aldığı ve buradan toplanan paranın "Kürt isyancılara" aktarıldığı ifade edildi. 
     
     ŞİRKETLER SAVAŞI DESTEKLİYOR 
     İç savaşa ekonomist gözüyle yaklaşılan raporda ilginç bilgilere de yer verilirken bunlardan biri, iç savaş riski ve bir ülkenin silahlanmasının formülasyonu oldu. Buna göre, bir ülkede barış zamanında iç savaş çıkma riskinin yüzde 10 artması, o ülkedeki askeri harcamaların Gayri Safi Milli Hasıla’daki oranın yüzde 1 artmasına neden oluyor. 
     Taslakta, uluslararası enerji şirketlerinin iç savaşlara verdiği desteklerden örnekler de verildi. Bu çerçevede, 1997’de Kongo - Brazzaville’de yaşanan iç savaşta Fransız Elf - Aquitaine şirketinin taraflardan birine gelecekte petrol arama hakkı verilmesi karşılığında 150 milyon dolar yardım yaptığı belirtildi. Savaşta şirketin desteklediği taraf kazandı. 
     İtalyan enerji devi ENI de Cezayir bağımsızlık savaşı sırasında Cezayirlilere bağımsız devlet kurulduğunda imtiyazlar verilmesi karşılığında silah ve para yardımı yaptı. 
     



 SİYASET 
















</TEXT>
</DOC>
