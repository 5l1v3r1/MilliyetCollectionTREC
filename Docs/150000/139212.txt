<DOC>
<DOCNO> 139212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sonspo11.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Göztepe-Pınar Karşıyaka maçı öncesi güvenlik toplantısı 
</HEADLINE>
<TEXT>

     Türkiye Basketbol Ligi'nde, 1 Mart Cumartesi günü yapılacak Göztepe-Pınar Karşıyaka maçı öncesinde, Gençlik ve Spor İzmir İl Müdürlüğü'nde taraflar biraraya gelerek, alınacak önlemleri gözden geçirdi. 
     Gençlik ve Spor İzmir İl Müdürü Kemal Erdin, 2 kulüp arasında daha önce yapılan protokol gereği, salona yalnızca Göztepe taraftarlarının alınacağını, biletlerin tamamını sarı-kırmızılı yöneticilere teslim ettiklerini kaydetti. Erdin, güvenlik nedeniyle tribünlerde ilk 3 sıraya polislerin oturacağını bildirdi. 
     Göztepe Kulübü Basketbol Şubesi Başkanı İskender Tuğsuz, bu karşılaşmada dostluğa gölge düşmemesi için uğraştıklarını belirterek, ''Kazanmaktan ve kaybetmekten çok, maçın dostça başlaması ve dostça tamamlanması önemli'' diye konuştu. 
     Karşıyaka Kulübü Basketbol Şubesi Sorumlusu Levent Aziz Güngil de karşılaşma sonucunun, 2 takımın ligdeki konumunu yüzde yüz etkilemeyeceğini kaydetti. Güngil, ''Herkesin sağduyulu olması gerekiyor. Çıkabilecek bir olay federasyon nezdinde bizi sıkıntıya sokar'' dedi. 
     Maçın bilet fiyatları ise tam 8 milyon lira ve öğrenci 4 milyon lira olarak açıklandı. 
     Toplantıya İzmir Emniyet Müdür Yardımcısı Ünal Güveniş de katıldı. 
     Sezon başında 2 kulüp yöneticileri bir protokol imzalamış ve ilk yarıdaki karşılaşmada yalnızca Pınar Karşıyakalı, ikinci yarıdaki maçta da yalnızca Göztepeli taraftarların salona alınması kararlaştırılmıştı. 
     





</TEXT>
</DOC>
