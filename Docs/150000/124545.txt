<DOC>
<DOCNO> 124545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/guncel/gun041.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzakereler gecikmeden başlayacak 
</HEADLINE>
<TEXT>

     Türkiye - AB ilişkileri açısından son derece önemli bir dönemeç olan Kopenhag Zirvesi’nden çıkan sonuç "2004 Aralık ayında yapılacak gözden geçirmenin ardından olumlu sonuç alınması halinde müzakere" şeklinde belirginleşirken, Ankara açısından "beklentilerin gerisinde" kaldı. Kararı sineye çeken Türkiye’nin Almanya’ya yaptığı baskı sonucu AB, yapacağı değerlendirmenin sonucunun olumlu olması halinde müzakereleri "gecikme olmaksızın" başlatma taahhüdü altına girdi. 
     
     SÖZCÜK PAZARLIĞI 
     Başbakan Abdullah Gül, görüştüğü Almanya Dışişleri Bakanı Joscka Fischer’den sonuç bildirgesine "hemen" ifadesinin konulmasını istedi. Fischer’in "geciktirmeden" ifadesinin mümkün olup olmayacağını sorması üzerine Gül, "geciktirmeden" ifadesinin de kabul edilebileceğini söyledi. Bu konuda İngiltere Başbakanı Tony Blair’in de AB’li liderlere telkinde bulunduğu öğrenildi. 
     Pazarlığın ardından "AB Komisyonu’nun Türkiye’nin Kopenhag siyasi kriterlerini karşıladığına karar vermesi durumunda Aralık 2004 , AB Türkiye ile müzakereleri başlatacak" paragrafı değiştirildi ve sonuç belgesine de "AB, Türkiye ile müzakereleri gecikme olmaksızın açacak" şeklinde girdi. "Gecikmeksizin" sözcüğünün kullanılması, AB’nin daha net bir taahhüt altına girmesini sağlaması açısından önem taşıyor. 
     
     YASAL PAKETLERE ÖVGÜ 
     Zirve sonuç belgesinde, "Birlik, Türkiye’yi reform sürecini enerjik bir biçimde sürdürmesi konusunda cesaretlendirir" ifadelerine de yer verildi. Belgede, Türkiye’nin Kopenhag kriterlerini tamamlama yolunda attığı adımlardan, özellikle de Katılım Ortaklığı Belgesi’nde gündeme getirilen alanların büyük bir bölümünü kapsayan yasal paketlerden övgüyle bahsedildi. AB’nin Türk hükümetinin reformlar konusundaki kararlılığının bilincinde olduğuna vurgu yapılırken, uygulamaya verilen önemin altı bir kez daha çizildi. 
     AB, temelde Alman - Fransız ikili planından hareket ederken, Türk diplomatik kaynaklar, bu kararla, "İstediği tarihi alamasa da Türkiye’nin, resmen AB rayına oturduğuna, ilk kez bir tarih aldığına" vurgu yaptı. 
     



 GÜNCEL 
















</TEXT>
</DOC>
