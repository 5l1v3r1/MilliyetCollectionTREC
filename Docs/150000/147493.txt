<DOC>
<DOCNO> 147493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sondun41.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
General Brooks "Bağdat'ta güvenliği sağlamak için zaman lazım" 
</HEADLINE>
<TEXT>

     Amerikalı General Vincent Brooks, birliklerin hızlı ilerleyişine rağmen, Bağdat'ta kontrolü ve güvenliği sağlamak için zamana ihtiyaç olduğunu söyledi. 
     Katar'daki Komuta Merkezi'nde basın toplantısı düzenleyen Tuğgeneral Brooks, ''Bağdat'ta savaşmaya niyetli birlikler olduğunu biliyoruz. Kentte kontrolü ve güvenliği sağlamak zaman alacak'' dedi. 
     Irak lideri Saddam Hüseyin'e bağlı Cumhuriyet Muhafızları'nın Bağdat çevresinde hala faaliyette olduğunu belirten Brooks, ABD ordusunun Bağdat çevresinde savunma çemberini kırdığından emin olduğunu söyledi. 
     Brooks, adı değiştirilen Uluslararası Saddam Havaalanı konusunda da, ''Havaalanının artık yeni bir adı var, Uluslararası Bağdat Havaalanı. Burası Irak'ın geleceğine açılan bir kapı'' dedi. 
     Brooks, havaalanının kontrolünün ele geçirilmesinin en önemli yararlarından birinin, Saddam Hüseyin veya diğer ''rejim liderlerinin'' hava yoluyla kentten kaçmasını engellemek olacağını kaydetti. 
     Iraklı liderlerin kaçmasına engel olacaklarını ifade eden Brooks, ''Şu anda bir kaçışın olmasına izin veremeyiz. Irak'tan ayrılmalarını önlemek istiyoruz. Hesap sorma zamanı gelecek'' dedi. 
     Amerikalı general, Suriye'den gelen bazı kişilerin Amerikan kuvvetleri aleyhine çalıştığına ilişkin haberler aldığını da sözlerine ekledi. 
     ABD Savunma Bakanı Donald Rumsfeld de daha önce yaptığı açıklamada, Suriye'yi Irak'a askeri teçhizat göndermekle suçlamıştı. 
     





</TEXT>
</DOC>
