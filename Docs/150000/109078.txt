<DOC>
<DOCNO> 109078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/yasam/yas02.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör kaybetti hayat kazandı 
</HEADLINE>
<TEXT>

İntihar komandosunun uçurduğu otobüste can verdi İskoçyalı Yahudi öğrenci Yoni. Ama böbreğiyle minik bir Filistinli hayata merhaba’ dedi 
     DIŞ HABERLER SERVİSİ 

     İskoçya’nın Glasgow kentinde okuyan Yahudi bir üniversite öğrencisiydi, 19 yaşındaki Yoni Jesner. 
     Turist olarak Tel Aviv’e yeni gelmişti. Ama nereden bilebilirdi geçtiğimiz perşembe gününün sıradan bir gün olmayıp, hayatının son günü olduğunu. Ve nereden bilebilirdi Tel Aviv’de bindiği 4 numaralı otobüsün, onu ölüme taşıyan araç olduğunu. 
     Filistinli intihar komandosu üzerine bağladığı bombayı Yoni’nin de bulunduğu tıklım tıklım otobüsün içinde patlattı. Faciada Yoni ile birlikte beş kişi can vermiş, ellinin üzerinde insan da yaralanmıştı. Yoni ise geçtiğimiz yıl eylül ayında patlayan ikinci intifadanın 617 kurbanından biri olarak kayıtlara geçti. 
     
     İsrail’den Filistin’e böbrek’ 
     Öte yanda, Filistin’de, 7 yaşında küçücük bir Filistinli, Yasmin Ebu Ramila ağır bir böbrek hastasıydı. Yasmin’in en yakın arkadaşı, neredeyse doğduğu günden bu yana tanıdığı diyaliz makinesiydi. Bir de zamanının çoğunu geçirdiği Schneider Çocuk Hastanesi’ndeki doktorlar ve hemşireler. 
     Petah Tikva’daki hastanede dün küçük Yasmin’i hayata bağlayan bir operasyon gerçekleştirildi. İntihar saldırısının kurbanı olan Yoni’nin böbreği başarıyla Yasmin’e nakledildi. Birinin ölümü, diğerinin kurtuluşu oldu. Ezeli düşman halklar arasındaki husumet ise bir süreliğine de olsa Yasmin’i hayata döndüren ameliyat masasında kaldı. 
     



 YAŞAM 
















</TEXT>
</DOC>
