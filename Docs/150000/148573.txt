<DOC>
<DOCNO> 148573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sondun53.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı yetkililer ve güvenlik görevlileri ortadan kayboldu.. 
</HEADLINE>
<TEXT>

     Amerikan tankları Bağdat'ın merkezine girerken, kentte ortaya çıkan güvenlik boşluğu nedeniyle yağmalamalar başladı. 
     Amerikan ve İngiliz askerleri, Bağdat'taki birçok semti ele geçirdiler. ABD tank ve zırhlı araçları ise yerel saatle 15 30-16 00 civarında, yabancı basın mensuplarının bulunduğu Filistin Meridyen ve Sheraton otellerine geldiler. 
     Filistin oteline giren Amerikan askerleri, burada yabancı basın mensuplarıyla görüştü. 
     Bakanlık bombalandıktan sonra söz konusu otelleri kullanan Irak Enformasyon Bakanlığı yetkilileri ise sabahtan beri ortaya çıkmadı. Bağdat'ta hiçbir Iraklı yetkili görülmüyor. Yabancı gazetecilere rehberlik yapan kişiler bile ortadan kayboldu. 
     
     KENTTE YAĞMALAMA BAŞLADI 
     Bağdat'ın birçok yerinde, polis, güvenlik görevlisi ortada olmadığı için yağma başladı. Birçok kişi dükkanlara saldırıyor, eşyaları yağmalıyor. 
     Pirinç, yağ, şeker gibi gıda maddelerinin bulunduğu Ticaret Bakanlığı deposunun da yağmalandığı görüldü. BM'ye ait gıda dairesi olarak kullanılan bir binaya saldıran yağmacılar, buradaki eşyaları kaçırdılar. 
     Bağdat'ta can güvenliği yok, her şey kargaşa içinde. Az da olsa, ara sıra top ateşi duyuluyor. Kent üstünde uçan Amerikan ve ingiliz uçaklarının sesleri duyuluyor. Kentte Amerikan askerlerine karşı bir direniş yok, varsa bile çok az. 
     Sokaklarda, polis, milis, asker ve Saddam Fedaileri'nin bulunduğu kum torbalarıyla dolu siperlerin olduğu mevziler de dünden beri yavaş yavaş boşaldı. 
     
     SADDAM HEYKELİNE SALDIRI 
     Bu arada, Bağdat'ın merkezindeki Saddam Hüseyin heykeli, bazı kişilerce yıkılmaya çalışılıyor. 
     Saddam Hüseyin'in heykeli, Sheraton Oteli ile Filistin Meridyen Oteli'nin yanındaki eski meçhul asker alanında bulunuyor. 
     Irak'ta 1958 yılında krallık devrildikten sonra, bu alana meçhul asker anıtı yapılmıştı. 1962 yılında, Saddam Hüseyin bu heykeli başka yere aktarıp yerine kendi heykelini yaptırmıştı. Heykelin çevresindeki 22 sütun, Arap ülkelerini temsil ediyor. 
     





</TEXT>
</DOC>
