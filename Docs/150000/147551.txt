<DOC>
<DOCNO> 147551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sonspo06.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Buz pateninde kutuplaşma... 
</HEADLINE>
<TEXT>

     Buz pateninde Uluslararası Paten Federasyonu'na ISU rakip çıktı. 
     ABD'li buz pateni hakemlerinden Ron Pfenning, geçen hafta ABD'nin başkenti Washington'da yapılan Dünya Şampiyonası sırasında yaptığı açıklamada, Uluslararası Paten Federasyonu ISU'ya meydan okuyarak, Dünya Paten Federasyonu'nu WSF kurduklarını söyledi. 
     WSF'nin, ileride ISU'nun yerini almayı ve buz pateninin evrensel çapta yönetici organı olmayı umduğu bildirildi. 
     ISU Başkanı Ottavio Cinquanta, yeni federasyonun kuruluşunu ''sürpriz'' olarak nitelendirirken, Uluslararası Olimpiyat Komitesi de ISU'yu desteklemeyi sürdüreceğini açıkladı. 
     WSF'nin başkanlığını üstlenen Ron Pfenning, Dünya Artistik Buz Pateni Şampiyonası'nın başlamasından hemen önce ISU Başkanı Ottavio Cinquanta ile arasında çıkan anlaşmazlıktan sonra başhakemlik görevinden alınmıştı. Pfennig, bunun üzerine ISU'daki görevinden istifa etmişti. 
     Yeni federasyon, 2002 Kış Olimpiyat Oyunları'nda patlak veren skandaldan bu yana 1 yıldan fazla zaman geçmesine karşın kalıcı reform yapılmamasını eleştirirken, kendilerinin yalnızca buz pateniyle ilgileneceğini bildirdi. ISU ise, hem artistik buz pateni, hem de hız patenini bünyesinde barındırıyor. 
     Pfennig, ISU tarafından denenmekte olan ve geçici olarak bu sezon uygulamaya konan yeni puanlama sistemini de eleştirerek, ''Yeni sistem, başhakemlerin rolünü azaltıyor ve hakemlere gizlilik sağlıyor'' dedi. 
     2002 Kış Olimpiyat Oyunları'nda, skandalın patlak verdiği çiftler yarışmasının başhakemi olan Pfenning, yeni federasyonun kuruluşunu, ABD'li eski şampiyon patenciler Scott Hamilton, Dick Button, Alman Katarina Witt, ABD'li Todd Eldredge ve Kanadalı çift Jamie Sale-David Pelletier'nin de desteklediğini söyledi. 
     





</TEXT>
</DOC>
