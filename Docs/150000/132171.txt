<DOC>
<DOCNO> 132171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sondun18.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu Ajansı Moskova temsilcisi kaçırıldı... 
</HEADLINE>
<TEXT>

     Anadolu Ajansı Moskova Temsilcisi Remzi Öner Özkan, Moskova'da bu sabah kimliği belirsiz saldırganlarca kaçırılarak dövüldü. 
     Olaydan sonra A.A Genel Müdürü Mehmet Güler ile görüşen Türkiye'nin Moskova Büyükelçisi Kurtuluş Taşkent, Rus polisi ve Dışişleri Bakanlığı nezdinde girişimlerde bulunduklarını bildirdi. 
     
     OLAY NASIL OLDU 
     Moskova'nın merkezinde dar bir sokakta, TSİ 08.35'te biri önden diğeri arkadan gelen iki araba, Özkan'ın aracını sıkıştırarak hareketsiz kalmasını sağladı. Arabalardan inen 5-6 kişi, Özkan'dan aracından çıkmasını istedi. Özkan arabasından çıkmayınca camları kırarak, zorla çıkarıp yeşil renkte Lada marka bir otomobile bindirdiler. 
     Kimliği belirsiz saldırganlarca elleri kelepçelenen Özkan, dışardan görülmemesi için başı iyice döşemeye eğdirilerek, yaklaşık 1-1.5 saatlik bir yolculukla Moskova'nın dış kesimlerinde bilinmeyen bir yere götürüldü. 
     Mahzen gibi bir yere getirilen Özkan, sürekli dövülerek sorguya çekildi ve kameraya alındı. Sorgulamadan önce, olay yerine gelen kişilerin Özkan'ı teşhis ettiklerini söylemeleri ve telefonla konuştuğu kişilere ''aldık'' diye bilgi vermeleri dikkat çekti. 
     Özkan'ı sorgularken kendilerine Çeçen oldukları izlenimi vermeye çalışan saldırganlar, ''Rus domuzlarından kaç para alıyorsun '', ''Bizim için niye terörist diye haberler yazıyorsun '' dediler. 
     Saldırganlar ayrıca, ''Seni kurtarmak için kim bize para verir '' diyerek, Özkan'ın fidye için kaçırıldığı imajını yaratmak istediler. 
     Saldırganlar, daha sonra Özkan'ın ellerini ve gözlerini bağlayarak başka bir yere götürdüler ve Moskova'nın güneydoğusunda dış çevre yolu yakınında bir cadde kenarına bıraktılar. 
     
     BÜYÜKELÇİ TAŞKENT DEVREDE 
     A.A Moskova Temsilcisi Özkan'ın kaçırılması haberinin alınması üzerine Rus polisi ve Türkiye'nin Moskova Büyükelçiliği hızla devreye girdi. 
     Rus polisi de, Özkan'ın arabasının bırakıldığı yere gelerek olay hakkında soruşturma başlattı. 
     Büyükelçi Kurtuluş Taşkent, henüz bırakıldığı yol kenarındayken Özkan ile cep telefonu aracılığıyla bağlantı kurarak, gereken tüm girişimlerin başlatıldığını bildirdi. Büyükelçi, ''Ne gerekiyorsa yaparız'' dedi. 
     Olaydan sonra A.A Genel Müdürü Mehmet Güler ile görüşen Taşkent, durum hakkında bilgi verdi. 
     Taşkent Güler'e, olayı öğrenir öğrenmez Rus polisi ve Rus Dışişleri Bakanlığı nezdinde önce sözlü, sonra da yazılı girişimlerde bulunduklarını söyledi. 
     Büyükelçi Taşkent, Rusya Dışişleri Bakanlığı'na Özkan dahil ''Moskova'da görev yapan bütün Türk gazeteciler için daha hassas davranılması konusundaki taleplerini ilettiklerini'' de kaydetti. 
     A.A'dan bilgi alan Dışişleri Bakanlığı yetkilileri de, olayı yakından takip ettiklerini ve gerekli girişimlerde bulunduklarını bildirdiler. 
     Remzi Öner Özkan, bir süredir izlendiğinden kuşkulanıyordu. 
     





</TEXT>
</DOC>
