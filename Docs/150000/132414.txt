<DOC>
<DOCNO> 132414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/soneko15.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İthal sarmısak ''yerli''yi vurdu... 
</HEADLINE>
<TEXT>

     Çin'den ithal edilen sarmısak işportaya düştü. Sarmısağın kilosu 5 milyon liradan 2 milyon liraya geriledi. 
     Kayseri Meyve ve Sebze Komisyoncuları Derneği Başkanı Mustafa Yücel, sarmısak fiyatlarının son 20 gün içerisinde hızla gerilemeye başladığını ve toptan satış fiyatlarının 1 milyon 400 bin liraya kadar düştüğünü söyledi. 
     Yücel, piyasada ihtiyacın üzerinde sarmısak bulunduğunu ve hava sıcaklığının mevsim normallerinin üzerinde seyretmesinin fiyatların düşmesine neden olduğunu kaydederek şunları söyledi 
     ''Çin'den ithal edilen sarmısaklar ile ülkemizde yetiştirilen sarmısaklar, hava sıcaklıklarının yüksek olması ve nem miktarının fazla olması nedeniyle yavaş yavaş çillenip bozulmaya başladı. Depolardaki sarmısağın bozulacak olmasından endişe duyan ithalatçılar, fiyatları düşürüp ellerindeki sarmısağı bitirmek istiyor. Bunun sonucu olarak Çin ve İran'dan ithal edilen sarmısak fiyatları yarı yarıya düştü.'' Sarmısak ithalatçılarından Nuri Korkmaz ise fiyatların düşmesinin en önemli nedeninin, piyasada ihtiyaçtan fazla sarmısak olmasından kaynaklandığını öne sürdü. 
     Korkmaz, yerli üreticilerin sonbaharda yüksek fiyat beklentisiyle ürününü satmak istemediğini, ayrıca ihtiyaçtan fazla sarmısak ithal edildiğini belirterek ''Türkiye'de yılda ortalama 30 bin ton sarmısak tüketiliyor. Yerli üreticiler fiyatların yükselmesini bekleyerek sarmısağa 8 ila 10 milyon lira fiyat istedi. Çin'den ve İran'dan sarmısak ithal edilince fiyatlar düştü. Yerli üretici şimdi elinde kalan sarmısağı kilosunu 3 milyon liraya kadar düşürdü ama müşteri bulamıyor. İthalatçı ise elindeki fazla malı bir an önce satabilmek için fiyatları düşürmek zorunda kaldı'' dedi. 
     Korkmaz, yerli sarmısağın tat ve aroma bakımından ithal sarmısaktan daha üstün kalitede olmasına rağmen, fiyatının yüksek olması nedeniyle fazla müşteri bulamadığını, kalibrasyon ve ambalajı çok iyi olan Çin sarmısağının ise tanelerinin de çok iri olması ve ucuzluğu nedeniyle tercih edildiğini kaydetti. 
     





</TEXT>
</DOC>
