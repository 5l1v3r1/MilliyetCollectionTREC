<DOC>
<DOCNO> 133412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sondun25.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan "Silah denetçilerine daha fazla zaman verilsin" 
</HEADLINE>
<TEXT>

     Birleşmiş Milletler Genel Sekreteri Kofi Annan, Irak'taki BM silah denetçilerine daha fazla zaman verilmesini istedi. 
     Annan, BM silah denetçilerinin başkanı Hans Blix ve Uluslararası Atom Enerjisi Ajansı Başkanı Muhammed El Baradei'nin BM Güvenlik Konseyi'ne denetimlerle ilgili ilk raporlarını sunmalarının beklendiği saatlerde gazetecilere yaptığı açıklamada, denetçilere işlerini yapmaları ve Irak'ı barışçı biçimde silahsızlandırmaları için zaman tanınması gerektiğini belirtti. 
     BM Genel Sekreteri, ''Eğer ihtiyaçları varsa, denetçilere yapmaları için zaman verilmelidir ve hepimiz, Konsey ve BM Genel Kurulu, bu zamanın gerekli olduğunu kavramak zorundayız. Makul bir zamandan bahsediyorum, süresiz demiyorum. Ama işlerini yapmak için zamana ihtiyaçları var. Ancak Konsey'in buna izin vereceğinden şüpheliyim'' diye konuştu. 
     Barıştan ümidini kesmediğini söyleyen Annan, ''Irak'ın BM kararlarına uyacağına ve Irak'ı barışçı olarak silahsızlandırabileceğimize gerçekten inanıyorum'' dedi. 
     Annan, Irak'ı da silah denetçileriyle daha aktif biçimde işbirliği yapmaya çağırdı. 
     





</TEXT>
</DOC>
