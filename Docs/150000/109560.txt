<DOC>
<DOCNO> 109560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/sontur14.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Seçimler birkaç ay ertelenebilir" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, kamuoyunda küskünler hareketi olarak bilinen girişimler konusunda partisinin grup kararı almayı düşünmediğini açıkladı. 
     Yılmaz, CNBCE televizyonunda yayınlanan ''Soru Yağmuru'' adlı programa katıldı. 
     Seçim tarihi konusunda şimdiye kadar en net tavır alan partinin ANAP olduğunu savunan yılmaz, seçim takvimi ile AB takviminin birbiriyle çatışır hale geldiğini kaydetti. Yılmaz, bu seçimlerde, ''seçmenlerin yarıdan fazlasının Meclis'te temsil edilememesi'' endişesi bulunduğunu hatırlatarak, ''Eğer böyle bir durum gündeme gelirse, siyasi istikrarı yakalamak için yaptığımız 3 Kasım seçimlerinden, tersine siyasi istikrarsızlık çıkarabilir'' dedi. 
     Bunun önlenmesi için Seçim Kanunu'nda bazı değişiklikler yapılması gerektiğini ifade eden Yılmaz, seçim kanunlarındaki değişikliğe seçim kararı alınmadan önce destek verdiklerini hatırlattı. Yılmaz, son gelişmelerle seçim kanunlarında değişiklik yapacak bir çoğunluğun sağlanması imkanının ortaya çıktığını bildirerek, ''Dolayısıyla bu iki durumu birlikte değerlendirip seçim tarihini yeniden gözden geçirilmesi gündeme gelebilir. Bundan çekinmemek gerekir.Ben açıkça şunu söyledim AB takvimine çok yakınız. Gerekirse erken seçimi yeniden gözden geçirelim. Birkaç aylık erteleme yapalım. AB takvimi için yapmamız gerekenleri yapalımö '' diye konuştu. 
     Yılmaz, neden kurumsal olarak küskünlere destek vermediklerinin sorulması üzerine de şunları söyledi ''Biz hala yeterli çoğunluğun sağlanıp sağlanmadığından emin değiliz. Meseleye sadece küskünler meselesi olarak bakılmaması gerekir. Olağanüstü toplantı çağrısında çok az listeye giremeyen milletvekili var. Biz şimdiye kadar bu konularda grup kararı almadık. Bu sefer de grup kararı almayı düşünmüyoruz. 
     Parti olarak tavrımızı belirlerken bütün faktörleri gözönünde tutmak zorundayız. Biz daha bu noktaya gelmedik. Biraz daha bu gelişmelere bakacağız ondan sonra parti olarak tavrımızı belirleyeceğiz.'' Yılmaz, geçmişte parti disiplini nedeniyle kişisel olarak farklı tavır koyamayanların, şimdi sorunu sağduyu ile değerlendireceklerini belirterek, ''Meclis'in toplam kompozisyonunda farklı bir durum ortaya çıkabilir'' dedi. 
     Çoğunluk sağlanacağına dair bir işaret alıp almadıklarının sorulması üzerine de Yılmaz, ''O yönde bazı işaretler var, ama izlemek gerekir'' diye konuştu. 
     
     HÜKÜMET 

     Seçim ertelenmesi kararının çıkması durumunda, Hükümet'in nasıl etkileneceği sorusu üzerine Yılmaz, şöyle konuştu 
     ''Hükümet meselesi bundan ayrı bir mesele. Önemli olan seçimin yaratacağı olumsuz sonuçların önlenmesidir. Bu arada seçim kanunlarının değişmesi de birinci gündem maddesidir. Bizim gündeme getirdiğimiz öneriler var, bunlar gündeme gelecektir. Seçim kanunlarında yapılacak değişiklikler, seçimlerden sonra Türkiye'de bir meşruiyet sorunun ortaya çıkmasını ortadan kaldırmaya yönelik olmalıdır. 
     İkinci olarak da bu Kopenhag'a giden yolda Türkiye'nin çıkardığı yasaları uygulamaya geçirmesi ve lobi faaliyetlerini artırması ihtiyacı vardır. 
     Seçimlerin bir süre ertelenmesi bu iki alanda mesafe alma imkanını sağlayacaktır. 
     Hiç kimse ANAP'tan Türkiye'yi siyasi boşluğa ve istikrarsızlığa düşürmesini beklememelidir.'' 
     
     ÖZKAN İLE GÖRÜŞME 

     Yılmaz, Hüsamettin Özkan ile görüştüğüne ilişkin haberlerin hatırlatılması üzerine de Özkan ile dün değil, 4-5 gün önce görüştüklerini belirtti. Yılmaz, görüşme gündeminde gazetelerdeki haberlerin bulunmadığını söyledi. 
     Özkan'ın ANAP'ın görüşleri konusunda YTP'de oluşan eğilimler ve partisindeki gündeme ilişkin tartışmalar hakkında kendisine bilgi aktardığını anlatan Yılmaz, ''Söz konusu spekülasyonlar gündeme gelmedi'' dedi. 
     Bir başka soru üzerine de Yılmaz, YTP milletvekillerinin ANAP'a katılması konusunu hiçbir zaman görüşmediklerini kaydetti. 
     





</TEXT>
</DOC>
