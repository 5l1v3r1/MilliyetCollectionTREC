<DOC>
<DOCNO> 129838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sontur11.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan'ın kayınbiraderine müsteşar yardımcılığı 
</HEADLINE>
<TEXT>

     Sağlık Bakanı Recep Akdağ, bürokraside çalışacağı isimleri belirliyor. Maliye Bakanı Kemal Unakıtan'ın kayınbiraderi Cihanser Erel, müsteşar yardımcılığına getirildi. 
     Sağlık Bakanı Recep Akdağ, ekibini kuruyor. ANKA'nın edindiği bilgiye göre, Maliye Bakanı Kemal Unakıtan'ın kayınbiraderi Cihanser Erel, boş bulunan müsteşar yardımcılığı görevine getirildi. Erel, daha önce Sağlık Bakanlığı'nda Doğan Baran döneminde Temel Sağlık Hizmetleri Genel Müdürlüğü ve Yıldırım Aktuna döneminde bakan danışmanlığı görevini yürütmüştü. Erel'in atama kararnamesinin hazırlandığı, bu süre içinde görevi vekaleten yürüteceği öğrenildi. 
     Sağlık Bakanlığı'nda diğer müsteşar yardımcılığı görevine de DPT'de Genel Sekreter Yardımcısı olan Abdülkadir Atalık asaleten atandı. Daha önce müsteşar yardımcılığı görevini vekaleten Ertuğrul Candan yürütüyordu. 
     Ana Çocuk Sağlığı Genel Müdürü Rıfat Köse'nin vekalet ettiği müsteşar yardımcılığı görevine ise Van Yüzüncüyıl Üniversitesi Tıp Fakültesi'nden Prof. Dr. Sabahattin Aydın vekaleten getirildi. 
     Personel Genel Müdürlüğü görevinden Hacı Çelik alınırken yerine vekaleten Nihat Gül görevlendirildi. 
     Öte yandan Hudut ve Sahiller Sağlık Genel Müdürü Sait Karagül de görevinden alındı. 
     





</TEXT>
</DOC>
