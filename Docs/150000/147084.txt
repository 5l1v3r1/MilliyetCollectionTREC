<DOC>
<DOCNO> 147084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sontur02.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK Kadek silahlanmaya devam ediyor... 
</HEADLINE>
<TEXT>

     Terör örgütü PKK-KADEK'in Kuzey Irak'taki mensuplarını roket ve füzelerle takviye ederek, silahlanma faaliyetlerine hız kazandırdığı bildirildi. 
     Terör örgütünün geldiği son durumla ilgili edinilen bilgiye göre, halen silahlı 5293 militanı bulunan örgütün, Şubat-Mart dönemi içinde 44 mensubu güvenlik güçlerine teslim oldu, 192'si de örgütten kaçtı. Tespitlere göre, yurtiçinde 743 silahlı mensubu bulunan örgütün, Irak'ın kuzeyinde de 4550 militanı silahlı faaliyet gösteriyor. Silah kaçakçıları aracılığıyla da SA-7 Strella güdümlü füzesi ile SA-9, SA-18 IGLA ve Stinger füzeleri edinen terör örgütünün elinde, RPG-7, Doçka, Bixi, Kaleşnikof ve el bombası gibi silahlar bulunduğu kaydedildi. 
     Terör örgütünün Türkiye sınırına yakın bölgelere mayın ve patlayıcı madde yerleştirme çabasında olduğu ifade edildi. 
     Terör örgütünün, kimyasal silah temin etme arayışlarında olduğu belirtilirken, örgütün, 1 milyon Euro karşılığında alınarak, İran üzerinden Kuzey Irak'a getirdiği ve sızıntıya karşı özel ambalajda tuttuğu 5 kilogram ağırlığındaki bir koliyi, çok sayıda teröristin koruması altında gizlediği bildirildi. 
     





</TEXT>
</DOC>
