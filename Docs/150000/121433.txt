<DOC>
<DOCNO> 121433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sontur24.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mümtaz Soysal "Kıbrıs için sunulan belgeye yanıtımız hazır" 
</HEADLINE>
<TEXT>

     Dışişleri eski Bakanı ve KKTC Cumhurbaşkanı Rauf Denktaş'ın Anayasa ve Hukuk Danışmanı Mümtaz Soysal, BM Genel Sekreteri Kofi Annan tarafından Kıbrıs sorununun çözümü için taraflara sunulan belgeye cevabın hazır olduğunu bildirdi. Soysal, ''Yanıt olarak söz konusu çalışmanın bizim için değerli bir çalışma olduğunu belirtip, iki grup arasındaki görüşmelerde bu metnin de kullanılacağını belirteceğiz'' dedi. 
     Atatürkçü Düşünce Topluluğu'nun Ankara Üniversitesi Siyasal Bilgiler Fakültesi'nde SBF düzenlediği ''Kıbrıs Nereye'' konulu konferansta konuşan Soysal, Kıbrıs sorununun çözümü için taraflara sunulan belgenin ''kabulü ya da reddi gereken bir ültimatom'' olmadığını belirtti. 
     Belgenin dikkatle incelendiğini kaydeden Soysal, Ada'da çözümün başkalarınca yapılmış bir anayasayla değil, Ada'nın kuzey ve güneyindeki iki devlet arasında devletlerarası anlaşma niteliği taşıyacak bir anlaşmayla oluşturulması gerektiğini söyledi. 
     Mümtaz Soysal, önerilen çözüm belgesinin, iki devlet arasında egemen eşitliğe dayalı yeni ortaklık kavramına dayanmadığını, yasama ve yürütmenin kuruluş ve işleyişinin, iki halkın sayıca eşitsizliğini eninde sonunda devreye sokacak kurallara bağlandığını ifade etti. 
     Soysal, kuzeydeki devletin içine yerleştirilecek üçte bir oranında Rum nüfusun iki kesimlilik ilkesini bozacağını belirterek, mal-mülk sorunu için getirilmek istenen çözüm tarzının eski düşmanlıkları canlandıracağını ve yeni anlaşmazlıklar doğuracağını ifade etti. 
     Kıbrıs konusunda ''teslimiyetçi'' yaklaşımın çözüm sağlamayacağını, aksine yeni ödünleri beraberinde getireceğini savunan Soysal, ''Rum kesiminde büyük bir bütünleşme, gençliğinde tam bir tek ses var. Bunun için bu tip düzenlemeler yapılıyor. Oysa bizde farklı fikirler ortaya çıkıyor. Bu, bizim Kıbrıs'ta en zayıf noktamızdır'' dedi. 
     





</TEXT>
</DOC>
