<DOC>
<DOCNO> 131492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/soneko44.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Toyota 2002 hedeflerine ulaştı... 
</HEADLINE>
<TEXT>

     Toyota'nın, Avrupa ve Türkiye pazarında 2002 yılını başarıyla tamamladığı bildirildi. 
     Toyota'dan yapılan açıklamaya göre, şirket geçen yıl Avrupa'daki satışlarını yüzde 13.5 oranında artırarak 755 bin adetlik satışa ve yüzde 4.4'lik pazar payına ulaştı. 
     Toyota'nın bu yılki Avrupa hedefinin ise 790 bin araç satarak, satışların yüzde 4.5 oranında artırılması olduğu belirtildi. 
     Açıklamada, Toyota'nın Avrupa'da son 6 yıldır üst üste satışlarını artırarak rekora imza attığı, İngiltere, Fransa, Türkiye ve Polonya'daki üretim tesislerinde 395 bin otomobil, 260 bin motor ve 25 bin adet vites kutusu üretildiği kaydedildi. 
     Toyota'nın Avrupa'daki rekor satışa ulaşmasında 212 bin adet satan Yaris ve 201 bin adet satan Corolla ürün ailesinin önemli bir etkisi bulunduğu, ayrıca Toyota'nın hafif arazi aracı segmentindeki başarılı temsilcisi RAV4'ün satışlarını yüzde 51 oranında artırarak 96 bin adet sattığı bildirildi. 
     Açıklamada, Toyota'nın Avrupa'da kazandığı bu başarıda, müşteri memnuniyetinin de büyük önemi bulunduğu vurgulandı. 
     2002 yılı Mart ayında yeni Corolla ürün gamı ile Türkiye'de de çıkış yakalayan Toyota, 2002 yılı içinde yüzde 8 pazar payına ulaşarak, pazar payını en fazla artıran marka oldu. 
     Toyota'nın Türkiye pazarındaki satışlarının 2002 yılında bir önceki döneme göre yüzde 70 oranında arttığı kaydedildi. 
     Adapazarı Toyota tesislerinde üretilen Yeni Corolla Sedan'ın ise toplam 6 bin 573 adetlik satışla, 2002 yılında ''Kendi segmentinin en çok satan otomobili'' unvanını elde ettiği bildirildi. 
     





</TEXT>
</DOC>
