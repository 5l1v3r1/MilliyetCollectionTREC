<DOC>
<DOCNO> 144962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sondun03.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan askerleri, Türk hava sahasından Kuzey Irak'a taşındı 
</HEADLINE>
<TEXT>

     ABD Genelkurmay Başkanı Orgeneral Richard Myers, Türk hava sahasının, ilk kez 22 Mart gecesi, Kuzey Irak'a Amerikan askerlerinin taşınması için kullanıldığını söyledi. 
     Myers, Amerikan ABC televizyonunda katıldığı bir programda, ''Türk hava sahasını, Kuzey Irak'a bazı birliklerimizi sokmak için 22 Mart gecesi kullandık. Teknik olarak aslında bu askerler, Kuzey Irak'taki ilk Amerikan askerleri değil. Ancak Türk parlamentosundaki oylama sonucu alınan izinle bölgeye giden ilk askerler'' dedi. 
     Orgeneral Myers, Kuzey Irak'a Türk askerinin girmesine ilişkin sorulara karşılık, ''Kuzey Irak'ta, ABD güçleriyle Irak arasındaki çatışma dışında herhangi bir çatışma problem olur. Amerikan hükümetinin politikası, Türk güçlerinin Kuzey Irak'a, mülteci akınını önlemek dışında girmemesi. Şimdiye kadar, böyle bir mülteci akını görülmedi, böylece Türk güçlerinin girmesine de gerek yok'' dedi. 
     Myers, Türk hükümeti ve Türk Silahlı Kuvvetleri'nin, sınırlarını koruma hakkını muhafaza etmesinin çok doğal olduğunu belirterek, bu konuda hem diplomatik olarak hem de ordudan orduya kanallardan Türkiye ile çok yakın çalışıldığını söyledi. Orgeneral Myers, ''Türk Genelkurmayı, bu konuda çok yakın işbirliği gösteriyor. Çok büyük miktarda Türk güçlerinin Kuzey Irak'a gireceği bir durumun ortaya çıkacağını sanmıyorum'' dedi. 
     Bölgede sadece Türk güçleriyle değil, başka güçlerle bir çeşit anlaşma bulunduğunu ve irtibat subaylarının görev yaptığını belirten Myers, ''Bunu bir çeşit komuta, kontrol ve koordinasyon merkezi olarak niteleyebiliriz. Böylece bütün güçlerin bölgede ne yaptığını ortaya koyarak, iletişim karışıklığını, yanlış anlamayı önlüyoruz. Bölgede artık önemli bir gücümüz var'' diye konuştu. 
     ABD Genelkurmay Başkanı, Fox News televizyonunda da, 1500 kadar Türk askerinin Kuzey Irak'a girdiği yönündeki haberlere karşılık, ''Türkiye'nin, zaten bir süredir Kuzey Irak'ta askerleri var. Bunlar, olağan hareketler'' dedi. 
     




</TEXT>
</DOC>
