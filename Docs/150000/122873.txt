<DOC>
<DOCNO> 122873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sontur04.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sonra üzülmeyin... İkinci el cep telefonunlarına dikkat... 
</HEADLINE>
<TEXT>

     Ankara Cumhuriyet Başsavcılığı yetkilileri, şikayet üzerine başlattıkları soruşturmalarda, ikinci el cep telefonu kullananların fatura ibraz edememeleri durumunda haklarında, ''cürüm eşyasını satın almak'' suçundan 3 yıla kadar hapis istemiyle dava açıldığını ve telefonun da sahibine iade edildiğini belirterek, vatandaşları mutlaka fatura istemeleri konusunda uyardı. 
     Başsavcılık yetkilileri, cep telefonunun çalındığı iddiasıyla yapılan başvuruların son zamanlarda arttığını kaydettiler. GSM operatörleri ile yaptıkları yazışmalar sonucu, kısa sürede telefonun kim tarafından kullanıldığını tespit ettiklerini ifade eden yetkililer, vatandaşları, ikinci el telefon alırken mutlaka fatura ya da makbuz istemeleri konusunda uyardı. 
     Telefonu nereden aldığına ilişkin belge ibraz edemeyenler hakkında dava açıldığını, telefonun da şikayetçiye iade edildiğini bildiren yetkililer, ''İfadesini aldığımız vatandaşlar, telefonu kimden aldıklarını bilmediklerini, ellerinde fatura olmadığını söylüyorlar. Nereden aldıklarını kanıtlayamadıklarından zor durumda kalıyorlar. Mağdur olsunlar istemiyoruz. Mutlaka fatura ya da makbuz alsınlar. Paraları boşa gitmesin'' diye konuştular. 
     Yetkililer, son açılan davalardan birisini de örnek olarak gösterdiler. Yasemin Bağçı'nın şikayeti üzerine başlatılan soruşturma sonunda, Mehmet Nesih Bayar hakkında asliye ceza mahkemesine dava açıldı. Bayar'ın, cep telefonunu seyyar satıcıdan aldığını, satıcının kimlik ve adresini bilmediğini söylediği ifade edilen iddianamede, sanık hakkında, ''cürüm eşyasını satın almak'' suçundan 3 yıla kadar hapis ve telefonun sahibine iadesine karar verilmesi istendi. 
     





</TEXT>
</DOC>
