<DOC>
<DOCNO> 123136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sondun02.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Prenses Diana'nın ardından sular durulmuyor... 
</HEADLINE>
<TEXT>

     Fransa'nın başkenti Paris'te 1997'de geçirdiği trafik kazasında hayatını kaybeden Prenses Diana'nın, yakın arkadaşlarından birinin, ölü doğan bebeğini Kensington Sarayı'nın bahçesine gömmesine izin verdiği ileri sürüldü. 
     The Daily Mail gazetesindeki habere göre, Diana, yakın arkadaşı Rosa Monckton'ın 6 aylıkken ölü doğan bebeğini Nisan 1994'te uşakları Paul Burrell ve Harold Brown tarafından sarayın bahçesinde kazılan bir mezara gömmesine izin verdi. 
     Haberde, ölü bebeğin defnedilmesi sırasında Rosa Monckton, Sunday Telegraph gazetesinin editörü olan kocası Dominic Lawson ve Prenses Diana'nın yanı sıra bir Katolik rahibin de hazır bulunduğu belirtildi. 
     Monckton ile Dominic Lawson söz konusu haberle ilgili yorum yapmazken, The Daily Mail, bu bilginin uşak Harold Brown'ın tıpkı Paul Burrell gibi Diana'nın güvenini kazandığını ispatlamak amacıyla açıklandığı yorumunda bulundu. 
     Burrell ve Brown, ayrı ayrı davalarda Diana'nın özel eşyalarını çalmakla suçlanmıştı. 
     





</TEXT>
</DOC>
