<DOC>
<DOCNO> 127593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/soneko02.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirmede umut 2003'de... 
</HEADLINE>
<TEXT>

     Ekonomik programın gelir sağlayıcı en önemli kalemlerinden olan özelleştirmede, umutlar 2003'e kaldı. 
     Yetkililerden edinilen bilgiye göre, 2003'de, seçim nedeni ile ertelenen özelleştirme çalışmalarına kalınan yerden devam edilmesi hedefleniyor. 
     Bu amaçla çalışmalarını sürdüren Özelleştirme İdaresi'nin 2003 yılında öncelikle Tekel ve enerji özelleştirmelerine ağırlık verebileceği belirtiliyor. 
     
     TEKEL HAZIR GİBİ... 
     Tekel'in özelleştirmeye hazırlık çalışmalarının tamamlanma aşamasına geldiğini ifade eden yetkililer, piyasa koşullarının uygun olması durumunda bu işletmenin 2003'de özelleştirilebileceğini vurguluyorlar. 
     Yetkililer, Tekel ile birlikte enerji işletmelerinde de hazırlık aşamasının hızla devam ettiği ve 2003'de bu işletmelerde de özelleştirmelerin başlayabileceğini belirtiyorlar. 
     Bunun dışında, 2002 yılında programda yer alıp da henüz özelleştirilmesi gerçekleştirilemeyen ve içinde Tüpraş, Petkim, THY gibi kuruluşların da yer aldığı işletmelerin özelleştirmelerinin 2003 yılında yapılabileceği de kaydediliyor. Ancak, yetkililer bu özelleştirmelerin ihalelerinin piyasa koşullarının uygun olması durumunda gerçekleştirilebileceğini de sözlerine ekliyorlar. 
     Bilindiği gibi Devlet Bakanı ve Başbakan Yardımcısı Abdüllatif Şener de geçtiğimiz günlerde yaptığı açıklamada, 2003 yılının Cumhuriyet tarihi boyunca en önemli özelleştirme atağının yapılacağı yıl olacağını belirtmişti. 
     Bakan Şener, özelleştirme hükümet açısından önemli olduğunu ifade etmiş ve yaptıkları çalışmalar sonucunda 2003 yılında çok önemli özelleştirme hamleleri yapacaklarının tespit edildiğini bildirmiş ve ''özelleştirme kapsamındaki tüm kuruluşlar 2003 yılı içinde özelleştirme planı içinde yer alacak, büyük bir bölümünün satışı tamamlanacak ve kalanların takvimi kararlılıkla belirlenecek'' demişti. 
     
     700 MİLYON DOLARLIK HEDEF, 4.2 MİLYON DOLARLIK SATIŞ 
     Yılbaşından bugüne kadar geçen sürede gerçekleştirilen özelleştirme uygulamaları sonucunda 4 milyon 288 bin 480 dolarlık satış yapılırken, bu rakamın 255 milyon 366 bin 750 doları tahsil edildi. 
     Yapılan özelleştirme sonucunda, işletmelerde herhangi bir blok satış yapılamazken, söz konusu dönemde tesis ve varlık satış veya devri ile gerçekleştirilen uygulamalarda toplam satış bedeli 6 milyon 24 bin 741 dolar olurken, bu rakamın 2 milyon 261 bin 667 doları tahsil edildi. 
     
     TESİS-VARLIK SATIŞ VE DEVRİ YAPILANLAR 
     Özelleştirme uygulamaları sonucunda, tesis-varlık satış veya devri sonucunda, Karadeniz Bakır İşletmeleri'nin 3 taşınmazı, TZD, SEKA, TDİ ve TÜGSAŞ'ın birer taşınmazı, Sümer Holding'in de 10 arsası satıldı. 
     Buna göre KBİ'nin 3 taşınmazının satış bedeli ve tahsilatı 3 milyon 764 bin 672 dolar, TZD, SEKA, TDİ ve Tügsaş'ın taşınmazlarının toplam satış bedeli ve tahsilatı 317 bin 727 dolar olurken, Sümer Holding'in 10 arsasının satış bedeli ve tahsilatı 1 milyon 944 bin 874 dolar oldu. 
     
     HALKA ARZ EDİLENLER 
     Bu yıl, yurtiçi ve yurtdışında halka arz edilen POAŞ'ın özelleştirme işleminden ise 129 milyon 479 bin 256 doları yurtiçi, 38 milyon 891 bin 914 doları da uluslararası halka arzdan olmak üzere, toplam 168 milyon 371 bin 170 dolar özelleştirme geliri temin edildi. 
     Poaş'ın halka arzında elde edilen tahsilat ise yurtiçinde 127 milyon 310 bin 479 dolar, yurtdışında da 38 milyon 308 bin 5 dolar oldu. Böylece POAŞ'ın halka arzında elde edilen toplam tahsilat 165 milyon 619 bin 14 dolar olarak gerçekleşti. 
     POAŞ'ın Temmuz ayı içinde İMKB'de gerçekleştirilen satış işlemi sonucunda ise 237 milyon 711 bin 211 dolar satış bedeli elde edildi. Bu uygulama sonucundaki tahsilat ise 70 milyon 814 bin 188 dolar oldu. 
     
     İMZA AŞAMASINDAKİ KURULUŞLAR 
     Özelleştirme çalışmalarında bugün itibarıyla, 5 işletmenin 145 arsasının toplam 5 milyon 981 bin 723 dolarlık satış işlemi de sözleşme imza aşamasında bulunuyor. 
     İmza aşamasında bulunan kuruluşlardan Sümer Holding'in 19 arsası toplam 5 milyon 690 bin 559 dolara, Petkim'in bir arsası 17 bin 648 dolara ve KBİ'nin de 125 arsası 273 bin 516 dolara satılacak. 
     





</TEXT>
</DOC>
