<DOC>
<DOCNO> 135997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/guncel/gun08.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
3600 veli için suç duyurusu 
</HEADLINE>
<TEXT>

Devamsız öğrenciler bilgisayar ortamında izlenecek. Aileler uyarılmasına rağmen sonuç alınamazsa, adli işlem yapılacak 
     SİBEL KAHRAMAN İstanbul 

     İstanbul Milli Eğitim Müdürlüğü devamsız öğrencileri bilgisayar ortamında gözetim altına alıyor. Her gün okullardaki devamsız öğrenciler internet aracılığıyla müdürlüğe bildirilecek. Aileler uyarılmasına rağmen bir sonuç alınamayınca önce para cezası uygulanıyor. Öğrenci uyarıya rağmen okula gönderilmediği takdirde savcılığa suç duyurusunda da bulunuluyor. 
     Valilik eğitim - öğretim yılının başında yaptırdığı araştırmada, kayıt yaptırdığı halde 20 bin 135 öğrencinin okula gönderilmediğini tespit etti. Bunun üzerine velilere uyarı yazısı gönderildi. Yazıda çocuğunu okula göndermeyen velilere her gün için 16 milyon 638 bin liralık para cezası verileceği belirtildi. Uyarıyı dikkate almayan 734 veliye gün başına 16 milyon 500 bin liralık para cezası kesildi. 
     Çocuklarını okula göndermeyen aileler hakkında, sekiz yıllık eğitimin uygulamaya konulmasıyla çıkarılan 222 sayılı yasaya göre yasal işlem de yapılabiliyor. Bu nedenle 3 bin 604 veli hakkında cumhuriyet savcılıklarına suç duyurusunda bulunuldu. 
     Çocuklarını okula göndermeyen ailelerin büyük bölümü Gaziosmanpaşa, Sultanbeyli, Küçükçekmece, Bağcılar, K ğıthane ve Zeytinburnu ilçelerinde yaşıyor. İstanbul Milli Eğitim Müdürlüğü yetkilileri, ikinci yarıyılda da takibe devam edileceğini belirterek, hakkında suç duyurusu yapılacak veli sayısının artabileceğini söylediler. 
     
Devamsız öğrenciler çalıştırılıyor      Milli Eğitim Müdürü Ömer Balıbey, okullarında devamsızlık yapan öğrencilerin büyük bölümünün çalıştırıldığını belirterek, şunları söyledi 
     "Biz çocukların çalıştırılmasının önüne geçmeye çalışıyoruz. Amacımız sadece devamsız durumdakileri saptamak değil. Maddi yetersizliği olanlara çeşitli kuruluşlar aracılığıyla yardım yapıyoruz. Sağlık nedeniyle okula gidemeyenleri belirleyip sağlık kuruluşlarına gönderiyoruz." 
     



 GÜNCEL 






















</TEXT>
</DOC>
