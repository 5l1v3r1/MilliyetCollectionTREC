<DOC>
<DOCNO> 110173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/son/sonspo02.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mete Düren "UEFA'da turu geçeceğiz" 
</HEADLINE>
<TEXT>

     Beşiktaş Kulübü İletişim Komitesi Başkanı Mete Düren, Ankaragücü karşısında deplasmanda aldıkları 3 puanın, takımın son haftalarda uğradığı haksız eleştirilere ve yapay gündem çabalarına verilmiş en iyi yanıt olduğunu söyledi. 
     Mete Düren, Ankaragücü maçında ortaya konulan futbolun, kalite olarak çok yüksek olmadığını kaydederek, şunları söyledi 
     ''Ancak haftalardır süregelen deplasman fobimiz, rakibimizin kendi sahasında ulaşmış olduğu uzun bir galibiyet serisi takımımızı ister istemez bir gerginliğe soktu ve karşılaşma erken atılan golün korunması şeklinde geçti. Herşeye rağmen Ankara'da alınan 3 puan, takımın son haftalarda uğradığı haksız eleştirilere ve yapay gündem çabalarına verilmiş en iyi cevaptır.'' Beşiktaş'ta İlhan Mansız ve Tümer gibi 2 as oyuncunun sakatlıkları nedeniyle forma giyemediğini, Nouma'nın ise henüz istenilen form düzeyine ulaşmadığını vurgulayan Düren, ''Bu oyuncularımızın takıma katılmaları ve form grafiklerini yükseltmeleri, gelecek konusundaki beklentilerimizin en önemli dayanaklarıdır'' dedi. 
     
     CORDOBA'YA ÖVGÜ 
     Düren, Ankaragücü maçında ortaya koyduğu performans ve yaptığı kurtarışlarla takımının galibiyetinde büyük pay sahibi olan Oscar Cordoba'nın ilk maçlarda çok eleştirildiğini hatırlatarak, ''Teknik direktörümüz Mircea Lucescu'nun geçen haftaki müdahalesiyle, Cordoba Ankaragücü maçına daha hazır ve konsantre olmuş bir şekilde çıktı. Cordoba skorun belirlenmesinde, etkili kurtarışlarıyla büyük bir rol oynadı ve kendisine duyduğumuz güveni haklı çıkardı'' diye konuştu. 
     
     ''TURU GEÇECEĞİZ'' 
     Bosna Hersek'in FK Sarajevo takımıyla 3 Ekim Perşembe günü deplasmanda yapacakları UEFA Kupası 1. tur rövanş maçına da değinen Düren, turu geçeceklerine inandıklarını söyledi. 
     Düren, ligdeki olumlu gidişin FK Sarajevo maçına da yansıyacağını kaydederek, ''2. maçta Sarajevo'yu eleyerek, 2. turu taraftarlarımıza hediye edeceğiz'' diye konuştu. 
     
     AHMET YILDIRIM KONUSU 
     Düren, kadro dışı bırakılan Ahmet Yıldırım'ın affedilmesinin tamamıyla teknik direktör Lucescu'nun kararı olduğunu vurgulayarak, ''Takım içindeki disiplinle ilgili yaşanmış sorunun atlatılmış olması hepimiz için sevindirici. İleride takım içindeki disiplinle ilgili hiçbir sorun yaşanmayacağına ve her oyuncunun Beşiktaş formasının ağırlığını maç içinde ve dışında taşıyacağına inanıyoruz'' dedi. 
     
     BEŞİKTAŞ-MEDYA İLİŞKİSİ 
     Düren, son dönemlerde Beşiktaş ile medya arasında tırmanan gerginliğe de değinerek, ''Medyanın haber alma özgürlüğüne saygımız tam olmakla birlikte, basının da kişilik haklarına saygılı olmasını beklemek en doğal hakkımızdır'' diye konuştu. 
     Beşiktaş'ı irdeleyen yazarların, kişilerle olan anlaşmazlıklarını Beşiktaş sayfalarına taşımayı sürdürdükleri sürece, bundan yalnızca takımlarının değil, tüm siyah-beyazlı camianın zarar göreceğine inandıklarını ifade eden Düren, sözlerini şöyle sürdürdü 
     ''Beşiktaş Kulübü'nün sportif faaliyetleriyle ilgili eleştirilerde bulunulurken, kulüp yönetiminde söz sahibi kişilerin özel hayatları, şahsiyetleri ve alışkanlıklarıyla ilgili hakaretlere varabilen, kişilik haklarını zedeleyen yorumların, spor gazeteciliğiyle hiçbir ilgisi olmadığına inanıyoruz. Bu konuda defalarca uzattığımız zeytin dallarına rağmen, arzu ettiğimiz medeni çizgide buluşamamış olmamız, bizleri bir reaksiyon vermeye zorlamıştır.'' 
     
     FENERBAHÇE İLE OYUNCU TAKASI 
     Düren, son olarak Fenerbahçe ile oyuncu takası yapılacağı yönündeki haberlere tepki göstererek, ''Takas yönünde çıkarılan asılsız haberlerinin, özellikle kritik bir maç öncesine denk getirilmiş olmasını da kınıyor ve taraftarlarımızın böyle yanlı haberlere rağbet etmemelerini diliyoruz'' dedi. 
     





</TEXT>
</DOC>
