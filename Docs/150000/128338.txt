<DOC>
<DOCNO> 128338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sonspo15.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor'da belirsizlik sürüyor... 
</HEADLINE>
<TEXT>

     Birinci Süper Lig'de, ilk bölümün son haftalarında aldığı puanlarla orta sıralara yükselen Diyarbakırspor'da, yönetimin istifa ederek olağanüstü kongre kararı almasına karşın, başkanlık için henüz aday çıkmadı. 
     Lige kötü bir başlangıç yapan ve ligin son haftalarına dek alt sıralarda bulunan Diyarbakırspor'un, son 4 maçında aldığı başarılı sonuçlarla orta sıralara çıkması taraftarlarını sevindirirken, bu kez yönetim krizinin ortaya çıkması da camiayı üzdü. 
     Ali İhsan Kaya başkanlığındaki yönetimin, kendilerine yapılan haksız eleştrileri öne sürerek görevi bırakmalarının ardından, alınan olağanüstü kongre kararına karşın şimdiye dek başkanlık için hiçbir aday ortaya çıkmadı. 
     Antalya'da 8 Ocak'tan itibaren kampa girecek olan futbolcuların, henüz yönetim kriziyle ilgilenmedikleri gözlenirken, yeni yönetimin oluşturulmasının uzaması durumunda takımın zarar görebileceği bildirildi. 

     
</TEXT>
</DOC>
