<DOC>
<DOCNO> 145410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/spor/spo01.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL’DA ÖNLEM PAKETİ 
</HEADLINE>
<TEXT>

UEFA ve Türkiye Kupası hedefinden kopan Beşiktaş, şampiyonluk için kolları sıvadı. Teknik heyet, kalan 10 maç öncesinde mutlu sonu kaçırmamak için yeni kurallar listesi hazırladı 
     Kuş uçmayacak 
     BAŞARI hedeflediği üç cephenin ikisinde yara alan Beşiktaş, Süper Lig şampiyonluğu için tekvücut oldu. Teknik Direktör Lucescu ve kurmayları, kalan 10 maç öncesinde bir dizi tedbirler aldı. Kamptan, özel yaşama kadar futbolculara yakın markaj uygulanması kararlaştırıldı. Önlem paketinin içinde yönetimin yapması gerekenlerde tek tek sıralandı. 
     
     İşte önlemler 
     1- Kampa ağırlık verilecek. Her maçtan iki gün önce Ümraniye Tesisleri’nin kapıları kapanacak. 
     2- Motivasyonu korumak için, ödül yönetmeliği devam edecek. Lider kalınan her hafta için prim verilecek. 
     3- Sakat veya cezalı olan futbolcular maçtan önce evlerinde dinlenmeyecek. Herkes kampa katılacak. 
     4- Antrenman saatlerinin arasında özel durumlar hariç dışarı çıkılmayacak. Yemekler birlikte yenecek. 
     5- Futbolcular idmanlardan iki saat önce tesislere gelecek. Hazırlık yaparak, çalışma saatini bekleyecek. 
     6- Açılış, ödül töreni ve medya ile ilişkilere dikkat edilecek. Sinan Engin’in izinine göre hareket edilecek. 
     
Tüzük için geri sayım      20 Nisan’da Lütfi Kırdar’da yapılacak olan Tüzük Tadil Kongresi için tüm hazırlıklar tamamlandı. Yeni taslağa göre seçim kongreleri bundan sonra ocak ayının ilk haftasında yapılacak. Başkanlık süresi ise 2 yıldan 3 yıla çıkarılacak. Öte yandan Tüzük Tadil Kongresi’nden sonra yeni üye olanlar, ilk Olağan Gelen Kurul’da oy kullanamayacak. 
     
İlhan’ın partneri Nouma      GAZİANTEP maçının ikinci yarısında oyuna giren ve Beşiktaş’ın beraberlik golünü atan Pascal Nouma’ya ilk on bir yolu açıldı. Fransız yıldızın, Denizli ile oynanacak olan maçta, İlhan Mansız ile birlikte forvette görev yapması gündeme geldi. Milli maç nedeniyle lige verilen arada, Nouma’nın özel antrenmanlara tabii tutulacağı da dile getirildi. 
     
Maldaraşanu gözden düştü      BEŞİKTAŞ ara transferde renklerine kattığı Rumen futbolcu Maldaraşanu ile yollarını ayırmaya hazırlanıyor. Forma şansı bulduğu maçlarda bekleneni veremeyen genç oyuncunun, sezon sonunda ülkesine geri gönderilmesi kararlaştırıldı. Kiralık olarak transfer edilen Maldaraşanu konusunda Lucescu’nun da hayal kırıklığı yaşadığı dile getirildi. 
     


SPOR 
























</TEXT>
</DOC>
