<DOC>
<DOCNO> 125075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/ekonomi/eko06.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol fiyatı 27.76 dolarla son iki ayın zirvesinde 
</HEADLINE>
<TEXT>

     EKONOMİ SERVİSİ 

     Üç haftadır Venezuela’da devam eden Devlet Başkanı Hugo Chavez karşıtı gösteriler ve grevler nedeniyle ülkenin petrol ihracatının önemli miktarda sekteye uğraması petrol fiyatlarını yükseltiyor. 
     Dünyanın beşinci büyük petrol üreticisi Venezuela’da ihracatı sürdürmek için askeri önlemlere başvuruluyor. Venezuela, grevlerin başladığı 2 Aralık’tan önce günde 2.4 milyon varil petrol ihracatı gerçekleştirken bunun yarısını ABD’ye gönderiyordu. Geçen hafta OPEC’in petroldeki aşırı üretim sorunu çözmek amacıyla günlük üretimi 1.5 - 1.7 milyon varil kısma kararı ve ABD’nin Venezuela’dan ithalatında güçlük çekmesi petrol fiyatlarını son sekiz haftanın en üst düzeyine taşıdı. 
     Londra Borsası’nda işlem gören ham petrolün varil fiyatı dün 1.08 cent yükselerek 27.76 dolardan işlem gördü. Fiyatlar ekim ayı ortalarından beri ilk kez bu seviyeye ulaştı. Dünya petrol ticaretinin üçte ikisinin referans aldığı Brent petrolün fiyatı ise bu yıl içinde yüzde 40 yükseldi. New York Borsası’nda da Ocak 2003 fiyatı 60 cent artarak 29.04 dolara çıktı. 
     Venezuela’da göstericiler Chavez’in istifa etmesi ya da mart ayında ülkeyi seçime götürmesini talep ediyor. Grevlerin ülke ekonomisine günlük maliyetinin yaklaşık 60 milyon doları bulduğu belirtiliyor. 
     



 EKONOMİ 















</TEXT>
</DOC>
