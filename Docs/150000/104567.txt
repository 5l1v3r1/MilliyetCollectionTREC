<DOC>
<DOCNO> 104567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/yazar/cetiner.html </URL>
<DATE> 2002/08/29/ </DATE>
<TIME>  </TIME>
<AUTHOR> Yılmaz ÇETİNER  </AUTHOR>
<HEADLINE>
"Keşke güçlü rakiplerimiz olsa..." 
</HEADLINE>
<TEXT>

     Bu mesleği Vatan gazetesinde öğrenmiş bir gazeteci olarak konuya ben de karışmadan duramayacağım... 1949 - 54 yılları... Dan dana dan dan geliyor Yalman... Çocuklar bile bilirdi bu tekerlemeyi, yalnız büyükler, siyasiler değil. Dan dana dan dan tramvaylarda vatmanın tramvayın kaptanı ayağının altındaki pedala basıp yol istemesi, bir tür klakson çalmasıydı. Yalman’da Vatan’ın başyazarı Ahmet Emin Yalman... Böyle pek çok karikatürü hep anımsarım. 
     Evet, Vatan gazetesi çıkıyormuş, yeni bir ekiple yeni bir güçle... Pakize Suda o tatlı diliyle köşesinden haberin yorumunu verdi, bir gazeteci kızı olarak yeni gazeteler çıkmasından memnuniyet duyduğunu anlattı. Ne kadar çok ama sağlıklı gazete çıkarsa o kadar gazeteciye iş kapısı açılır. 
     Bütün mesele gazetenin dışarıdan yardım almadan, ayakta, hayatta kalabilme gücünü göstermesi... Sağlıklı yol bu artık sanayi haline gelen gazetecilikte. 
     Milliyet’in çeyrek asırdır sahibi Aydın Doğan’dan çok kez dinlemişimdir... 
     - Keşke güçlü rakiplerimiz olsa... Ama belden aşağı vurmadan .. Meslek kuralları, meslek ahlakı içinde kalarak bizimle yarışsalar... Bu hem basının kalitesinin yükselmesi yönünden, hem itibarını korumak hem de demokrasimiz için ne iyi olur .. 
     
     Neyzen’in değil, Artam’ın 
     Vatan ile ilgili bir başka nostaljik yazı da Hıncal Uluç’tan geldi. O yıllar bazı muhaliflerin, gericilerin ağızlarından düşürmedikleri bir dörtlüğün yarısını yazmış, diğer yarısını da bilen varsa yazsın diyor. Güzel bir anıyı anımsattı bana. Simit 5 kuruş sonra 10 kuruş oldu, şekerin kilosu 50 kuruş... Ama simitle gazete 50 yıldır aşağı yukarı hep aynı fiyat... İşte o günler ağızdan ağıza dolaşan dörtlük 
     Şu bizim dönme dolap Ahmet Emin 
     Dini imanımıza çatmadadır 
     Başımız ağrımaz etsek de yemin 
     Vatan’ı 10 kuruşa satmadadır 
     Peki, kim yazmış bu hicvi .. Söylenen Neyzen Tevfik’ten çıkmış. O, böyle ünlülere sık sık sataşır ya... Uzun yıllar bu hep böyle bilinirdi... Halbuki Neyzen bizim Vatan gazetesine zaman zaman gelirdi. Yazı işleri müdürlerimizden, hep yeşil mürekkepli kalem kullanan sessiz ve sıkı solcu ağabeyimiz İhsan Ada’ın fevkalade yakın dostuydu Neyzen Tevfik. Bizler de o sayede üstat ile tanışmak, sohbetini dinlemek fırsatını bulmuştuk... 
     Bir iki yıl sonra ben Cumhuriyet’in Ankara muhabirliğine atandım... Bir akşam Kızılay’da, ünlü Piknik’in yanında sanat sevenler lokali vardı tiyatrocular, operacılar, şairler, gazeteciler sık sık orada buluşurlardı. Mehmet Kemal’li, belki de Fethi Giray’lı, Çetin Altan’lı, Altan Öymen’li akşamların birinde Nurettin Artam da var... Artam gazeteci, yazar, şair, güzel Türkçeci dopdolu bir entelektüel... Ben de Vatan’dan yeni geldim ya, illa ufak bir takılma olacak. Ahmet Emin Bey’den bahsederken Artam Hoca birden, bu dörtlüğü okumasın mı .. 
     Savunmaya geçsem ne cevap alacağım belli değil, kafalar dumanlı çünkü, ya kırıcı bir laf ederse veya ben öyle karşılık verirsem... Güldüm, dinledim ama sonra düşündüm ki ben Ahmet Emin Bey ile şunun şurası 4 - 5 yıl beraber oldum, Nurettin Artam üstat ise 40 yıl onunla arkadaşlık etmiş... Söz sana düşmez Yılmaz dedim. 
     Artam, kapıdan çıkarken açıkladı... Bu dörtlüğü ben yazdım ama Neyzen’den biliyorlarmış dedi ve yürüdü... Hepimiz böylece gerçeği öğrenmiş olduk, hafiften sallanarak Kızılay’a doğru dağıldık. 
     







Siyasette kum tepeleri 


"Megalo - şovinizm" ve maç fiyaskosu... 


Olacak o kadar 


Soysal, Ecevit’e sıcak 


Tayyip Erdoğan milletvekili olamazsa... 


"Keşke güçlü rakiplerimiz olsa..." 


Dil yarası 


2003’ün görünümü 


Kıbrıs gene kritik dönemeçte 


Allahtan kalbim çok temiz, kurşun işlemiyor 


Ayar’ meselesi 


Devlet 80 yıl sonra "TKPöyi kabul etti 


11 Eylül sendromu 


Yarım kalan hapishane inşaatları 


Enerji pazarı 6.9 milyar dolar 


Vitrine manken gerek 


</TEXT>
</DOC>
