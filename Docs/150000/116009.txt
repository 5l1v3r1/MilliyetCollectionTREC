<DOC>
<DOCNO> 116009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sontur14.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Başbakanı biz belirleriz 
</HEADLINE>
<TEXT>

     AKP Genel Başkanı Recep Tayyip Erdoğan,Erdoğan, başbakanı atama işinin Cumhurbaşkanı'nın işi olduğunu belirterek "Ama seçme işi güvenoyu alabilecek oya sahip ise Ak Parti'ye aittir. Bunu saptırmaya kimsenin hakkı ve salahiyeti yoktur" dedi. 
     Erdoğan, partisince Yozgat Cumhuriyet Meydanı'nda düzenlenen mitingde halka hitap etti. Erdoğan, yeni oyunlar peşinde olunduğunu iddia ederek, şu görüşleri dile getirdi 
     "Biri şu Genel başkanı belli olmayan bir partinin, milletvekili olamayan bir genel başkanın başında olduğu partinin oyları tartışmalıdır deniyor. Niye böyle bir tartışma başlattılar. Ak Parti'nin gümbür gümbür iktidara geldiğini görenler acaba ne yaparız da önünün keseriz diyerek böyle bir züğürt tesellisi içine giriyorlar. Bunlar boşuna gayretlerdir, boşuna uğraşlardır. Boşuna uğraşmayın. Ak Parti gümbür gümbür geliyor. Önümüzü kesmeniz mümkün değil. Erdoğan'ın milletvekili olup olmaması Ak Parti'nin seçime girmesini nasıl engelliyor. Bu işler bitti artık. YSK, kesin kararını verdi. O pusuluları YSK tarafından bastırıldı. 
     Şimdi bunlar sıkılmadan, utanmadan bu tip propagandalarla acaba birkaç puan çalabilir miyiz, bunlardan oy alabilir miyiz, düşüncesindeler. Olmaz böyle şey, olmaz böyle çirkinlik. Bunlar ahlaki değil. Gücünüz varsa çıkarsınız yola, demokrasi yolunda bizimle koşarsınız. Ama bunların mecali yok. Bunlar tükenmiş, bunların ayakta duracak hali yok. Bunlarla demokrasi, hak ve özgürlük, iş, aş, ekmek mücadelesi verilir mi, bunlarla işsizliğe çare bulunur mu, bunlarla üniversite kapısında eğitim hakkı engellenenler için mücadele verilir mi '' 
     
     "POLEMİĞE GİRME NİYETİNDE DEĞİLİZ" 

     Erdoğan, 14 Ağustos'ta yola çıkarken, halka güvendiklerini belirterek "Buraları görünce geleceğe ümidim artıyor" dedi. 
     O zaman "Biz Mevlanayız, biz Yunusuz, biz Pir Sultan Abdalız, biz Ferhat ve Şiriniz" dediklerini belirten Erdoğan, şunları kaydetti 
     "Siyasi gerginliğin içinde olmayız, olmayacağız da. Dün akşam Cumhurbaşkanı'nın, Cumhuriyet Resepsiyonu'nda gazetecilerin sorusuna karşılık söyledikleri var. Öncelikle şunu söyleyeyim Cumhurbaşkanı ile polemiğe girme niyetinde değiliz. Cumhurbaşkanı'nın ve bizim görev ve sorumluluklarımız Anayasa'da bellidir. Bazı gazeteler Cumhurbaşkanı seçer diyor. Bazı gazeteler Cumhurbaşkanı atar diyor. Bakınız, başbakan adaylığına Parlamento'daki milletvekillerinin hepsi girer. Hepsi birer başbakan adayıdır. Anayasa'nın 109. maddesi, Cumhurbaşkanı Parlamento içinden başbakan atar diyor. Eğer atadığımız kişi güvenoyu almayacaksa bunun anlamı var mı Yok. Dolayısıyla, parlamenter demokrasilerde başbakan olacak kişi güvenoyu alabilecek, en çok oyu alan partinin içinden atanır. Bu da bugüne kadarki teamüllerle, genel başkan olmuştur. 
     Şu anda Allah'ın izniyle Ak Parti birinci parti olacak, bu görülüyor, bu biliniyor. Bu görüldüğü ve bilindiği için Ak Parti'nin üzerinden spekülasyon yapılıyor. Şimdi, ben partinin başındayım. Anayasa Mahkemesi'nin Yargıtay Cumhuriyet Başsavcısı'nın tedbir talebiyle kendisine başvurusu var. Buradan bir karar çıkabilir. O ayrı mesele. Bütün kararlar çerçevesinde, biz hep şunu söyledik Partimizin yetkili kurullarını toplar ve başbakan adayını belirleriz. Başbakan adayı diyoruz, başbakan demiyoruz. Dolayısıyla seçme kime aittir. En fazla oyu alan, yani güvenoyu alabilecek gücü elinde bulunduran partiye aittir. 
     Yani Sayın Cumhurbaşkanı'nın da ne yapması gerekir Cumhurbaşkanı, bu parti ile kontağını kuracak ki sağlıklı demokrasi işlesin.'' 
     
     "KELİMELERİ DİKKATLİ SEÇMEK ZORUNDAYIZ" 

     Medyanın bu konuyu sağa sola saptırdığını iddia eden Erdoğan, şöyle konuştu 
     "Bunu sağa sola saptırmaya kimsenin hakkı yok. Her kurum görevini bilir, çünkü Anayasa'da saptanmıştır. Atama Cumhurbaşkanı'nın işi, şüphesiz ki atama görevi Cumhurbaşkanı'nın görevi, ama seçme işi güvenoyu alabilecek oya sahip ise Ak Parti'ye aittir veya başka partiye aittir. Bunu saptırmaya kimsenin hakkı ve salahiyeti yoktur. Her şahıs görevini bilir. 
     Çünkü, bunlar kanun ve anayasalarda bellidir. Bu konu üzerinde daha fazla durmak istemiyorum. Bu konuda daha fazla spekülasyondan yana değiliz. Yapacak çok işimiz var. Bunu sağlıklı yürütmemiz lazım, kavga ve gürültüyle değil. Başbakanın Cumhurbaşkanı ile takıştığı dönemler yaşadık. Bunlar sağlıklı şeyler değil. Biz bunları yine yaşamak istemiyoruz. Ülke böyle bir döneme yine yaşamamalı. Cumhurbaşkanı Başbakana Başbakanın Cumhurbaşkanı'na ters düştüğü bir Türkiye istemiyoruz. Onun için kelimeleri dikkatli seçmek zorundayız. Çünkü, devlet böyle bir yerdir, devlet böyle bir makamdır. Onun için söylüyorum." 
     
     "ÖNCE MAZİNİZİ TEMİZLEYİN" 

     Konuşmasında CHP lideri Deniz Baykal'ı da eleştiren Erdoğan, CHP'nin hala 1950'lerdeki zihniyetini sürdürdüğünü savunarak "Bizim gelişimimiz ve değişimimizle uğraşmayı bırakın. Önce mazinizi temizleyin" dedi. 
     Halkın 1970'li yıllarda çektiği sıkıntıları unutmadığını söyleyen Erdoğan, kalabalığa akaryakıt kuyruklarını bilip bilmediklerini sordu. Erdoğan, bazı vatandaşların el kaldırması üzerine, Baykal'ın o yıllarda Enerji Bakanlığı yaptığını anımsattı. Baykal'ın o zaman 40 yaşında bugün ise 65 yaşında olduğunu ifade eden Erdoğan, "40 yaşında bunu başaramayan 65'inde nasıl başaracak Gerçek ortada. Samimi olalım. Aldatmayalım, aldanmayalım. Onlar bizi kuyruklarda inim inim inlettiler. Onlar kuyrukçudurlar da ondan" dedi. 
     
     "35 MİLYAR DOLAR BORCUN VAR"- 

     Erdoğan, konuşmasında isim vermeden Genç Parti Genel Başkanı Cem Uzan'ı da eleştirdi. Gazete ve televizyonları olan bir kişinin, ''İktidara geldiğimizde IMF'yi derdest edeceğiz'' dediğini aktaran Erdoğan, "Senin 35 milyar dolar borcun var. Borç ödemek bu milletin şanında. Aksini düşünmek millete yakışır mı" diye konuştu. 

     
</TEXT>
</DOC>
