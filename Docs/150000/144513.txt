<DOC>
<DOCNO> 144513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/son/sondun36.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını "ABD ile Türkiye arasında silahsız savaş var" 
</HEADLINE>
<TEXT>

     AB Dönem Başkanı Yunanistan'ın Dışişleri Bakanı Yorgo Papandreu, ''Irak'a sınırı olan ülkelerin savaşa karışmaması gerektiğini'' söyledi. 
     Papandreu, Dışişleri Bakanlığı'nda son gelişmelerin ele alındığı bildirilen toplantıdan sonra gazetecilere yaptığı açıklamada, AB'nin savaş nedeniyle göçmen dalgaları oluşması halinde etkilenen ülkelere yardımcı olmaya arzulu olduğunu belirtti. 
     Papandreu, ''Bu çerçevede, Türkiye'ye bir göçmen dalgasıyla karşılaşması halinde yardıma hazır olduğumuzu bildirdik'' dedi. 
     
     KUZEY IRAK 
     Bu arada, Yunanistan Hükümet Sözcüsü Hristos Protopapas, Atina'nın''Türkiye'nin Kuzey Irak'ı istila çabasını endişeyle izlediğini'' söyledi. 
     Yunan devlet televizyonu NET'e konuşan Protopapas, Atina'nın Irak'taki savaşa ve Türkiye'nin kuzey Irak'a girmesine ''Kesinlikle karşı olduğunu'' vurguladı. 
     AB zirvesinde, Irak'ın toprak bütünlüğünün korunması gerektiğinin vurgulandığını hatırlatan Protopapas, ''Hiç kimse bu ülkeden bir parçakoparabileceği yanılsamasına kapılmasın'' diye konuştu. 
     Türkiye'nin, Kıbrıs konusu, ABD ile ilişkileri ve Kuzey Irak'a girişinde gözlenebileceği gibi ''Çelişkili politikalar'' izlediğini iddia eden Protopapas, ''Bu politikalarla hiçbir yere gidilemez'' dedi. 
     
     YUNAN BASINI 
     Öte yandan, Yunan basını Türkiye ile ABD arasında ''Füzelerin ve bombaların kullanılmadığı bir savaş yaşandığını'' yazdı. 
     Türkiye'nin hava sahasını açmama ve İncirlik üssünü kullandırmama ısrarının yanı sıra Kuzey Irak'a girmesinin ''Savaş içinde savaş'' yaşanacağı endişesini yarattığını bildiren gazeteler, Türkiye'nin Irak'a müdahalesine ''NATO'nun da tepki gösterdiğini'' belirttiler. 
     Türkiye'nin halen kuzey Irak'ta 16 Bin asker bulundurduğunu öne süren Yunan basını, Ankara'nın ABD'nin bu bölgeye yerleşme isteğini reddetmeyi sürdürdüğü değerlendirmesie bulundu. Türkiye'nin bölgede ''Kürt devleti'' kurulmasını savaş nedeni saydığını defalarca ilan ettiğini hatırlatan gazeteler, ''Bu senaryonun ABD'nin kabusu olduğunu'' yazdılar. 
     LBCD LBCT LBAU AJANS 
     





</TEXT>
</DOC>
