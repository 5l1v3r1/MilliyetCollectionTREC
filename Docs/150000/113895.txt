<DOC>
<DOCNO> 113895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/soneko12.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a müdahaledeki belirsizlik ihracatçıları endişelendiriyor 
</HEADLINE>
<TEXT>

     ABD'nin Irak'a olası bir müdahalesi ve Türkiye'nin buna destek vermesi konusundaki belirsizlik, bu ülkeye ihracat yapan firmaları endişelendiriyor. 
     Meysan Genel Gıda Sanayi ve Ticaret Ltd. Şti. Genel Müdürü Halil Coşkun, yaptığı açıklamada, üst üste ekonomik krizler yaşayan Türkiye ekonomisinin, ABD'nin Irak'a olası bir müdahalesi ve Türkiye'nin onun yanında yer alması konusundaki belirsizlikten olumsuz etkilendiğini savundu. 
     Böyle bir müdahalenin ülke ekonomisine büyük kayıplar vereceğini öne süren Coşkun, şöyle devam etti 
     ''Irak'a olası bir müdahale, bu ülke ile yeni başlayan ticari ilişkilerimize zarar verir. Irak'ın torak bütünlüğü korunmalıdır. Yeni yeni kendine gelmeye başlayan ekonomimiz böyle bir müdahaleyi kaldırabilecek güçte değildir. Şimdiden Irak'a yönelik düşüncelerimiz belirsizliğe girmiştir. Müşterilerimiz, yeni bağlantılar konusunda tereddüt içindeler, bu da iş kapasitesini düşürmektedir. Bu yıl içinde Irak'a 180 bin dolarlık ihracat yaptık. Eğer müdahale konusunda belirsizlik olmasaydı, yıl sonuna kadar 500 bin dolarlık ihracat gerçekleştirecektik.'' Coşkun, ihracatın Türkiye'nin büyümesi için vazgeçilmez olduğunu belirterek, ''Türkiye'de, önce gerçekleştir sonra, destek gör yaklaşımı hakimdir. Bu yaklaşım, desteğini önceden al, ihraç et ve devlete hesap ver şeklinde gerçekleşmelidir. İhracat için devlet desteğine ve teşviklerine ihtiyacımız var'' dedi. 
     Meysan, ürettiği hazır çorba ve meyve aromalı toz içecekleri 13 ülkeye ihraç ediyor. 
     





</TEXT>
</DOC>
