<DOC>
<DOCNO> 102781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sontur29.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenköylüler, iki günde iki trafik kazası geçirdi... 
</HEADLINE>
<TEXT>

     Yalova'nın Çınarcık İlçesi'ne bağlı Şenköy'den hareket ederek, gelin almak için İzmit'e gidenleri taşıyan minibüs bir kamyonla çarpıştı, 9 kişi ağır yaralandı. 
     Aynı köyde 2 gün önce, traktörün uçurumdan yuvarlanarak denize düşmesi sonucu 5 kişi ölmüş, 11 kişi de yaralanmıştı. 
     Hafta sonu büyük bir acının yaşandığı Şenköy'den bir grup, gelin almak için bugün öğle saatlerinde Cemalettin Arslan'ın kullandığı 77 AF 364 plakalı minibüsle İzmit'e doğru yola çıktı. 
     Minibüs, Tavşanaltı mevkiinde, karşı yönden gelen Volkan Şişman yönetimindeki 34 AK 1097 plakalı kamyon ile çarpıştı. Minibüs sürücüsünün hatalı sollaması yüzünden meydana geldiği belirtilen kazada, her iki aracın sürücüleri ile minibüste bulunan Serpil Uçar, Çiğdem Uçar, Aynur Uçar, Neriman Uçar, Tolga Uçar, Aysun Uçar ve Fatma Yaramış ağır yaralandılar. 
     Yaralılar, Yalova Devlet ve SSK Yaşar Okuyan Bölge Hastanesi'ne kaldırılarak tedavi altına alındılar. 
     Aynı köyde önceki gün, deniz kenarında piknik yapmaya gidenleri taşıyan traktör, 50 metrelik uçurumdan denize düşmüştü. Kazada, 5 kişi ölmüş, 11 kişi de yaralanmıştı. 
     





</TEXT>
</DOC>
