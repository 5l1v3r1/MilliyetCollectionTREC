<DOC>
<DOCNO> 140598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sonspo21.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya... İnter'in kötü sonuçlarından, Cuper sorumlu tutuluyor 
</HEADLINE>
<TEXT>

     Emre Belözoğlu ve Okan Buruk'un forma giydiği İtalyan 1. Ligi takımlarından FC İnter'de, alınan kötü sonuçlardan, teknik direktör Hector Cuper sorumlu tutuluyor. 
     Geçtiğimiz pazar günü deplasmanda Juventus ile oynadığı maçı 3-0 kaybederek şampiyonluk yarışında yara alan İnter'de, teknik direktör Cuper'in yerine İtalyan basınında yeni isimler çıkmaya başladı. 
     2005 yılına kadar İnter ile kontratı bulunan Cuper'in, yerini garanti etmesi için 8 Mart Cumartesi günü kendi sahasında yapacakları Bologna ve 11 Mart Salı günü Şampiyonlar Ligi'nde Newcastle maçlarını mutlaka kazanması gerektiği iddia ediliyor. 
     İtalyan medyası, bu sezon İnter'in kendisi gibi şampiyonluk mücadelesi veren Juventus, Milan ve Lazio'ya karşı oynadığı maçlarda 2 yenilgi, 2 beraberlik alarak hiç galip gelemediğinin altını çizerken, ligde 23 maçta 26 gol giyen lacivert-siyahlıların, büyük takımlar arasında en kötü defansa sahip olduğunu belirtiyor. 
     47 yaşındaki Arjantinli teknik adamı, büyük maçlarda Vieri-Batistuta-Recoba-Emre'yi birlikte oynatmaktan dolayı suçlayan İtalyan spor medyası, Juventus maçında 2. yarı Guly'nin yerine oyuna giren Okan'ın, neden ilk 11'de forma giymediğini de sormuş, Cuper ise bu tercihinden dolayı pişman olmadığını, ancak maçta taktik hatası yaptığını ifade etmişti. 
     İtalyan basınındaki iddialarda, Cuper'in görevine son verilmesi halinde, adayların Roma'nın Teknik Direktörü Fabio Capello, Lazio'nun Teknik Direktörü Roberto Mancini, Fransız Teknik Direktör Arsene Wegner ve İngiltere Milli Takımı'nın Teknik Direktörü Sven Goran Eriksson olduğu yazılıyor. 
     Bu arada sakatlıklar sebebiyle bu sezon oldukça şansız günler yaşayan İnter, lig, Şampiyonlar Ligi ve İtalya Kupası'nda oynadığı 37 resmi maçın 37'sine de farklı 11 ile sahaya çıktı. İtalya Kupası'ndan elenen İnter, ligde 23. hafta sonrasında 48 puanla 2. sırada yer alırken, Şampiyonlar Ligi'nde grubunda Barcelona'nın 10 ardından 7 puanla 2. sırada bulunuyor. 
     





</TEXT>
</DOC>
