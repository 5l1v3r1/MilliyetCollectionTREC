<DOC>
<DOCNO> 146396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/son/soneko06.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakır rezervleri tükeniyor... Türkiye'nin bir yıllık rezervi kaldı 
</HEADLINE>
<TEXT>

     Özelleştirme kapsamında bulunan Karadeniz Bakır İşletmeleri Genel Müdürlüğüne ait Murgul sahalarındaki rezervin tükenmek üzere olduğu bildirildi. 
     Türkiye'nin ancak bir yıllık ihtiyacına cevap verebilecek düzeyde blister bakır rezervinin bulunduğu öğrenildi. İç piyasa üretiminin yaklaşık üçte bir oranındaki bölümünü karşılayan Murgul'dan rezervlerinin tükenmesi halinde Türkiye bakırda tamamen ithalatçı konuma gelecek. 
     İç tüketim talebinin tamamen ithalat yolu ile karşılanması halinde Türkiye her yıl bakır ithalatına 50 milyon dolarlık bir döviz ödeme durumu ile karşılaşacak. 
     Halen Etibank'a ait bazı sahalardan elde edilen bakırı satın alarak Samsun tesislerinde işleyerek blister bakır üretimine dönüştüren KBİ Genel Müdürlüğü'nün yeni rezervlerin bulunması yönündeki çabaları da sürüyor. 
     Türkiye'nin halen yaklaşık 120 bin ton düzeyinde olan bakır üretiminin yaklaşık 30 bin tonluk bölümü KBİ Genel Müdürlüğü'ne ait tesislerden karşılanıyor. 
     





</TEXT>
</DOC>
