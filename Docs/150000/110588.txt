<DOC>
<DOCNO> 110588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sonspo10.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Alaves, sahasında başarısız... 
</HEADLINE>
<TEXT>

     Ankaragücü'nün, UEFA Kupası'ndaki rakibi Alaves, İspanya Ligi'nde sahasında maç kazanamıyor. 
     Kupanın birinci tur ilk maçında deplasmanda Ankaragücü'nü 2-1 ile geçen İspanyol ekibi, ligde de dış sahalardan aldığı puanlarla dikkati çekiyor. 
     İspanya Birinci Ligi'nde 4 hafta geride kalırken, Vitoria kentinin takımı Alaves, kendi sahasında oynadığı Racing Santander ve Deportivo La Coruna maçlarını kaybederken, Rayo Vallecano deplasmanından beraberlik, Villareal deplasmanından ise galibiyet çıkardı. 
     Alaves'i, 3 Ekim Perşembe günü oynayacağı Ankaragücü maçının ardından ligde zorlu maçlar bekliyor. Vitoria ekibi, 6 Ekim Pazar günü, deplasmanda Real Madrid ile karşılaşacak. Zorlu maratonunu bu maçtan sonra da sürdürecek Alaves, ligde sırasıyla, kendi sahasında Nihat ve Tayfun'un forma giydiği Real Sociedad ve yine deplasmanda Barcelona ile karşılaşacak. 
     
     IVAN ALONSO'YA DİKKAT 
     Ligde attığı 4 gole karşılık, kalesinde de 4 gol gören Alaves'te, rakip fileleri 3 kez havalandıran Ivan Alonso, İspanyol ekibinin en tehlikeli ismi. Alaves'in ligdeki diğer golünü ise Magno kaydetti. 
     Ligdeki 4. maçında, kendi seyircisi önünde Deportivo La Coruna'ya 2-1 yenilen Alaves'te, Abelardo, Tellez ve Astudillo, ligdeki 4 maçta da 90'ar dakika forma giyerek, en çok devamlılık sağlayan oyuncular olurken, golcü Ivan Alonso ise 4 maçta 349 dakika sahada kaldı. 
     
     CRUYFF SAKAT 
     Sakatlığı devam eden Jordi Cruyff dışında eksik futbolcusu bulunmayan İspanyol ekibinin, perşembe akşamı Ankaragücü ile oynayacağı UEFA Kupası 1. tur rövanş maçına, ideal kadrosu ile çıkması bekleniyor. 
     Teknik direktör Jose Manuel Esnal Mane'nin, Deportivo La Coruna maçının ikinci yarısında forma şansı verdiği Galatasaray'ın eski futbolcusu Rumen Adrian Ilie'nin de maç kadrosunda yer alması bekleniyor. 
     
     MAÇIN HAKEMİ RUMEN 
     Alaves ile Ankaragücü arasında, 3 Ekim Perşembe günü TSİ 21.30'da Vitoria'nın Mendizorroza Stadı'nda yapılacak UEFA Kupası 1. tur rövanş maçını, Romanya Futbol Federasyonu'ndan Sorin Corpodean yönetecek. 
     Corpodean'ın yardımcılıklarını, Ion Muresan ve Tudor Constantinescu yapacak. 
     





</TEXT>
</DOC>
