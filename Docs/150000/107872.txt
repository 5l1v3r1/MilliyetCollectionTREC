<DOC>
<DOCNO> 107872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sondun12.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da saldırgan köpeklere karşı önlem... 
</HEADLINE>
<TEXT>

     Belçika Sağlık Bakanlığı, saldırgan köpeklere karşı çeşitli önlemler alınması ve bazı durumlarda bu köpeklerin sahiplerinden alınarak ''uyutulması'' için belediyelere yeşil ışık yaktı. 
     Nüfusu 10 milyon olan Belçika'da, 1,5 milyondan fazla köpek bulunuyor. Sahipsiz köpek olmayan Belçika'da, terk edilen hayvanlar, hayvanları koruma dernekleri tarafından barındırılıyor veya iğneyle öldürülüyor. 
     Köpeklerin saldırısına uğrayanlarının sayısının arttığını belirten Yeşiller Partisi üyesi Sağlık Bakanı Jef Tavernier, bu saldırıların köpeklerin cinslerinden değil, karakterlerinden kaynaklandığını, belirli cinslerin yasaklanmasının çözüm getirmediğini ve bir ''toplum sorununun'' söz konusu olduğunu söyledi. 
     Bakanlık, belediyelere dağıttığı bir tamim ile insanların, çevrelerindeki tehlikeli ve saldırgan köpekleri ihbar etmelerini istedi. Bu konuda bir ''veri bankası'' oluşturacak polis birimleri, ''sabıkalı köpeklerin'' sahiplerine çeşitli mecburiyetler getirecekler. Bunlar arasında, köpekleri sürekli bağlı tutmak, bahçe kafeslerinde yaşatmak, kamuya açık yerlere götürmemek, özel ''sakinleştirici'' tedaviden geçirmek gibi yöntemler bulunuyor. Yerel polise, gereğinde, köpeklere el koyarak iğneyle öldürme yetkisi de veriliyor. 
     





</TEXT>
</DOC>
