<DOC>
<DOCNO> 111604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sondun17.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, Türkiye ile müzakere tarihi paragrafını boş bırakacak... 
</HEADLINE>
<TEXT>

     AB Komisyonu'nun 9 Ekim'de açıklayacağı İlerleme Raporu'nda, Türkiye ile müzakere tarihine ilişkin strateji paragrafının boş bırakılacağı öğrenildi. 
     Ankara'ya ulaşan bilgilere göre, İlerleme Raporu'nda Türkiye ile müzakere sürecinin başlatılmasına ilişkin paragraf, gerek AB, gerek Türkiye içinde tepkilere neden olmaması için boş bırakılacak. 
     AB, Türkiye'nin tam üyelik müzakere sürecinin başlatılması konusunda net bir karara varmak için 3 Kasım'daki seçimleri ve bu seçimden sonra ortaya çıkabilecek hükümetin yaklaşımını beklemeyi tercih etti. 
     Buna göre, yeni hükümetin AB yaklaşımı komisyon tarafından izlenerek, bu konudaki nihai kararın Kopenhag zirvesine bırakılması benimsendi. 
     İlerleme Raporu'nda Türkiye'deki ihlaller ve uygulamadaki aksaklıklara geniş bir şekilde yer veriliyor. Kıbrıs konusunda da Kıbrıs Rum yönetiminin, ilk etapta AB üyesi olacak ülkeler arasında olduğu belirtiliyor. Ancak adada doğrudan görüşme sürecinin devam etmesi ve BM Genel Sekreteri iyi niyet misyonunun desteklenmesi gerektiği vurgulanıyor. 
     Raporda ayrıca, Türkiye'nin AB'ye uyum konusunda büyük atılım yaptığı, ancak ülkede işkencenin hala ciddi sorun olarak durduğu kaydediliyor. Buna örnek olarak Manisalı gençler davası gösteriliyor. 
     Cezaevleri konusuna da atıfta bulunan raporda, F tipi cezaevlerinin uluslararası standartlara uygun hale getirilemediği ve cezaevlerindeki koşulların düzelmediği belirtiliyor. 
     
</TEXT>
</DOC>
