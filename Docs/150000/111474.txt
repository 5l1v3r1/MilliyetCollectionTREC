<DOC>
<DOCNO> 111474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sonspo04.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen'de yenilginin üzüntüsü yaşanıyor... 
</HEADLINE>
<TEXT>

     Türkiye Basketbol Ligi'nin son şampiyonu olan, ancak 2002-2003 sezonun ilk haftasında deplasmanda Pınar Karşıyaka'ya 89-80 yenilen Efes Pilsen'de yenilginin üzüntüsü yaşanıyor. 
     Sezon öncesinde Cumhurbaşkanlığı Kupası'nı da güçlü rakibi Ülkerspor'a kaptıran lacivert-beyazlılar, yeni transferlerin uyum sağlayamamasının sıkıntısını yaşıyor. 
     Ülkerspor karşısında pota altında etkisiz kalan lacivert-beyazlılar, ligde de Kambala'nın 30 sayı attığı maçta Pınar Karşıyaka karşısında sürpriz bir yenilgi aldı. 
     
     MAHMUTİ ''OYUNUMUZU 40 DAKİKAYA YAYAMADIK'' 
     Efes Pilsen Antrenörü Oktay Mahmuti, Pınar Karşıyaka karşısında savunmadaki direnci 40 dakikaya yayamadıklarını, Pınar Karşıyaka'nın da yüksek yüzdeyle hücum ettiğini ve maçı bu şekilde kazandığını söyledi. 
     Mahmuti, takım olarak henüz kendi standartlarına ulaşamadıklarını belirterek, ''Bu standartlarımızı sürekli sahaya yansıtmalıyız. Pınar Karşıyaka karşısında bunları gerçekleştiremedik. Savunmadaki direncimizi, sertliğimizi ve homojen yapımızı 40 dakika sahaya yansıtamadık'' diye konuştu. 
     Sezon öncesinde Amerika Profesyonel Basketbol Ligi'nde NBA Detroit Pistons'a transfer olan Mehmet Okur'un kendileri için önemli bir oyuncu olduğunu, ancak takımdan ayrıldığını kaydeden Mahmuti, şöyle konuştu 
     ''Mehmet'in ayrılmasıyla yeni takviyeler yaptık. 4 yeni oyuncumuz var. Ancak takım olarak sıkıntılarımız var. Sadece yeni oyuncularımızın performansı bizi etkilemiyor. Bütün oyuncuların standartlarını yükseltmesi lazım. Henüz kimliğimizi bulamadık, ancak en kısa sürede bunu sağlamalıyız. Ancak o zaman rahat ederiz. Milli takım kampının geç bitmesi bizi olumsuz etkiledi. Kerem de Cumhurbaşkanlığı Kupası maçı öncesi sakattı. Yeni iyileşti. Dünkü maçta da Ömer sakatlandı. Ancak bunlar mazeret değil. Biran önce sorunları aşıp takım olmamız gerekiyor.'' 
     





</TEXT>
</DOC>
