<DOC>
<DOCNO> 123526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/soneko08.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasa beklentileri... 
</HEADLINE>
<TEXT>

     Borsa'da bu hafta yatırımcıların hareket yönünü, 12-13 Aralık'ta gerçekleştirilecek Kopenhag Zirvesi'nden Türkiye'nin AB üyeliği için müzakere tarihine ilişkin çıkacak sonuç belirleyecek. 
     Şekeryatırım Menkul Değerler Kurumsal Finansman ve Araştırma Müdür Yardımcısı Aslı Yüksel, geçtiğimiz hafta 2,5 işlem gününde Borsa'da yatırımcının bekle-gör stratejisini tercih ettiğinin görüldüğünü hatırlattı. 
     Geçen hafta Kopenhag zirvesi ve Kıbrıs sorununun yanı sıra gündemin üst sıralarına sıçrayan bir başka gelişmenin de Irak'a yönelik operasyon olduğunu dile getiren Yüksel, ABD Savunma Bakan Yardımcısı Wolfowitz'in Ankara temaslarının Türkiye'nin üslerinin operasyonda aktif olarak kullanılacağını gösterdiğini, bu gelişme hisse senetleri piyasasında 12 Aralık olumlu beklentilerinin bir miktar baskılanmasına neden olduğunu kaydetti. 
     Ancak faizlerde devam eden geri çekilmenin, kurumsal yatırımcının olumlu beklentilerinin güçlendiğini belirtmeye devam ettiğini gösterdiğini bildiren Yüksel, ayrıca, geçen hafta dolarda 1 milyon 500 bin lira seviyesinde Merkez Bankası'nın alım yönünde yaptığı sınırlı müdahalenin, sığ olan piyasada yönlendirici ve etkili olduğunu, bunun da gelecek günlerde dövizde özlenen yatay seyrin başlayabileceğinin ifadesi konumunda bulunduğunu vurguladı. 
     Aslı Yüksel, geçen hafta makro ekonomik verilerin de umut verici olduğunu, açıklanan enflasyon datalarının 2002 yılında hedefin tutturulduğunu, 2003 yılında ise yüzde 20 hedefinin fazla iyimser olmadığının sinyallerini verdiğini ifade ederek, sanayi üretiminde ise üçüncü çeyreğin olumlu sonuçlarının, ihracatın tetiklemesi ile başlayan artışın istikrarla devam ettiğini gösterdiğini kaydetti. 
     
     ''PİYASADA ARTIK KARAR HAFTASINDAYIZ'' 
     Aslı Yüksel, piyasada artık karar haftasında bulunulduğunu da belirterek, şunları söyledi 
     ''12-13 Aralık'ta yapılacak Kopenhag Zirvesi'nden tarih çıkması, endekste sert yukarı hareketi beraberinde getirebilecek önemli gelişme. Tarih için tarih verilmesi ise beklentilerin sürekliliğini sağlayarak hareketin biraz daha zamana yayılmasını sağlayacaktır. Ancak bu tarihin 2005 olarak teklif edilmesi satış baskısını artırıcı etki yapıyor. Zirvede 2003 için bir tarihin konuşulması da olumlu yorumlanacaktır. Önemli olan zirvede Türkiye'ye kapıların kapatılmadığının ifade edilmesi.'' 
     





</TEXT>
</DOC>
