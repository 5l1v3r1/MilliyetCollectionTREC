<DOC>
<DOCNO> 108772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/guncel/gun06.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüm sınıfın önünde dövülen çocuklardan ikisinin eli yarıldı 
</HEADLINE>
<TEXT>
Bu öğretmene biri insanlığı öğretsin 
Aileleri kitap alamadığı için ödev yapamayan altı öğrenci, öğretmenleri tarafından demir çubukla hastanelik edildi 
     Gaziantep’te Nesrin Mehmet Abar İlköğretim Okulu’nda görev yapan öğretmen M.E., iki gün önce öğrencilerine Türkçe ders kitabında yer alan bir konuyu ezberlemelerini söyledi. M.E., sonra bazı öğrencileri sözlü sınavına aldı. Üçüncü sınıf öğrencileri Mesut, Mikail, Ali, Yunus, Abdülkadir ve Hasan, velileri kitap alamadığı için ödevlerini yapamadıklarını söylediler. 
     
     SAKIN ANLATMAYIN’ 
     Bunun üzerine M.E., altı çocuğu tahta önüne çağırıp demir çubukla dövdü. Çocuklardan ikisinin elinde yırtıklar meydana geldi. Öğrencilerin yaralarına bant yapıştıran M.E., olayı kimseye anlatmalarını istedi. Mesut’un evde sağ elinin kanadığını gören baba H.H., bantı çözünce oğlunun elinin yırtıldığını gördü. Oğlunun eline dört dikiş attırdıktan sonra eve dönen baba H.H., M.E’yi şikayet etti. 
     
     SORUŞTURMA BAŞLATILDI 
     Bir hafta rapor alan Mesut, olayı şöyle anlattı "Öğretmene babamızın çalıştığını, paranın gelmesini beklediğimizi söyledik. Buna kızıp bizi dövdü. Elimin kanadığını görünce de bantla sardı." 
     Olayı doğrulayan okul yöneticileri ise "Arkadaşımız onları yaramazlık yaptıkları için dövmüş, kitap alınmadığı için dayak yediklerini sanmıyoruz. Zaten kendisi çok pişman. Ailelerden özür dileyip, konuyu kapatmak istiyoruz" dedi. Milli Eğitim Müdürlüğü ise soruşturma başlattı. 
     



 GÜNCEL 

















</TEXT>
</DOC>
