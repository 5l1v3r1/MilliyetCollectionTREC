<DOC>
<DOCNO> 115403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/spor/ydilmen.html </URL>
<DATE> 2002/10/27/ </DATE>
<TIME>  </TIME>
<AUTHOR> RIDVAN DİLMEN  </AUTHOR>
<HEADLINE>
Basketbol coachu 
</HEADLINE>
<TEXT>

     Galatasaray’ın Brugge mağlubiyetine, taraftarları kadar en az Altay camiası da üzülmüştür. Çünkü bu maçtan sonra Galatasaray’ı seyircisi de terkedince, yüklü bir hasılat bekleyen ev sahibi ekip hayal kırıklığı yaşadı. 
     Fatih hoca takımın sistemi ile uğraşmaktan en sonunda çıldıracak. Beynini sadece bunun üstüne yoruyor ve maçlarda sistem üzerinde çok değişiklik yapıyor. 
     Hemen üç - dört yıl önceye dönelim, Galatasaray’ın ilk on birini küçük çocuklar bile biliyordu. Şimdi ise bir an önce takım kadroları gelsin diye gazeteciler meraklarından çatlıyorlar. 
     Galatasaray Altay maçına, Brugge maçının ilk yarısındaki sistemle başladı. Sadece Christian hariç, Emre-Almaguer değişikliği de vardı. Daha maçın başında Christian mükemmel ara pasıyla Sezon başından beri topları bekliyor ofsayt kokan pozisyonda Cihan’ı topla buluşturdu. Devamında da Balic golü buldu. 
     13. dakikada Cihan’ın rövaşatası direkten dönerken Altay’a bu pozisyonun devamı beraberlik getirdi. Önce araya atılan topla İbrahim kaleciyle karşıya kaldı, Mondragon çıkardı. Kornerin devamında da gol oldu. 
     Eski köye yeni adetler geliyor Galatasaray’da. Yedikleri gol Brugge maçındaki ilk golün de fotokopisiydi. Rakip, oyuncu Tahir topu aldığında neden çıkarsın, niye çıkarsın, niye ofsayt taktiği yaparsın belli değil. Ve sonucunda da golü yediler. 
     Cim - Bom ikinci yarıda bu kez 4 - 2 - 4’e döndü, Ümit Karan’ı oyuna alıp, Mehmet Polat’ı çıkartarak. Daha fazla hücum yapmaya başladı. Ama çabuk da kontralar yedi. Sahanın en iyi oyuncusu Christian’ın mükemmel kafa golü ile öne geçti. 
     Fatih hoca maçın son 10 dakikasında bu kez Christian’ın yerine Emre’yi oyuna alarak uzun yıllardır ilk kez üçlü savunmaya döndü. Bir maçta üç kez taktiksel değişiklik yaptı. Fatih hoca altı yıldır hiçbir zaman 90 dakika içinde bu kadar sistemle oynamamıştı. Ama oyuncu kadrosu, Fatih hocayı basketbol coachu yapmak zorunda bıraktı. 
     Maçın en iyi oyuncusu Galatasaray adına Christian ve Cihan, Altay adına da Sinan’dı. Serdar Tatlı tertemiz bir maç yönetti. 
     
     
     



 SPOR 





























</TEXT>
</DOC>
