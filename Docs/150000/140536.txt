<DOC>
<DOCNO> 140536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/soneko15.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Savaşa dahil olsak da olmasak da bundan etkileneceğiz 
</HEADLINE>
<TEXT>

     Devlet Bakanı Ali Babacan, ''Bölgedeki savaşa dahil olsak da olmasak da, siyasi ve ekonomik açıdan savaşın etkilerini hissedeceğimiz bir gerçektir'' dedi. 
     Devlet Bakanı Babacan, Ankara Hilton Oteli'nde düzenlenen, ''Kamu Hizmetlerinde Özel Sektör Katılımının Geliştirilmesi İngiltere Deneyimi'' konulu toplantının açılışında yaptığı konuşmada, Türkiye'nin sorunun barışçıl yöntemlerle çözülmesi konusunda üzerine düşen görevi yerine getirdiğini söyledi. 
     Barış umutlarının hala devam ettiğini anlatan Babacan, şöyle konuştu 
     ''Bu sorunun tek bir çocuk ağlamadan, tek bir burun kanamadan çözülmesi en büyük amacımızdır. Ama ümitlerimizin ve barış çabalarımızın boşa çıkması durumunda, ülkemizi en az zararla düzlüğe çıkarmak için hazırlıklarımızı yaptık. Karşımıza çıkacak her türlü senaryo için hazırlıklarımız tamdır. Barışa ve istikrara yönelik çabalarımızın, diğer ülkeler tarafından da iyi izlenmesi gerektiğini düşünüyorum. Bölgede istikrar unsuru olan, Türkiye'nin bölge barışına katkı sağlayabilmesi için herkese görev düşmektedir.'' Bölgede bir süredir devam eden tedirgin atmosferin tüm dünyayı etkisi altına aldığını anlatan Bakan Babacan, problemin hemen Türkiye'nin yanı başında olması nedeniyle de, en çok Türkiye'yi ilgilendirdiğini kaydetti. 
     Babacan, Türkiye'nin Irak sorunuyla sadece stratejik konumu boyutuyla değil, tarihi, kültürel, siyasi, ekonomik ve askeri açıdan yakından ilgili olduğunu da ifade etti. 
     
     ALTYAPI PROJELERİ 
     Babacan bu arada, Türkiye'nin 70 milyona ulaşan nüfusu, yıllık yüzde 2 seviyelerinde olan nüfus artışı, göç, terör ve istikrarsızlık gibi unsurların, altyapı projelerinin geliştirilmesi ve yenilenmesini kaçınılmaz kıldığını vurguladı. 
     Babacan, bütçe imkanlarının sınırlı olması nedeniyle bu yatırımlara ayrılan kaynağın bugüne kadar sınırlı kaldığını ifade etti. 
     Türkiye'nin yap-işlet-devret modelini uygulayan ilk ülkeler arasında yer aldığını hatırlatan Babacan, yap-işlet modelleri ile bugüne kadar toplam 7.7 milyar dolar tutarında yatırım gerçekleştiğini kaydetti. 
     Babacan, Türkiye'nin başta içmesuyu ve atıksu gibi altyapı yatırımlarında Avrupa Birliği standartlarını yakalamasının büyük önem arzettiğini bildirdi. 
     Babacan, devletin küçülmesi ve kamu yatırımlarından elini çekmesinin hükümetin programı arasında yer aldığını, bu bağlamda Meclis gündeminde bulunan Mahalli İdareler Reformu'nun yetkilerin merkezi hükümetten mahalli idarelere kaydırılması suretiyle önemli adım teşkil ettiğini dile getirdi. 
     Kamu hizmetlerinin özel sektör eliyle yapılmasıyla, kamu hizmetlerinde kalitenin artacağını ve maliyetlerin düşeceğini anlatan Babacan, bu konuda bakanlığında bir çalışma başlatıldığını, bu çalışma ile kamu hizmetlerinde özel sektör girişimciliğinin hukuksal boyutunun incelenmesi ve kurumsal çerçevenin oturtulmasının hedeflendiğini kaydetti. 
     Babacan, bu konuda daha sonra pilot projelerle uygulamaya geçilmesinin düşünüldüğünü sözlerine ekledi. 
     





</TEXT>
</DOC>
