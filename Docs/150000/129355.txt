<DOC>
<DOCNO> 129355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sontur24.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik Üssü'ne nazır kiralık balkon 
</HEADLINE>
<TEXT>

     Adana'da, İncirlik Hava Üssü yakınında bulunan Toptancılar Sitesi'ndeki bazı işyeri sahipleri, olası Irak operasyonu nedeniyle medyanın ilgisini ve bu yöndeki talepleri dikkate alarak, ''üsse nazır'' balkonları kiraya çıkartılar. 
     ABD'nin Irak'a müdahalesi durumunda, ''savaşta önemli rol oynayacağı'' ihtimalinin, önceki savaşta olduğu gibi Türk ve yabancı ülkelerin medya görevlilerinin gıda maddesi ağırlıklı hizmet veren toptancı sitesinde ''haber ve görüntü amaçlı konuşlanacak uygun yer arayışına gireceği'' beklentisi ve bu yöndeki talepler, esnafı bu durumu ekonomik yönden değerlendirme arayışına yönlendirdi. 
     Bazı medya kuruluşlarının, savaş ve diğer askeri uçakların iniş kalkışlarının daha rahat izlenme olanağı bulunan pisti gören bazı işyerlerinden, balkon kiralamak amacıyla girişimlerde bulunduğu öğrenildi. 
     Kadir Abacı da bu yöndeki talepleri dikkate alacağını ifade ederek, üsse nazır işyeri balkonunu, bina dışından monte edilecek merdivenle çıkılarak kullanma koşuluyla kiraya verebileceğini belirtti. Abacı, ''Balkondan yararlanmak isteyen her medya kuruluşundan ayrı ücret talep ederim'' dedi. 
     İsmini açıklamak istemeyen bir toptancı ise, işyerinin balkonunu sitenin güvenlik görevlerine maddi katkıda bulunmak amacıyla bir televizyon kuruluşuna tahsis ettiğini söyledi. 
     





</TEXT>
</DOC>
