<DOC>
<DOCNO> 147963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sontur28.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Kadroları şişirmenin gayreti içinde değiliz... 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ''Geleceğe nasıl yürüdüğümüzü, hangi şartlarda yürüdüğümüzü, nerelerden nerelere geleceğimizi halkımız çok iyi bilmelidir'' dedi. Başbakan Erdoğan kadrolarla ilgili olarak da, "Asla bir kadrolaşma söz konusu değildir. Asla bizler bu kadroları şişirmenin gayreti içinde de değiliz. Bunu bundan öncekilere sorsunlar." dedi Başbakan Erdoğan, AK Parti Genel Merkezi'nde, partisinin il başkanları toplantısında yaptığı konuşmada, ülkenin zor günlerden geçtiğini söyledi. 
     Bu zor günleri aşmada herkese önemli görevler düştüğünü dile getiren Erdoğan, iktidara geldiklerinde zor bir tablo devralacaklarını bildiklerini ifade etti. 
     Yılların ihmaliyle, çoğu zaman da kasıtlı olarak, bu ülkenin kaynaklarının ''kitabına uydurularak'' harcandığını kaydeden Erdoğan, ''Ama artık böyle gelmiş böyle gider denilen bu devranı durdurmaya mecburuz'' diye konuştu. 
     Erdoğan, emanet taşıma şuurunun hesap verme şuurunu da beraberinde getirdiğini bildiklerini belirterek, adaleti ve kalkınmayı hayata geçirmenin bir günde mümkün olmayacağını da bildiklerini söyledi. 
     Nasıl bir Türkiye devraldıklarını halkın çok iyi bildiğini anlatan Erdoğan, bu sorunları kucaklarında bulduklarını her zaman dile getirdiğini anımsattı. 
     Bunu ''edebiyat olsun diye'' söylemediğini vurgulayan Erdoğan, ''Ama hafıza-ı beşer, nisyan ile maluldur. Bunu hatırlatmak zorundayım. Çünkü yaşananlar unutulmamalı ki geleceğe nasıl yürüdüğümüzü, hangi şartlarda yürüdüğümüzü, nerelerden nerelere geleceğimizi halkımız çok iyi bilmelidir.'' 
     
     "ÜLKENİN AĞIR EMANETİNİ OMUZLARIMIZA ALDIK" 

     Türkiye'de bir gecede yüzde 7500 faizlerin ödendiği bir kriz döneminin de yaşandığını, ancak bugün ülkenin içinde bulunduğu sıkıntıların ''o Türkiye'yi yansıtmadığını'' söyledi. Bunda bugünkü iktidarın kriz yönetimindeki anlayışının etkili olduğunu ifade eden Erdoğan, ''umut bahçesini sulamaya devam ettiklerini'' dile getirdi. 
     Bu yıl ödenmesi gereken iç ve dış borç toplamının 72.5 milyar dolar olduğunun unutulmaması gerektiğini, bu borcu önceki iktidarların bıraktığını belirten Erdoğan, şöyle konuştu 
     ''Bunu biz ödemek zorundayız. Efendim, devlette süreklilik esastır, eyvallah, biz bunun da farkındayız. Ama bunu ödemenin gayreti içinde olan 59. Hükümet'in şu anda hangi şartlarda bunu ödemeye gayret ettiğini herkes biliyor. Bütün bunlara rağmen ülkenin bu ağır emanetini omuzlarımıza aldık, ülkemizi yönetilemez olmaktan çıkardık ve şu anda bu krizi biz yönetiyoruz. Hemen komşumuzdaki krize rağmen yaşanan sıkıntının boyutunu iyi değerlendirdiğimizde, bu yüksek faizlerin ödendiği günlerdeki Türkiye şu anda yok. Kimse emanet şuurumuzu gönlümüzden kazıyamaz. Biz zorlukları aşarak yol almaya devam edeceğiz. Taşıdığımız emanet, milletimizindir. Topluma bir bütün olarak bakmak, herkese aynı yakınlıkta olarak el uzatmak zorundayız. İnanıyorum ki hukuki, siyasi, idari ve ahlaki zaaflardan beslenenler, beyhude bir yolda olduklarını, alışkanlıklarının kendilerini yanlış istikametlere götürdüklerini, ülkede hiçbir umudun yeşermesine katkıda bulunmadıklarını, hiçbir öneri getirmediklerini ergeç anlayacaklardır.'' 
     
     ''SÖZLERİMİZİN ARKASINDAYIZ'' 

     Halka meydanlarda ne söz verdilerse bunların arkasında olacaklarını, ''1 yıl bizden kimse bir şey beklemesin'' dediğini anlatan Erdoğan, ''Niye Çünkü ülkenin zor şartlarını biz biliyoruz. Ama üçüncü yılın sonunda vatandaşımız cebinde bir şeylerin değiştiğini görecek. Biz kurusıkı atarak gelmedik. Kusura bakmasınlar. Ülkenin gerçeklerini bilerek geldik. Buna rağmen şartları zorluyoruz'' diye konuştu. 
     Erdoğan, yolsuzlukların da üzerine gideceklerini, israfı önlemeye yönelik çalışmaların sürdüğünü belirterek, devleti küçültmeye yönelik çalışmalar çerçevesinde bakanlık sayısının düşürüldüğünü, bazı bakanlıkların birleştirilme çabalarının devam ettiğini hatırlattı. 
     Kamu personel reformunun da hayata geçirileceğini dile getiren Erdoğan, basında yer alan, son günlerde AK Parti'nin kadrolaşma çalışması içinde olduğu iddialarını anımsattı. 
     Erdoğan, sözlerini şöyle sürdürdü 
     ''Devletin her kademesindeki mükerrer teşkilatlanmaya son verilecektir. Zaman zaman bazı basın-yayın organlarında, hep kadrolaşmaktan bahsediliyor. Sürekli olarak, AK Parti iktidarını bir kadrolaşma ihtirasında olan bir iktidar olarak takdim etmeye çalışan zihniyetler, aslında ülkemizi bugüne kadar yönetimdeki yanlışlıklar, suiistimallerle getirdikleri bu bitme noktasını veyahut da kendilerinin o rant sağlama mekanizmalarının çöküşü olarak görmektedirler. Bundan dolayı bu ifadeleri kullanıyorlar. Biz milletimizden güç alarak geldik. Siyasi partiler, demokratik hayatın vazgeçilmez unsurlarıdır. Yarın bu hesabı biz milletimize vereceğiz. Milletimize vereceğimiz bu hesapta, kusura bakmayın, kurmay heyet olarak işin başına getireceğimiz insanları bir defa inanarak, bilerek, güvenerek seçmek zorundayız. Seçtiğimiz insanlar kim Biz uzaydan buralara yönetici getirmiyoruz. Yine bu ülkenin insanlarını, evlatlarını, yine bu ülkenin kurumları içerisinde çalışan dürüst, işini bilen, tecrübeli ve başarıya kilitlenmiş insanları seçerek oralara getiriyoruz. Onlar da Türkiye Cumhuriyeti vatandaşı, onlar da o kurumlarda çalışan memurlar, onlar da bu ülkede 657'ye tabi. Niçin bunlardan gocunuyorlar 
     Asla bir kadrolaşma söz konusu değildir. Asla bizler bu kadroları şişirmenin gayreti içinde de değiliz. Bunu bundan öncekilere sorsunlar. O kadrolara nasıl olur da yakınlarına, akrabalarına şunlara, bunlara, iş bulmak suretiyle, adama iş anlayışıyla ülkeyi ne hale getirdiklerinin faturasını onlara ödetsinler. Biz şu anda adama iş mantığıyla değil tam aksine makama, işe adam anlayışıyla hareket ediyoruz. Oralara getirdiğimiz yönetici arkadaşlarımızın hepsi de o kurumlarda görev yapan insanlar. Rotasyon yapıyoruz. Çünkü buralara güveneceğimiz, istediğimiz istikamette başarıya kilitlenmiş ve bugüne kadar da kendini ispatlamış, işini bilen, tecrübeli insanları getirmek durumundayız.'' Bu ifadelerinden de gocunacak insanların olabileceğini belirten Erdoğan, başarılı olan birini de görevden almalarının söz konusu olamayacağını bildirdi. 
     
     CHP'Yİ ELEŞTİRDİ 

     Başbakan Recep Tayyip Erdoğan, milletvekili seçilme yaşının 25'e indirilmesine ilişkin anayasa oylamasında CHP'nin tutumunu eleştirerek, ''CHP anayasa oylamasında Meclis'i terkedip, kaçıp gitmiştir. Gençlerin katılımcılığına katkı vermemiştir'' dedi. 
     Erdoğan, konuşmasında hafta içinde yapılan anayasa değişikliği oylamasını değerlendirirken, ülke nüfusunun yüzde 60'ının 30 yaşın altında olduğunu anımsattı. 
     Bir siyasi partinin genç nüfusun siyasete katılımı noktasında böyle bir anayasa değişikliği istemesinin son derece doğal olduğunu ifade eden Erdoğan, anayasa oylamasında CHP'nin bu konuya yaklaşımını eleştirdi. 
     Gençlerin siyasete getireceği dinamizme işaret eden Erdoğan, seçilme yaşının 25'e indirilmesi kararının çıkacağını gören CHP'nin ''parlamentodan kaçarak, gençlerin katılımcılığına katkı vermediğini'' söyledi. 
     ''Böyle bir demokrasi anlayışını anlamadığını'' ifade eden Erdoğan, şöyle konuştu 
     ''Dikkat ederseniz muhalefet TBMM'de bu karar çıkacak diye Meclis'i terketmek durumunda kaldı. Kaçıp gitmiştir muhalefet. Niye Çünkü gençliğin katılımcılığına yaklaşmamışlardır. Ve kendi içlerinden buna oy verecek olanlar olabileceğini düşünerek, CHP grubunu Meclis'ten tamamen çekmiştir. Bu aynı zamanda milletvekillerinin demokratik haklarını çelmelemektir. Niye Çünkü gizli oylama vardır. İnanıyorum ki gizli oylamada bu maddelere destek verecek olan CHP'liler vardı. Bunu bilen CHP yönetimi Meclis'i terketmek durumunda kalmıştır. İşte bunların demokrasi anlayışı budur. Bunların milletin vekillerine bu noktada verdikleri, sizin burada bir iradeniz var, sizin bu iradenize saygı duyuyoruz anlayışı budur. Neticede 366 kabul ile şu anda bu karar Cumhurbaşkanı'na onay için gitmiştir. Burada gençliğimiz bunu çok iyi takip ediyor. Gençliğimizin Türkiye'nin siyasi yaşamına erken girmesi, katılımı birilerini gocundurmasın. Tam aksine biz gençliğimizin 5 yıl erken katılımcılığının, Türk siyasi yaşamına dinamizm getireceğine inanıyoruz.'' 18 yaşa seçme hakkı verilirken, asıl zor olanın seçilme değil seçme hakkı olduğunu ifade eden Erdoğan, ''Çünkü burada iyiyle kötünün, çirkin ile güzelin tercihinin yapıldığını'' söyledi. 
     
     ORMAN VASFINI KAYBETMİŞ ARAZİLER 

     Erdoğan, ayrıca, orman vasfını yitiren arazilerin satılmasına ilişkin anayasa değişikliğine değinirken, bunu da engellemeye çalışanlar bulunduğunu ifade etti. 
     Erdoğan, hükümetin, gelir artırıcı önlemleri almaya gerekli adımları atmaya devam edeceğini kaydederek, milletin bu engellemeleri yapanları iyi gözlemlediğini belirtti. Erdoğan, 5 milyar metrekare orman vasfını kaybetmiş arazi olduğunu söyleyerek, bu arazilerin metrekaresi 5 dolardan satılması halinde 25 milyar dolarlık bir değerin ortaya çıkabileceğini anlattı. 
     İl başkanlarına ''İktidar başınızı döndürmesin'' diye seslenen Erdoğan, ''Böyle olursa bizden öncekilerin akıbeti bizim için de hasıl olur'' dedi. 
     Erdoğan, konuşmasında Irak'taki savaşa da değindi. Irak'ta yaşanan savaşın trajik sonuçlarının ülke sınırına kadar dayandığını ifade eden Erdoğan, Türkiye'nin geleceğini düşünmek zorunda olduklarını söyledi. Bölgede yaşanan yıkımın daha çok yıkıma yol açmaması için çaba sarf ettiklerini dile getiren Erdoğan, barışın bir an önce bölgeye gelmesi gerektiğini kaydetti. Erdoğan, ABD, AB ülkeleri, Asya ve İslam ülkeleri ile sürekli temas halinde olunduğunu belirterek, büyük bir ülke olan Türkiye'nin tecrübelerinden faydalanılması gerektiğini sözlerine ekledi. 

     
</TEXT>
</DOC>
