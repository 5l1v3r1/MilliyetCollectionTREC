<DOC>
<DOCNO> 147215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sondun12.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölen ABD askerleri öldükten sonra Amerikalı oldu.. 
</HEADLINE>
<TEXT>

     Guatemalalı Jose Gutierrez ile Meksikalı Jose Angel Garibay, Irak savaşında öldükten sonra Amerikan vatandaşlığına geçirildi. 
     California'daki Göçmen Bürosu, 22 yaşındaki Gutierrez ile 21 yaşındaki Garibay'ın dün Amerikan vatandaşlığına geçirildiğini açıklarken, Garibay'ın 1 yıl daha orduda kaldıktan sonra polis olmaya hazırlandığı belirtildi. 
     1. Deniz Birliği'nden Gutierrez 1997 yılında 14 yaşındayken ABD'ye yasadışı yollardan girmek isterken tutuklanmış, yaşının küçük olması ve kendini evlat edinen bir aile bulması sayesinde salıverilmiş ve sürekli ikamet izni alarak orduya katılmıştı. 
     Amerikan ordusunda görev yapmak için Amerikan vatandaşı olmak gerekmiyor. Irak savaşı için Körfez'e konuşlandırılan Amerikan askerleri arasında, çalışma ve ikamet izni olan, ancak Amerikan vatandaşı olmayan 15 bin kadar Latin Amerika kökenli asker bulunuyor. 
     ABD Başkanı George Bush'un Temmuz'da imzaladığı bir kararname de Amerikan ordusunda görev yapan Latin Amerika kökenlilere pasaport verilmesini kolaylaştırıyor. 
     





</TEXT>
</DOC>
