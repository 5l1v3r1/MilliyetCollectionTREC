<DOC>
<DOCNO> 117888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/guncel/gun01.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yener Yermez’e ömür boyu ceza 
</HEADLINE>
<TEXT>

Üzeyir Garih cinayetinden yargılanan Yener Yermez müebbet hapis cezasına çarptırıldı. Yermez, üç ay süreyle geceli gündüzlü tecrit edilecek 
     ŞÜKRAN ÖZÇAKMAK İstanbul 

     İşadamı Üzeyir Garih’i 25 Ağustos 2001’de Eyüp Sultan mezarlığında bıçaklayarak öldürdüğü iddiasıyla yargılanan Yener Yermez müebbet ağır hapis cezasına çarptırıldı. Hakkında istenen idam cezası, AB uyum yasaları çerçevesinde müebbete çevrilen Yermez’e ayrıca, gasp suçundan da 15 yıl hapis cezası verildi. 
     
     YERMEZ GERGİNDİ 
     Eyüp 2. Ağır Ceza Mahkemesi’ndeki karar duruşmasına getirilen Yermez’in olduça gergin olduğu gözlendi. Dava boyunca hakkındaki iddialara nadir olarak itiraz eden Yermez, mahkeme heyeti karşısında ilk kez esas duruşunu bozarak, salondaki gazeteciler nedeniyle kendisini baskı altında hissettiğini söyledi. Gazetecilerin salondan çıkarılmasıyla karara bağlanan duruşma, 15 dakikada sonuçlandı. 
     Yermez’in avukatı Mustafa Yalçınkaya, bazı taleplerinin mahkeme tarafından dikkate alınmadığını, bu nedenle savunma yapmayacaklarını belirtti. Yermez de "Tahkikatın genişletilmesini istemiştim ama mahkeme bunları dikkate almadı. Bu aşamada bir diyeceğim olamaz" dedi. 
     
     ÖNCEKİ CEZAYI DA ÇEKECEK 
     Mahkeme, "silahlı gasp suçunu gizlemek, delille emareleri ortadan kaldırmak için adam öldürmek" suçundan Yermez’i müebbet ağır hapis cezasına çarptırdı. Yermez’e gasp suçundan da 15 yıl 1 gün hapis cezası verildi. Yermez’in cezasına indirim uygulanmazken, üç ay süreyle geceli gündüzlü tecrit edilmesine de karar verildi. Yermez ayrıca Kayseri’de 1995’te işlediği gasp suçunu yeniden işlediği için önceki 7 yıl 3 ay 3 günlük kalan cezasını da çekecek. 
     Garih ailesinin avukatı Taner Çöğenli, "Ne yazık ki idam cezası kaldırıldığı için sanık müebbete mahkum oldu" derken, Yermez’in avukatı Yalçınkaya, kararı temyiz edeceklerini söyledi. 
     



 GÜNCEL 


















</TEXT>
</DOC>
