<DOC>
<DOCNO> 125733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/dunya/dun01.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş artık daha yakın 
</HEADLINE>
<TEXT>

ABD Dışişleri Bakanı Powell, Irak’ın son silah bildiriminin eksik’ olduğunu belirterek, Bağdat, son fırsatını da heba etme yolunda’ dedi 
     YASEMİN ÇONGAR Washington 

     ABD, Irak’a karşı askeri harek t yönünde dün önemli bir adım attı. "Savaşın artık kesin olduğu" yorumlarına yol açan açıklama, ABD Dışişleri Bakanı Colin Powell’dan geldi. Powell, Irak’ın 7 Aralık’taki silah bildiriminin, BM’nin öngördüğünün aksine, "tam, doğru ve eksiksiz" olmadığını söyledi ve bu "maddi ihlalin" barışçı çözüm şansını azalttığını ilan ederek, "Bağdat, kendisine tanınan son fırsatı heba etme yolunda" dedi. 
     "Savaş kararını" çağrıştıracak sözlerden kaçınan Powell, dört somut aşama açıkladı. Buna göre, ABD önce, Irak’ın silah deklarasyonunu incelemeyi sürdürerek, eksiklerin tam boyutunu belirleyecek. İkincisi, silah denetçilerinin, ülke dışına çıkaracakları Iraklı uzmanlarla yapacakları mülakatlar beklenecek. Üçüncü olarak, Irak’taki silah denetimlerinin yoğunlaştırılmasını isteyen Powell, son olarak da, ABD’nin dostları, müttefikleri ve tüm Güvenlik Konseyi üyeleriyle, Irak’ı BM kararına uymaya zorlamanın yollarını görüşeceğini söyledi. 
     Süreci takvime bağlamayan Powell, "savaş kaçınılmaz olursa, hızlı, can kaybının asgaride kalacağı ve Irak’ı silahsızlandıracak bir eylem" hedefleyeceklerini bildirdi. 
     Powell bir soru üzerine, Türkiye ile Irak konusundaki yakın danışmaların daha da yoğunlaşacağını vurguladı. 
     Öte yandan Irak’ta kitle imha silah araştırmalarını sürdüren BM Silah Denetim Komisyonu Başkanı Hans Blix, New York’ta yaptığı açıklamada, Bağdat’ın sunduğu 12 bin sayfalık silah bildiriminde önemli eksikler bulunduğunu ve fazla yeni bilgi olmadığını belirtti. ABD’nin BM Daimi Temsilcisi John Negroponte de, bunun, "BM kararlarının maddi ihlali" anlamına geldiğini bildirdi ve savaş yolunda ilk adımı attı. 
     



 DÜNYA 












</TEXT>
</DOC>
