<DOC>
<DOCNO> 121398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sonspo20.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta UEFA Kupası maçı heyecanı... 
</HEADLINE>
<TEXT>

     Beşiktaş'ın UEFA Kupası 3. turunda Ukrayna'nın Dinamo Kiev takımıyla yapacağı ilk maç öncesi siyah-beyazlı futbolcular iddialı olduklarını söylediler. 
     Beşiktaş Teknik Direktörü Mircea Lucescu'nun Ümraniye Nevzat Demir Tesisleri'ndeki basın toplantısına katılan kaptan Tayfur Havutçu, yarın Dinamo Kiev ile önemli bir maç yapacaklarını, rövanş için ilk maçta avantajlı bir skor almaları gerektiğini söyledi. 
     Tayfur, maça iyi hazırlandıklarını, hedeflerinin de kazanmak olduğun kaydederek, gol yemek istemediklerini dile getirdi. 
     Futbolculardan Tümer Metin ise Beşiktaş forması altında ilk defa bir Avrupa kupası maçına çıkacağını, bu nedenle büyük heyecan yaşadığını söyledi. 
     Tümer, Avrupa kupalarında aldığı 4 maçlık cezanın kendisi için çok zor geçtiğini vurgulayarak, ''Cezalarımdan dolayı arkadaşlarımdan uzak kaldım. Bu nedenle cezanın en büyüğünü ben çektim. Dinamo Kiev karşısında 2 farklı galibiyetin rövanş maçı için bize yeteceğini düşünüyorum. İlk maçta saha ve seyirci avantajı bizde. Son haftalarda kendi sahamızda iyi oynuyoruz'' diye konuştu. 
     Bu arada, basın mensuplarının sakat futbolcular konusunda kaptan Tayfur'dan bilgi almak için soru yöneltmeleri üzerine müdahale eden Teknik Direktör Lucescu, bu konudaki soruların muhatabının kendisi olduğunu söyledi. 

     
</TEXT>
</DOC>
