<DOC>
<DOCNO> 101543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/siyaset/siy03.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim kadrolaşmasına izin yok 
</HEADLINE>
<TEXT>
Köşk’ten personel atamalarına fren 
     ANKARA Milliyet 

     İktidardaki partilerin kamu kurumlarına personel atayarak "seçim politikası" uygulamaması için Çankaya Köşkü harekete geçti. Köşk’ten Başbakanlığa iletilen bir yazı ve üçlü imzayla yapılacak personel atamalarını içeren kararnamelerin gönderilmemesi istendi. 
     Siyasi partilerin seçim hazırlıklarına başladığı şu günlerde, Cumhurbaşkanlığı da seçim kadrolaşmalarını engellemek için atamaların yapıldığı Başbakanlık’la temasa geçti. Köşk’ten iktidardaki partilerin oy kaygısı güderek kamu kurumlarına personel atamasını önlemek için Başbakanlığa yazı gönderdiği öğrenildi. 
     Edinilen bilgiye göre, yazıda koalisyon protokolü gereğince, Başbakan Bülent Ecevit, Başbakan Yardımcısı Devlet Bahçeli ile ilgili bakanın imzasını taşıyan ve "üçlü kararname olarak" bilinen kararnamelerin Köşk’e gönderilmemesi istendi. Köşk’ün gönderdiği yazıda Bakanlar Kurulu’nun belirlediği atama kararlarının gönderilebileceğine de dikkat çekildi. 
     
     Kimler atanıyor 
     Üçlü kararnameyle yapılan atamalar için personelin 3 bin 600 ek gösterge ve üstüne sahip olması şartı koşuluyor. Bu gruba da genel müdür, genel müdür yardımcıları, müsteşar yardımcısı, daire başkanları ve kurul başkanları giriyor. 
     



 SİYASET 

















</TEXT>
</DOC>
