<DOC>
<DOCNO> 102626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/spor/spo02.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Beceriksizdik" 
</HEADLINE>
<TEXT>

Lorant, çok pozisyona girdiklerini, bunları gole çeviremediklerini belirtti, "Söylenecek fazla bir şey yok. Bu durum ileride tehlikeli olabilir" dedi 
     TEKNİK Direktör Lorant, Ankaragücü karşısında çok pozisyona girdiklerini ancak farka ulaşamadıklarını söyledi. Alman hoca, "Anlatacak pek fazla birşey yok. Herşeyi gördünüz. Doğrusu beceriksiz davrandık. Bu durum, ileride tehlikeli olabilir. İkinci yarıda da fırsatlar yakaladık ancak bunlar ilk yarıdaki kadar net değildi. Ama çok gol kaçırmak ümit vericidir" dedi. 
     WASHİNGTON’UN bir çok fırsat yakaladığını da belirten Lorant, "Eminim bundan sonraki maçlarda daha fazla gol atar" dedi. Revivo’nun Ortega’nın gölgesinde kalmadığını da sözlerine ekleyen Alman hoca, "Unutmamak lazım ki, Revivo’nun rakibi onu çok iyi tuttu. Bundan böyle onun da randımanı artacak. O kadar önemli değil. Bizde star çok" ifadelerini kullandı. 
     
Pankartlarla protesto      ŞÜKRÜ Saracoğlu’nu dolduran binlerce taraftar, rakip sahadaki derbilere seyirci götürülmeme kararını protesto ettiler. Zaman zaman da "Ali Sami Yen’e gitmemiz engellenemez" sloganları atıldı. Bir pankartta da, "Fenerbahçe’yi seyretmemizi, İngiliz komutanlar bile engelleyemedi" ifadesi yer aldı. 
     TRİBÜNLERDEKİ diğer pankartlarda da yönetime mesaj gönderildi. Pankartlarda "Deplasman yoksa, biz de yokuz", "Dünya takımıyız, deplasmanda yokuz", Taraftar kombine dolar", Taraftarız, deplasman yasal hakkımız", "Kombinemizi alıyoruz, vergimizi veriyoruz, deplasmanımızı istiyoruz" yazıları dikkati çekti. 
     
Feyenoord galip      FENERBAHÇE’NİN Şampiyonlar Ligi üçüncü ön eleme turundaki rakibi Feyenoord, Hollanda Ligi’ne galibiyetle başladı. Feyenoord, Rotterdam’daki ilk maçında NEC Nijmegen’i 77. dakikada Kalou ve 81’de Emerton’un golleriyle 2 -0 yendi. 
     
Antep maçı erteleniyor      ŞAMPİYONLAR Ligi’ni düşünerek, Gaziantep maçı için erteleme isteyen yönetimin bu talebinin kabul edildiği belirtildi. Futbol Federasyonu’nun, Fenerbahçe’ye bu durumu şifahi olarak bildirdiği, bugün resmi yazıyla ileteceği öğrenildi. 
     
Küçük Şen’e büyük düğün      FENERBAHÇE kulübünün eski Başkanı Ali Şen, iki ay önce sünnet olan torunu Alp Şen için Bodrum Yalıkavak’taki çiftliğinde muhteşem bir kır düğünü düzenledi. Düğünde yönetimi eleştiren Şen, "Kulüp iyi yönetilseydi, son altı yılda Galatasaray beş kez şampiyon olmazdı" dedi. Fotoğraf Yaşar Anter 
     



 SPOR 





























</TEXT>
</DOC>
