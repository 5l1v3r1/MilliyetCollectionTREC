<DOC>
<DOCNO> 121780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sondun08.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
The İndependent "Türkiye için tarih 2004 olabilir" 
</HEADLINE>
<TEXT>

     İngiltere'de yayınlanan The Independent gazetesi, Türkiye'nin Avrupa Birliği'nden AB Kopenhag zirvesinde müzakerelere başlamak için tarih alması umutlarının arttığını yazdı. 
     Özellikle Almanya Başbakanı Gerhard Schröder'in Kopenhag'da Türkiye'ye güçlü bir sinyal verilmesi gerektiği yolunda dün yaptığı açıklamanın umutları artırdığını belirten gazete, Almanya Başbakanı'nın, ''Şimdi cevaplanması gereken soru, bu tarihin ne olması gerektiğidir'' şeklindeki sözlerine yer verdi. 
     Gazete, ''Türkiye'nin bölünmüş Kıbrıs'ı birleştirmek konusunda göstereceği gayretin gelişmelerde kilit rol oynayacağı'' yorumunu da yaptı. 
     ''Türkiye'nin, büyüklüğü yüzünden tartışmalı bir aday olduğunu'' savunan gazete, ''Avrupa Konvansiyonu Başkanı Valery Giscard d'Estaing örneğindeki gibi bazı itirazların bulunduğunu, ancak ABD'nin Türkiye konusunda tüm gücüyle lobi yaptığını'' kaydetti. 
     ''Türkiye'ye üyelik müzakerelerine başlamak için 2004 tarihinin verilebileceğini, ancak bunun da reformların uygulanması şartına bağlanacağını'' yazan gazete, ''tarih için tarih'' formülünün ise Ankara tarafından kabul edilebilir görünmediğini belirtti. 
     ''Türkiye'ye tarih verilmesinin Ankara'nın Avrupa Ordusu ve Kıbrıs konularında yapacağı yardıma bağlı olacağını'' da savunan gazete, ''Avrupa Ordusu konusunda çözümün neredeyse tamam olduğu, ayrıca AB'nin, Türkiye'den, BM Genel Sekreteri Kofi Annan'ın planı konusunda KKTC'ye baskı yapmasını beklediği'' görüşüne yer verdi. 
     





</TEXT>
</DOC>
