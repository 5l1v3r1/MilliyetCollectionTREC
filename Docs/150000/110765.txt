<DOC>
<DOCNO> 110765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/soneko21.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
COMPEX açıldı... 
</HEADLINE>
<TEXT>

     27. Uluslararası Bilgisayar Fuarı COMPEX 2002, Lütfi Kırdar Uluslararası Kongre ve Sergi Sarayı'nda açıldı. 
     Fuarın açılış konuşmasını yapan Türkiye Bilişim Sanayicileri Derneği TÜBİSAD Başkanı Erol Bilecik, bilişim sektörü ile COMPEX Fuarı arasında güçlü bir birliktelik olduğunu vurgulayarak, ''Bilişim sektörü, çok önemli stratejik bir araç. Hangi sektöre giderseniz gidin, bilişim olmadan bu sektörlerin stratejilerini kurgulama şansları yok'' dedi. 
     Bilecik, 3 Kasım'da yapılacak seçimlere de değinerek, bilişim sektörünün 4 Kasım'da kurulacak yeni hükümetin programlarında yoğun şekilde yer alacağını düşündüğünü söyledi. 
     Krize ve kritik günlerde olunmasına rağmen katılımcı firmaların fuarda başarılı bir tablo çizdiğini ifade eden Bilecik, bilişim sektörünün kriz ortamından etkilendiğini de dile getirdi. 
     Bilecik, bilgi toplumunun günümüzde önem kazandığına dikkat çekerek, geleceğin teminatı olan ilköğretim öğrencileriyle birlikte fuarın açılışını yaptı. 
     Kemerköy İlköğretim okulu öğrencileri ise, bilgisiyarları, interneti ve teknolojiyi yakından tanımak için fuara geldiklerini söylediler. 
     Öğrencilerden biri, gelecekte daha renkli ve şekilli bilgisayarlara sahip olmak istediğini belirterek, hayalinin ışınlanarak bilgisayarın içine girmek ve orada kendi başına dolaşarak oyunlar oynamak olduğunu kaydetti. 
     Daha sonra, öğrenciler fuarı gezerek bilgisayarlar hakkında bilgi aldılar. 
     Bu yılki teması ''Mobil Özgürlük'' olan 27. Uluslararası Bilgisayar Fuarı COMPEX 2002'de, 600'ü aşkın firma ve markanın kablosuz sunucuları, masa, el ve cep bilgisayarları, elektronik aletleri sergileniyor. 
     Fuar kapsamında, yarın ''e-İş ve e-Türkiye'', ''Internet Çağında Türkiye'', 4 Ekim günü ''Dijital Yaşamın Bugünü ve Yarını'', ''Bankacılık ve Finans'', 5 Ekim günü ise ''Mobil İletişim'' ve ''Mobil Hayat ve Türkiye'' konulu paneller düzenlenecek. 
     Lütfi Kırdar Uluslararası Kongre ve Sergi Sarayı'nın Rumeli Fuar Merkezi'ndeki fuar, 6 Ekim tarihine kadar, 11.00-20.00 saatleri arasında gezilebilecek. 
     





</TEXT>
</DOC>
