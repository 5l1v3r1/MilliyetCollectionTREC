<DOC>
<DOCNO> 131998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/soneko19.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bono ihalesinde faiz yüzde 50.41 oldu... 
</HEADLINE>
<TEXT>

     Hazine'nin yarın yapılacak 3 ayda bir değişken faiz ödemeli tahvil ihalesinin kupon ödemesinde referans teşkil etmek üzere, bugün yapılan 92 gün vadeli bono ihalesinde bileşik faiz yüzde 50.41 oldu. 
     Hazine'nin bugünkü bono ihalesine, 2 katrilyon 346.8 trilyon liralık teklif gelirken, ihalede 1 katrilyon 626.4 trilyon liralık nominal satış gerçekleşti. 
     İhaledeki net satış tutarı ise 1 katrilyon 467 trilyon lira oldu. Geri ödeme tarihi 24 Nisan 2003 olan Referans bono ihalesinde basit faiz ise yüzde 43 olarak gerçekleşti. 
     
     YARIN İKİ AYRI TAHVİL SATIŞI 
     Bu arada yarın yapılacak ihalelerden 371 gün vadeli iskontolu tahvilin ihraç tarihi 22 Ocak 2003 olarak belirlenirken, itfası 28 Ocak 2004 tarihinde olacak. 
     Yine yarın, iskontolu devlet tahvili ihalesi ile birlikte Hazine, 22 Ocak 2003 valörlü ve ilk kupon ödemesi 24 Nisan 2003 tarihinde olan, 19 Ocak 2005 vadeli, 3 ayda bir değişken faiz ödemeli tahvil ihalesi yapacak. 
     Bu ihalede, söz konusu kupon ödemesine esas teşkil edecek faiz oranı, bugün yapılan 92 gün vadeli referans Hazine Bonosu ihalesinde oluşan faiz oranı ile Hazine tarafından uygulanacak yüzde 2 ek getiriden oluşacak. 
     Hazine'nin en son düzenlediği 154 gün vadeli bono ihalesine, toplam 1 katrilyon 615.9 trilyon liralık teklif gelmiş, ihalede nominal 1 katrilyon 91.4 trilyon liralık satış gerçekleşmişti. 
     İhaledeki net satış miktarı 901.8 trilyon lira olurken, ihalede gerçekleşen bileşik faiz yüzde 57, basit faiz ise yüzde 49.70 olmuştu. 
     Öte yandan Hazine'nin 22 Ocak Çarşamba günü, toplam 5 katrilyon 685 trilyon 302 milyar liralık iç borç ödemesi bulunuyor. 
     





</TEXT>
</DOC>
