<DOC>
<DOCNO> 131042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sonspo16.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan Kondisyoner Marrone, Ortega'nın her sorunuyla ilgileniyor. 
</HEADLINE>
<TEXT>

     Fenerbahçe'nin İtalyan kondisyoneri Stefano Marrone, antrenörlüğünün yanı sıra Arjantinli futbolcu Ortega'nın arkadaşlığını da kazanmaya çalışıyor. 
     Fenerbahçe teknik heyeti, kampa gecikmeli olarak katılan, aile özlemi yaşayan, bu nedenle de annesini İstanbul'a çağıran ve eşinden 3. çocuğunu bekleyen Ortega'nın, takımda samimi bir arkadaşı olmaması nedeniyle harekete geçti. 
     İspanyolca bilen ve kondisyon açığını kapatmak için bu ara sürekli olarak Arjantinli yıldızla çalışan Marrone, Ortega ile samimiyetini ilerletmeye çalışıyor. 
     Teknik Sorumlu Oğuz Çetin'in futbolcularıyla toplantılarında Ortega'ya tercümanlık da yapan Marrone, antrenmanlar dışında da yıldız oyuncunun psikolojik yönden rahatlaması ve takımla daha çok kaynaşması için her türlü isteğine yanıt vermeye çaba harcıyor. 
     
     ORTEGA HIRSLI 

     İtalyan kondisyoner, Arjantinli yıldızla kampa katıldığı ilk günden bu yana yaptıkları çalışmalardan memnun olduğunu söyledi. 
     Ortega ile takım arkadaşları arasında kondisyon açısından fark olduğunu, Arjantinli yıldızın yaklaşık bir aydır antrenman yapmadığını vurgulayan Marrone, ''Ancak Ortega'nın hırslı çalışması çok sevindirici'' dedi. 

     
</TEXT>
</DOC>
