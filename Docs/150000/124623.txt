<DOC>
<DOCNO> 124623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sondun15.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
The Washington Post'un AB ile ilgili yorumu... 
</HEADLINE>
<TEXT>

     Amerikan The Washington Post gazetesi, Avrupa Birliği'nin Kopenhag doruğundan Türkiye için çıkan sonuca karşılık, Türkiye'nin önce çok sert tepki gösterdiğini, ancak hemen ardından tonunu yumuşattığını yazdı. 
     Gazetenin İstanbul çıkışlı ve Karl Vick imzalı haberinde, Başbakan Abdullah Gül'ün, AB liderlerini, Türkiye'ye karşı ''ayrımcılık yapmak ve önyargılı olmakla'' suçladığı, ancak daha sonra Gül'ün söylemini yumuşatarak, ''AB, Türkiye'ye tarih vermediği için bir Hıristiyan kulübü değildir'' sözleriyle, Türkiye'nin hayal kırıklığını hafifletmeye çalışan Adalet ve Kalkınma Partisi AKP Genel Başkanı Recep Tayyip Erdoğan'a katıldığını kaydetti. 
     Gül'ün, ''üzgün değiliz ama daha iyi bir karar çıkabilirdi. 2004'te müzakerelere başlayabilmek için elimizden geleni yapacağız'' sözlerine yer veren gazete, ''daha fazla önşart ve daha fazla erteleme anlamına gelen karar, AB'yi birinci öncelik yapan ve kesin tarih almak için bastıran AK Parti için büyük hayal kırıklığı oldu'' ifadelerini kullandı. 
     Washington Post, Irak'ta Türkiye'nin desteğini isteyen ABD Başkanı George W. Bush yönetiminin, Ankara'ya tarih verilmesi için Avrupalı liderlere baskı yaptığını hatırlatarak, Amerikalı yetkililerin, tarih alamayan Türkiye'nin gösterdiği tepkiyi yakından izlediğini, AB'nin kararının, Türkiye'nin Batı'dan uzaklaşmasına yol açmasından endişelenildiğini yazdı. 
     
     IRAK SAVAŞI HAZIRLIKLARI 
     Gazete, Türk yetkililerinin Amerikan askeri planlamacılarıyla birlikte, Irak'a karşı detaylı planlar üzerinde çalıştığını, ancak henüz ABD'nin talep ettiği ''fiziksel hazırlıklar'' konusunda onay vermediğini de yazdı. 
     Washington Post, ''Türkiye, daha önce söz verdikleri halde, Amerikan ordusunun, savaş uçaklarının üs olarak kullanabileceği muhtemel noktaları değerlendirmesi için tanınan izni geri çekti'' görüşünü savundu. 
     Gazeteye konuşan Batılı bir diplomat, ''Bu noktada ne olacağını bilmiyoruz. Ordu, trenin istasyondan ayrılmak zorunda olduğunu söylüyor. Bu mutlaka savaş anlamına gelmiyor. Ancak Türkiye'nin bunun içinde olup olmadığı yönündeki kararını almamız gerek'' dedi. 
     AB kararından sonra gazete başlıklarından örnek vererek, hayal kırıklığının elle tutulur biçimde hissedildiğini belirten gazete, sıradan Türk vatandaşlarının görüşlerine de yer verdi. 
     Washington Post, ''sorun, Türkiye'nin umut etmeyi sürdürüp sürdürmeyeceğinde'' ifadesini kullandı. 
     





</TEXT>
</DOC>
