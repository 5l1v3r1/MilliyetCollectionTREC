<DOC>
<DOCNO> 104883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sontur19.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç teğmenler diplomalarını aldı... 
</HEADLINE>
<TEXT>

     Kara Harp Okulunun 1'ncü dönem mezunu 643 teğmen, Cumhurbaşkanı Ahmet Necdet Sezer'in de katıldığı 
     bir törenle diplomalarını teslim aldı. 
     KHO diploma ve sancak devir-teslim törenine Cumhurbaşkanı Sezer, Başbakan Bülent Ecevit, Anayasa Mahkemesi Başkanı Mustafa Bumin, Genelkurmay Başkanı Orgeneral Hilmi Özkök, TSK komuta kademesi, Dışişleri bakanı ve başbakan Yardımcısı Şükrü Sinaa Gürel, Yargıtay Başkanı Eraslan Özkaya, Milli Savunma Bakanı Sabahattin çakmakoğlu, Milli Eğitim Bakanı Necdet Tekin katıldı. Yaşanan davet krizi nedeniyle törende, TBMM'nin temsil edilmemesi dikkat çekti. 
     Öğrenci alayının yerini alması ve İstiklal Marşının okunmasının ardından KHO Komutanı Tümgeneral Hulusi Akar, kısa bir konuşma yaptı. Bugünkü 643 mezunla birlikte Harbiyeden mezun olan subay sayısının 78 bin 782'ye yükseldiğini belirten Akar, Atatürkçü düşünce sistemini kalbinde özümsemiş genç teğmenlerin her ne pahasına olursa olsun Atatürk ilke ve inkılaplarını koruma azminde olduklarını bildirdi. Genç teğmenlere "Atatürk ilke ve inkılaplarının tavizsiz savunucuları olacağınıza inancım tamdır" diyen Tümg.Akar, "Kendinize güveniniz tam, başınız dik, alnınız, yolunuz ve bahtınız daima açık olsun" diyerek sözlerini tamamladı. 
     Dönem birincisi Topçu Teğmen Hasan Çelik de konuşmasında, "Atatürk'ün izinde hepimiz birer Atatürk olarak her türlü güçlükle mücadele edeceğiz" dedi. Çelik'in konuşmasının bazı bölümlerini hepbir ağızdan yineleyen genç teğmenler "Bu kutsal ocakta aldığımız sevgi dürüstlük vazife niteliğini yüreğimize işledik" diye bağırdı. 
     Teğmen Hasan Çelik'in Yaş Kütüğüne yıldız ve plaket çakmasının ardından ise derece alan teğmenlere diplomaları verildi. İlk üç dereceye giren teğmenlere sırasıyla Sezer, Ecevit ve Org.Özkök tarafından diplomaları verildi. Bu arada her üç teğmenin İngilizcenin yanı sıra Yunancayı da bilmeleri dikkat çekti. Derece alan misafir teğmenlerin ardından 50 yıl önce Harbiye'den mezun olan emekli 10 albay da alkışlar eşliğinde 16 ve 26'ncı sırada mzsun olan teğmenlere diplomalarını verdi. Altısı kadın toplam 643 teğmene de isimlerinin okunarak diplomalarının verilmesinden sonra sancak devir-teslim töreni yapıldı ve sancaktar ile sancak muhafızlarına da diplomaları okul komutanı tarafından teslim edildi. Harp Okulu Marşının tüm Harbiyeliler tarafından okunması ve tören geçişinin ardından tören sona erdi. Cumhurbaşkanı Sezer ve şeref tribünündekiler, sancak ve tören geçişini ayakta selamladı. 
     





</TEXT>
</DOC>
