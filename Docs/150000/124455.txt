<DOC>
<DOCNO> 124455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sonspo20.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Lucescu ile tarih yazıyor... 
</HEADLINE>
<TEXT>

     UEFA Kupası 3. turunda Ukrayna'nın Dinamo Kiev takımını eleyerek 4. tura yükselen Beşiktaş, Rumen Teknik Direktör Mircea Lucescu yönetiminde bu sezon adeta tarih yazıyor. 
     Beşiktaş, Lucescu yönetiminde UEFA Kupası'nda tarihinde ilk kez 4. tura yükselerek, tarihi başarılarından birine imza attı. 
     Beşiktaş, UEFA Kupası'nda 1. turda Bosna Hersek'in Sarajevo takımını eledikten sonra, 2. turda İspanya'nın Alaves ekibini, 3. turda da Dinamo Kiev'i saf dışı bırakarak adını 4. tura yazdırdı ve tarihinde ilk kez bu başarıyı yakaladı. 
     
     İLK KEZ İSPANYOL VE UKRAYNA TAKIMINI ELEDİ 
     Beşiktaş, Lucescu yönetiminde Avrupa kupalarında tarihinde ilk kez bir İspanyol ve Ukrayna takımını eleme başarısı gösterdi. 
     2. turda İspanya'nın Alaves takımıyla deplasmanda 1-1 berabere kalan siyah-beyazlılar, İstanbul'daki rövanşta rakibini 1-0 yenerek tarihinde ilk kez bir İspanyol takımını eledi. 
     ''Kara Kartallar'', 3. turda da Ukrayna'nın Dinamo Kiev takımını ilk maçta 3-1 yendikten sonra, rövanşı da 0-0 berabere tamamlayarak bir ilke daha imza attı. 
     Beşiktaş, daha önce Avrupa Şampiyon Kulüpler Kupası'nda karşılaştığı, 5-0 ve 2-0'lık yenilgiler aldığı Dinamo Kiev'i 15 yıl sonraki rövanşta UEFA Kupası'nda eleyerek bir ilki daha gerçekleştirdi. 
     
     YIL SONRA DEPLASMANDA GALATASARAY'I YENDİ 
     Siyah-beyazlılar, ligde de 7 sezondur deplasmanda yenemediği ezeli rakibi Galatasaray'ı bu sefer Lucescu ile mağlup etme başarısı gösterdi. 
     Alman çalıştırıcı Christoph Daum'un yerine, geçen sezon Galatasaray'ı ligde şampiyonluğa taşıyan Mircea Lucescu'yu getiren Beşiktaş, 7 sezondur Ali Sami Yen Stadı'nda yenemediği rakibini bu sefer Rumen çalıştırıcı yönetiminde 1-0 yenerek şansızlığını kırdı. 
     Siyah-beyazlılar, aldıkları bu galibiyetle Galatasaray'ın kendi sahasındaki 25 maçlık galibiyet serisine de son verdi. 
     
     22 MAÇTIR YENİLMİYOR 
     ''Kara Kartallar'', Rumen çalıştırıcı ile bu sezon yaptığı 22 resmi maçta da yenilgi yüzü görmedi. 
     Beşiktaş, ligde yaptığı 15 maçı kazanarak bir maç eksiğiyle liderlik koltuğuna otururken, UEFA Kupası'nda 6, Türkiye Kupası'nda da 1 olmak üzere oynadığı 22 karşılaşmada yenilmedi. 
     Siyah-beyazlılar 22 maçta 14 galibiyet, 8 beraberlik aldı. 
     





</TEXT>
</DOC>
