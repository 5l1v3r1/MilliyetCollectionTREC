<DOC>
<DOCNO> 123804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sontur15.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Sezer'in Kopenhag zirvesine gitmesi uygun değil" 
</HEADLINE>
<TEXT>

     CHP Genel Başkanı Deniz Baykal, ''Cumhurbaşkanı Ahmet Necdet Sezer'in, 12 Aralık'ta Kopenhag'da yapılacak zirveye katılmamayı kararlaştırmış olmasının, Türkiye'nin tatminsizliğinin, memnuniyetsizliğinin, kırgınlığının uluslararası düzeye yansıtılması bakımından yararlı olduğunu'' bildirdi. 
     Marmara Üniversitesi Avrupa Topluluğu Enstitüsü'nün düzenlediği ''Türkiye'nin Avrupa Birliği'ne Geçiş Sürecinde Türk-Alman İlişkilerinin Etkileri'' konulu konferansa katılmak üzere THY'ye ait uçakla Ankara'dan İstanbul'a gelen Baykal, Atatürk Havalimanı'nda basın mensuplarının sorularını yanıtladı. 
     Baykal, ''12 Aralık'ta Kopenhag'da Türkiye ile ilgili olumsuz bir karar çıkması halinde Türkiye'nin tavrı ne olmalıdır '' şeklindeki soru üzerine, ''Olumsuz olmayacağını umut etmeye devam edelim. Daha kesin karar alınmadan bir olumsuz sonucu kabul etmek doğru değil'' dedi. 
     Olumlu bir karar alınması için son ana kadar çalışmaya devam etmek gerektiğini vurgulayan Baykal, şunları söyledi 
     ''Hükümet'in, 2003 yılında AB ile müzakereleri başlatmak için takvim alma mücadelesini biz destekliyoruz. Buna Türkiye'nin hakkı olduğuna inanıyoruz. Bunun etkili bir şekilde anlatılmasını olumlu görüyoruz. Bu konuda çabaların başarılı olacağını ummaya devam ediyoruz.'' 
     
     ''CUMHURBAŞKANI SEZER'E HAK VERİYORUM'' 
     Deniz Baykal, ''Cumhurbaşkanı Sezer'in, Kopenhag'da yapılacak zirveye katılmayacağını açıklamasına'' ilişkin bir soruya şu karşılığı verdi 
     ''Cumhurbaşkanı'nı anlıyorum ve hak veriyorum. Ortada resmi bir karar yoksa da, Almanya Başbakanı ile Fransa Cumhurbaşkanı'nın biraraya gelerek yaptığı çalışmada 2004 yılının Aralık ayında yapılacak değerlendirmeye bağlı olarak 2005 yılı Temmuz ayında Türkiye'ye üyelik müzakereleri için bir takvim verilebileceği konusunda açıklama, Türkiye'de bir hayal kırıklığı yaratmıştır. 
     2005 Temmuz ayının konuşulduğu toplantıya Cumhurbaşkanı'nın gitmesi, bence de uygun değildir. Bu, Türkiye'nin haklı olmayan bir muameleye tabi tutulması anlamına gelir. Cumhurbaşkanı'nın, bu anlayışla toplanacağı görülen bir zirveye katılmamayı kararlaştırmış olması Türkiye'nin tatminsizliğinin, memnuniyetsizliğinin, kırgınlığının uluslararası düzeye yansıtılması bakımından yararlı olmuştur. Bu da bizim genel tavrımızın bir parçası olarak düşünülmelidir. Hükümetin çabalarına güç katacak bir tavır olarak anlaşılmalıdır.'' 
     ''AK Parti Genel Başkanı Recep Tayyip Erdoğan'ın, AB Dönem Başkanı Danimarka'nın Başbakanı Rasmussen ile görüşmesinden sonra yaptığı açıklamaya'' ilişkin bir soru üzerine CHP Genel Başkanı Baykal, ''Öyle anlaşılıyor ki, üslup değiştirme ihtiyacını Sayın Erdoğan da hissetmeye başlamıştır. Umarım bu değişiklik sonucun alınmasına yardımcı olur'' diye konuştu. 
     





</TEXT>
</DOC>
