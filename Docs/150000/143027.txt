<DOC>
<DOCNO> 143027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sonspo04.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, geçen yılki puanını aştı... 
</HEADLINE>
<TEXT>

     Birinci Süper Futbol Ligi'nde dün Samsunspor'u deplasmanda 3-1 yenen Trabzonspor, geçen sezon sonunda topladığı puanı aştı. 
     Geçen sezon sonunda 40 puan toplayabilen bordo-mavililer, bu hafta aldığı galibiyetle 24. hafta sonunda puanını 41'e çıkararak, bu sezon daha başarılı bir grafik sergiledi. 
     Trabzonspor'un Kulüp Başkanı Özkan Sümer, A.A muhabirine yaptığı açıklamada, geçen yıl kulüp olarak sıkıntılar yaşadıklarını belirterek, ''O dönemde açık açık Trabzonspor bu zor dönemleri bir daha yaşamayacak demiştik'' dedi. 
     Sümer, bordo-mavili takımın sezona kötü bir başlangıç yaptığını da ifade ederek, şöyle devam etti 
     ''Daha sonra sürekliliği ortaya koyduk. Şu anki takımın gidişatı memnunluk verici. Bu olması gereken bir şey. Yine de bu başarı, şu an geçen yılı geçmiş olmamıza rağmen, tatmin edici bir başarı değil. Trabzonspor'un hedeflerine bakıldığı zaman beklediğimiz hedefe ulaştığımızı söylememiz mümkün değil. Böyle olunca mevcut durumun mutluluk verdiğini söyleyemeyiz. Ancak üst sıralara tırmanan ve Türkiye Kupası'nda da yoluna devam eden, kitlesi ve oyuncusuna kadar uyumlu ve üretken bir Trabzonspor var.'' Sümer, gelecek yıllar için daha başarılı bir Trabzonspor'un olmasını arzu ettiklerini de ifade ederek, ''Gençleşme olayı içinde kendi kaynaklarından yeni bir Trabzonspor oluşturduk. Bu kadro bugünkü tırmanması yanında gelecek içinde umut vericidir'' diye konuştu. 
     





</TEXT>
</DOC>
