<DOC>
<DOCNO> 113953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sontur34.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekili adayı oy isterken alacaklılara yakalandı 
</HEADLINE>
<TEXT>

     Propaganda için, eşeğe ters binmekten, denize maya çalmaya, at arabasıyla sokak sokak dolaşmaktan, parayla propagandist tutmaya kadar ilginç yöntemler deneyen Antalya Bağımsız Milletvekili Adayı Marangoz Köksal Selçik, 4 kişinin omuzlarında taşıdığı "padişah tahtı"na binerek, oy isterken alacaklılarına yakalandı. 
     Köksal Selçik, Cumhuriyet Meydanı'nda "padişah tahtı" üzerinden vatandaşları selamladığı sırada Dizayn Oto Kiralama şirketinin sahibi Emin Kaya ile karşılaştı. Köksal Selçik, iki elini yana açıp, "Sayın vatandaşlarım milletvekili seçildikten sonra ben sizi omuzlarımda taşıyacağım" diye seslenirken, alacaklı olduğunu söyleyen Emin Kaya, "Köksal in aşağı, yakalandın. Beni bir aydır peşinden koşturuyorsun. Öde artık borcunu" dedi. 
     Emin Kaya ve arkadaşları, Köksal Selçik'i aralarına alıp, Cumhuriyet Meydanı'nda nokta görevi yapan polis otomobiline doğru sürüklerlerken, Milletvekili adayı Selçik de, "Polis... polis..." diyerek yardım istedi. 
     Emin Kaya ve arkadaşları ise "Bağırma zaten seni polise götürüyoruz" diyerek, milletvekili adayını polise teslim ettiler. 
     Yaklaşık 1 ay önce Selçik'in seçim çalışmalarında kullanmak üzere kendisinden otomobil kiraladığını iddia eden Emin Kaya, Selçik'in otomobilin kira parasını ödemediği gibi, bir de kaza yaptığını ve otomobilde hasara yol açtığını ileri sürdü. Yaklaşık 2,5 milyar lira zarar ettiğini de belirten Kaya, bağımsız milletvekili adayını "dolandırıcılıkla" suçlyarak şikayetçi oldu. 
     Yenikapı Polis Merkezi'ne götürülen Selçik, alacak-verecek meselesinin yargıya intikal ettiğinin anlaşılması üzerine serbest bırakıldı. 
     





</TEXT>
</DOC>
