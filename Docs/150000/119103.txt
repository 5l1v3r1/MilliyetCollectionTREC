<DOC>
<DOCNO> 119103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sonspo28.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta kura değerlendirilmesi... 
</HEADLINE>
<TEXT>

     UEFA Kupası 2. turunda İspanya'nın CD Alaves takımını eleyen Beşiktaş, Ukrayna'nın Dinamo Kiev takımıyla 3. turda yapacağı maçlara kilitlendi. 
     Beşiktaş Kulübü İletişim Komitesi Başkanı Mete Düren, kulüp olarak hedeflerinin çok büyük olduğunu belirterek, ''Bu bakımdan rakibimizin kim olduğu önemli değil'' dedi. 
     Düren, yaptığı açıklamada, artık hedeflerinin daha da büyüdüğünü kaydederek, ''Bunda sonra rakibimizin kim olduğuyla değil, yalnızca turu geçmekle ilgileniyoruz. Takım olarak Dinamo Kiev karşısında da aynı başarıyı göstereceğimize inanıyoruz'' diye konuştu. 
     Dinamo Kiev'in Avrupa Şampiyonlar Ligi'nde grubunda 3. olarak UEFA Kupası'na katıldığını hatırlatan Düren, şunları söyledi 
     ''Rakibimizle rövanş maçını 12 Aralık tarihinde yapacağız. Ukrayna, iklim şartları itibariyle alışık olmadığımız bir ortam. Teknik heyetimiz, bununla ilgili önlemleri alacaktır. İlk maçı kendi sahamızda yapmamız önemli değil. 3. turdan itibaren herhangi bir konuyu avantaj veya dezavantaj olarak görmüyoruz. Akıllı oynadıktan sonra başarılı oluruz.'' 
     
     İLHAN MANSIZ KONUSU 

     Kupada 2. tur rövanş maçında CD Alaves karşısında kırmızı kart gören İlhan Mansız'ın durumuna da değinen Düren, bu konuda teknik heyetin raporu doğrultusunda hareket edeceklerini dile getirdi. 
     Düren, İlhan Mansız'ın gördüğü kart sonrası en büyük cezayı, UEFA Kupası'nda 2 maç cezalı olarak aldığını kaydetti. 
     Fransız futbolcu Pascal Nouma'nın ise sakin tavırlarının kendini sevindirdiğini belirten Düren, ''Kendisi zaten bize bu konuda söz vermişti. Biz de sakin olmasını bekliyorduk. Nouma'nın sakin davranışları bizi sevindiriyor'' dedi. 

     
</TEXT>
</DOC>
