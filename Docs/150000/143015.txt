<DOC>
<DOCNO> 143015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/soneko03.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine bu hafta üç bono ihalesine birden çıkacak... 
</HEADLINE>
<TEXT>

     Hazine, bu hafta biri referans olmak üzere üç bono ihalesi birden düzenleyecek. 
     Hazine, ihalelerden ilkini yarın 91 gün vadeli referans bono ihalesi olarak yerine getirecek. 
     91 gün vadeli referans bono ihalesinde satılacak kağıtlar 19 Mart tarihinde ihraç edilirken, kağıtların geri ödemesi 18 Haziran 2003'te yapılacak. 
     Söz konusu ihalede net 1,4 katrilyon liralık ihraç yapılacak olup, bu miktar Mart ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 15'i oluşturuyor. 
     Bu ihalede, ROT ve ihale sonrası teklif yoluyla satış yapılmayacak. 
     
     SALI GÜNÜ İKİ İHALE BİRDEN 
     Hazine 18 Mart Salı günü biri 147 gün vadeli diğeri de 350 gün vadeli olmak üzere iki iskontolu bono ihalesi düzenleyecek. 
     Hazine'nin 147 gün vadeli iskontolu bono ihalesinde satılacak kağıtların geri ödemesi 13 Ağustos 2003 olarak belirlendi. 
     Hazine'nin ikinci ihalesi olan 350 gün vadeli iskontolu bono ihalesinde satılacak kağıtların geri ödemesi 3 Mart 2004 olarak öngörüldü. 
     Her iki ihalede bonoların ihraç tarihi 19 Mart 2003 olarak tespit edildi. 
     
     SON İHALEDE DURUM 
     Hazine en son 11 Mart tarihinde düzenlediği 546 gün vadeli ABD Doları cinsinden iskontolu devlet tahvili ihalesine, toplam 287.4 milyon dolar teklif gelmişti. 
     İhalede nominal 199.4 milyon dolarlık satış gerçekleşirken, net satış miktarı 180.5 milyon dolar olmuştu. 
     Tahvil ihalesinde bileşik faiz yüzde 6.88, basit faiz yüzde 7 olarak belirlenmişti. 
     Hazine, bu hafta Mart ayının en büyük iç borç servisi olan toplam 5 katrilyon 212.2 trilyon lira ödeme yerine getirecek. 
     





</TEXT>
</DOC>
