<DOC>
<DOCNO> 113364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/guncel/gun03.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hediyeler küçük ama sevinçleri kocaman... 
</HEADLINE>
<TEXT>

Lösemili çocukların hayallerini gerçekleştiren Bir Dilek Tut Derneği’ne yapılan bağışların, minik yüzlerde yarattığı sevince biz de tanık olduk 
     ÜMRAN AVCI İstanbul 

     Gazetemizde yer alan "Bir dilek tut küçüğüm olacak" başlıklı haberden sonra yaşamın kıyısındaki hasta çocukların dileklerini yerine getirmek için mücadele eden derneğe yardım yağdı. Yardımseverlerin bağışlarıyla 5,5 milyar lira toplanınca, parasızlık yüzünden uzun süredir dileklere yanıt veremeyen "Bir Dilek Tut Derneği" çalışmalarına yeniden başladı. Lösemi hastası olan 17 yaşındaki Nurcan Sever walkman, 8 yaşındaki Mehtap Gökan da televizyon isteğine kavuştu. 
     
     BİR TELEVİZYON OLSA... 
     Edirne’de yaşayan Mehtap’ın hastalığı 45 gün önce ortaya çıktı. Oysa ablası gibi başarılı bir tekvandocu olmak istiyordu. Ne var ki aniden başlayan halsizlik, eklemlerindeki ağrı ve ateş, Mehtap’ı hastaneye mahkum etti. Bir Dilek Tut Derneği Mehtap’a isteğini sorduğunda odasına bir televizyon istedi. Dernek Başkanı Meryem Mizrahi, kucağında televizyonla hastaneye gittiğinde, Mehtap da evine dönmeye hazırlanıyordu. Ancak aniden ağırlaşınca evine dönemedi. 
     Ateşten halsiz kaldığı için güçlükle konuşabilen Mehtap, "Eve gidemedim ama burada çizgi film izleyebileceğim" diye avuttu kendini. Adapazarı’nda oturan ancak tedavi için İstanbul’a gelen Nurcan Sever ise 5 aydır hastalıkla savaşıyor. Kemoterapi tedavisinde dökülen saçları şu sıralar yeniden çıktığı için moral bulan Nurcan’a derneğin getirdiği walkman’ ikinci sevinç kaynağı oldu. 
     



 GÜNCEL 

















</TEXT>
</DOC>
