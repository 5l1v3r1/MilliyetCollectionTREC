<DOC>
<DOCNO> 130968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sondun18.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya "Irak'a tek taraflı askeri müdahaleye karşıyız" 
</HEADLINE>
<TEXT>

     Rusya Dışişleri Bakanı İgor İvanov, Irak'a karşı tek yanlı bir kararla askeri müdahalede bulunulmasına karşı olduklarını yineledi. 
     İvanov, Uluslararası Atom Enerjisi IAEA Başkanı Muhammed El Baradei ile görüşmesinin ardından düzenlenen basın toplantısında, ''BM Güvenlik Konseyi'nin kararı olmaksızın düzenlenebilecek bir askeri operasyon, bölgedeki durumu daha da zorlaştırmaktan, uluslararası barış ve istikrarda bugünden öngörülemeyecek zararlara yol açmaktan başka bir işe yaramaz'' dedi. 
     Böyle bir müdahalenin, ''uluslararası terörizme karşı global düzeyde yapılan ortak mücadeleye de zararları olabileceğini'' belirten İvanov, Irak'ta yapılan denetimler sonucunda hazırlanan ilk raporda, bu ülkenin nükleer silah üretimi yaptığına dair bilgi yer almadığını belirterek, ''Bu konuda bir açık ve belirsizlik varsa bu konuda bilgilere sahip ülkeler varsa, bunları denetçilere versinler ve kontrol edilsin'' dedi. 
     İvanov, Kuzey Kore'nin IAEA denetiminin yeniden başlatılmasına imkan sağlanması çağrısını desteklediklerini de kaydetti. 
     





</TEXT>
</DOC>
