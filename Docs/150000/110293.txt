<DOC>
<DOCNO> 110293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sondun12.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da 2 siyasetçiye hapis ve kırbaç cezaları 
</HEADLINE>
<TEXT>

     İran'ın Hamedan kentinde, iki siyasetçiye, ''Yargı Erki yetkililerini hor görmek ve kamuoyunu bu yetkililere karşı hakarete teşvik etmek'' suçuyla hapis ve kırbaç cezaları verildi. 
     İRNA'nın haberine göre, reformcu İslami İran Katılım Cephesi'nin İİKC Hamedan İl Başkanı Hüseyin Mücahid'i, ''kamuoyunu Yargı Erki yetkililerini küçük görmeye teşvik etmek ve din adamlarına hakaretten hapse atılan reformcu yazar ve gazeteci Haşim Agacari'nin muhaliflerine hakaretler yağdırmak'' suçundan 30 ay hapis ve 74 kırbaç cezasına çarptırdı. 
     Mücahid'in hapis cezasını Kerman kentinde çekmesine karar veren mahkeme, reformcu İslam Devriminin Mücahitleri Örgütü'nün İDMÖ Hamedan İl Başkanı Müctaba Haydari'yi de, ''kamuoyunu Yargı Erki yetkililerini küçük görmeye teşvikten'' suçlu bularak, güneydeki Buşehr kentinde 6 ay hapis ve 74 kırbaç cezası verdi. 
     Mahkeme, Mücahid ve Haydari'yi, ''din adamlarına hakaret etmek'' suçundan Hamedan kentinde hapse atılan Agacari'nin bu kentte yaptığı konuşmayı protesto edenleri ''aşağılamakla'' suçladı. 
     Mücahid ve Haydari'nin, temyize gitmeleri bekleniyor. 
     İran Cumhurbaşkanı Muhammed Hatemi'nin kardeşi olan Meclis Başkan Yardımcısı Rıza Hatemi, İİKC'nin genel sekreterliğini yapıyor. 
     İDMÖ üyesi Agacari, İranlı filozof Ali Şeriati'nin ölüm yıldönümünde Temmuz ayında Hamedan'da yaptığı konuşmada, ''Müslümanlara dini liderlerini körü körüne takip etmemesi gerektiğini söyleyerek, Şii İslamın yenilenmesi'' çağrısında bulunmuştu. 
     





</TEXT>
</DOC>
