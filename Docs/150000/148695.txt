<DOC>
<DOCNO> 148695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/guncel/gun08.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam Suriye’ye kaçtı iddiası 
</HEADLINE>
<TEXT>

Saddam Hüseyin’in oğulları Uday ve Kusay ile birlikte Tikrit’te gizlendiği, Rusya Büyükelçiliği’ne sığınmış olabileceği ya da Suriye’ye kaçtığı iddialar arasında... 
     Saddam Hüseyin’in akıbeti konusu dün gece geç saatlere kadar aydınlığa kavuşmadı. Amerikan AP ajansı, Saddam’ın pazartesi günkü Mansur’daki ağır hava saldırısından kurtulduğu ve Washington ile Moskova arasında varılan anlaşma uyarınca, Rusya Büyükelçiliği’ne gizlendiği yolunda iddialar olduğunu duyurdu. Ancak Moskova bu iddiayı yalanladı. AP haberinde ayrıca, Saddam ile oğulları Uday ve Kusay’ın Tikrit’e kaçtıkları, yaralandıkları ve Kusay’ın öldüğüne dair fısıltılar bulunduğu da belirtildi. İngiliz Guardian gazetesi, dünkü sayısında istihbarat kaynaklarına dayanarak, bombardıman sırasında Saddam’ın binada olmayabileceğini duyurdu. "The Times of London" gazetesi de, yine kimliği açıklanmayan kaynakların, "Biz, onun Saddam Hüseyin’in bir tünel ya da arabayla binaya geldiğini ve geldiği gibi ayrıldığını düşünüyoruz." sözlerine yer verdi. 
     
     CIA’YA GÖRE ÖLDÜ 
     Washington Times gazetesi, Amerikan Merkezi Haberalma Teşkilatı’nın CIA , tanıklarının ifadeleri doğrultusunda Saddam’ın öldüğünü varsaydığını belirtti. Haberde, Saddam’ın CIA’nın emrinde çalışan bir casus ve Delta Gücü komandosu tarafından izlendiği, Irak liderinin o gün öğleden sonra korumalarıyla birlikte liderlik binasına girdiği ve bombardımandan önce binadan çıkmadığı kaydedildi. 
     Irak Ulusal Kongresi’nin INC lideri Ahmed Çelebi, Saddam’ın ve oğlu Kusay’ın h l hayatta olduğunu söyleyenler arasında yer aldı. Çelebi, CNN’e yaptığı açıklamada, "Bağdat’talar. Kusay’ın da hayatta olduğunu biliyoruz" dedi. Lübnan Meclis Başkanı Nebih Berri ise Saddam’ın ABD - Rusya anlaşmasının bir parçası olarak Bağdat’taki Rusya Büyükelçiliği’ne saklanmış olabileceğini söylerken, Rusya ve ABD bu iddiayı yalanladı. El Cezire Televizyonu’nun Moskova muhabiri de Irak direnişinin durması karşılığında Saddam’ın Bağdat’tan güvenli bir biçimde ayrılmasının sağlandığını aktardı. 
     
Bağdat’a en son dikilen heykeldi      ABD askerlerince dün yıkılan Bağdat’ın merkezindeki dev Saddam heykeli, kente son dikilen heykeldi. Yıkılan heykelin bulunduğu alana, Irak’ta 1958’de krallığın devrilmesinden sonra meçhul asker anıtı yapılmıştı. Saddam, daha sonra meçhul asker anıtını başka yere aktarıp, yerine kendi heykelini diktirmişti. Sheraton Oteli ile Filistin Meridyen Oteli’nin yanındaki yeni adıyla Firdevs Meydanı olan eski meçhul asker alanında bulunan heykel, 2002’de kaidesine oturtulmuştu. 1937 doğumlu Saddam’ın 65. doğum günü münasebetiyle dikilen heykel, İtalya’da bronzdan yapılmıştı. Bağdat’ta, 10 - 12 tanesi yıkılan heykel büyüklüğünde olmak üzere 60 civarında Saddam heykeli, tüm sokaklarda ve devlet dairelerinde ise yüzlerce dev Saddam portresi bulunuyor. 
     


GÜNCEL 

























</TEXT>
</DOC>
