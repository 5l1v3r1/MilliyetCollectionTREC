<DOC>
<DOCNO> 118603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sondun02.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail operasyonları sürüyor 30 kişi tutuklandı... 
</HEADLINE>
<TEXT>

     İsrail, Meretz Kibbutzu'na düzenlenen saldırı nedeniyle Batı Şeria ve Gazze Şeridi'nde dün gece düzenlediği askeri operasyonlar sırasında 30 Filistinli'yi tutukladı. 
     İsrail ordusundan yapılan açıklamada, ''operasyonunun Nablus ve civarındaki mülteci kampları ile Ramallah'ın kuzeyindeki Bir Zeyt'de bulunan terörist hedeflere yönelik olduğu'' belirtildi. 
     Açıklamaya göre, operasyonlarda çoğu Hamas üyesi yaklaşık 30 Filistinli tutuklandı. 
     İsrail askerleri, dün de Tulkarim'de operasyon düzenlemiş, El Aksa Şehitleri Tugayı'ndan yerel bir liderin evini yakmış, bazı Filistinlileri tutuklamıştı. 
     Güvenlik kaynakları, Tulkarim ve Nablus'un, kibbutza düzenlenen saldırının faillerinin bağlantısı olduğu şüphesiyle hedef alındığını belirtiyorlar. 
     





</TEXT>
</DOC>
