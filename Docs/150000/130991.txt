<DOC>
<DOCNO> 130991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/soneko07.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Ne kadar çok enstrüman varsa, o kadar kolay borçlanılır 
</HEADLINE>
<TEXT>

     Devlet Bakanı Ali Babacan, Hazine'nin borçlanma politikasını değerlendirirken, ''Ticarette çeşidiniz ne kadar çok ise o kadar çok mal satarsınız. Hazine'nin de ne kadar çok enstrümanı varsa, o kadar kolay borçlanır'' dedi. 
     Soruları yanıtlayan Babacan, borçlanma politikalarında farklı enstrümanların bulunmasının iyi olacağını, çünkü her enstrümanın farklı müşterileri olduğunu belirtti. 
     Babacan, yurtdışından olsun yurt içinden olsun farklı para birimleri ve farklı vadelerle, faiz yapılarıyla Euro, Dolar ve Türk Lirası borçlanmaya gidebileceklerini anlatırken, ''Yeni enstrümanlar da çıkacaktır. Yurt dışından ya da yurtiçinden borçlanacağız diye özel bir şeyimiz yok'' diye konuştu. 
     
     KAMU ARAZİLERİNİN SATIŞI 

     Babacan, kamu arazileri, gecekondular ve kaçak yapılara ilişkin çalışmalar yaptıklarını ifade ederek, şunları söyledi 
     ''Türkiye'de fiili bir durum var. Dolayısıyla orman arazisi diye geçiyor neredeyse şehir, 15 katlı binalar var. Devlet altyapısını götürüyor ancak statü olarak orman arazisi. Bu aynı zamanda bir adaletsizlik. Vatandaş, bir bedel ödüyor arsa satın alıyor. Her türlü harcamalarını ödüyor. Öbür tarafta bedava arazi, kaçak yapı eğer hiç bir şey yapmazsak adaletsizlik olur.'' Babacan, mutlak belli bir bedel karşılığında hem arsa hem de ruhsat verilebilineceği bu konuda bazı çözümler düşündüklerini söyledi. 
     
     KAÇAK YAPI VE DEPREM 

     Çarpık yapılaşma nedeniyle kaçak yapıların bazılarının yeterince sağlam olmadığına işaret eden Devlet Bakanı Ali Babacan, çalışmalarda bunun dikkate alınacağı, satışların da zaman içinde bölge bölge gidilerek ve o bölgeye özel uygulamalarla yapılacağını kaydetti. 
     Kamu arazileri, gecekondu ve kaçak yapılara ilişkin satışların kısa zamanda gerçekleşmesinin beklenemeyeceğini anlatan Babacan, ''Hazır, ceket gibi değil, terzi işi gerekiyor'' dedi. 
     
     İSTANBUL YAKLAŞIMI 

     Babacan, ''İstanbul Yaklaşımı''na ilişkin olarak da şunları söyledi 
     ''Biz yaklaşımın şimdiye kadar sadece büyük şirketlerle sınırlı kalmasından memnun değiliz. Mutlaka KOBİ'lerede uygulanmalı Türkiye'de krizden zarar gören sadece büyük şirketler değil, KOBİ'ler de ciddi zararlara uğradı.'' Şirket kurmanın kolay olmadığını ifade eden Bakan Babacan, firmanın niyeti önemli olduğunu kaydetti. 
     Geçen hafta Bankacılık Düzenleme ve Denetleme Kurulu ile kamu bankaları ortak yönetim kurulu yetkilileriyle konuya ilişkin bir toplantı yaptıklarını da hatırlatan Babacan, ''İstanbul Yaklaşımı''nda problemlerin neler olduğu üzerinde durduklarını vurgulayarak, ''Ek tedbirler ilgili bazı hazırlıklar yapılıyor. Yaklaşımın daha küçük şirketlere yaygınlaşması da önemli.'' Firmaların borcunu ödemediği için yeni kredi de kullanamadığını bundan dolayı da bankaların ellerindeki kaynağı kredi olarak kullandıramadığını anlatana Babacan, ''Ellinde kaynağı olan bankalar var ama şirketler ödeme sıkıntısına girdiği için mekanizma kilitlenmiş'' diye konuştu. 
     





</TEXT>
</DOC>
