<DOC>
<DOCNO> 127276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sonspo11.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor, gurbetçi oyuncuları değerlendiriyor... 
</HEADLINE>
<TEXT>

     İkinci Futbol Ligi A Kategorisi takımlarından Konyaspor, transferde gurbetçi futbolcuların menajerlerinden gelen önerileri değerlendiriyor. 
     Kulüp başkanı Mehmet Köseoğlu, Türkiye Kupası'nda Fenerbahçe'yi elemelerinin ardından takımın iyi bir hava yakaladığını ve ligin ilk yarısını hedefledikleri yerde bitirdiklerini söyledi. 
     Teknik heyetin yönetimden bir transfer isteği olmadığını, ancak Almanya'da oynayan gurbetçi futbolcuların menajerlerinden gelen bazı önerileri değerlendirdiklerini belirten Köseoğlu, ''Şimdilik görüşme aşamasındayız. Bu futbolcuları, teknik kadronun vereceği rapor doğrultusunda, takımın havasını bozmayacak ve ilk 11'de oynayacak kalitede olursa alabiliriz'' dedi. 
     Köseoğlu, çıkış yakalayan takımın artık kötü oynamak gibi bir lüksü olmadığını da vurgulayarak, ''Bundan sonra daha iyi oynayıp şampiyonluğa ulaşmak zorundayız'' diye konuştu. 
     





</TEXT>
</DOC>
