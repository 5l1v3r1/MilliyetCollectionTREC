<DOC>
<DOCNO> 116105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/yasam/yas05a.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
e-mail’le yakalandı 
</HEADLINE>
<TEXT>

Patronunun imzasını taklit ederek 1.5 milyon doları hesabına geçiren sabıkalı, pişman olduğunu belirten bir e-mail yazınca polise yakayı ele verdi 
     ELVAN EZBER, ESRA ALUS 

     Patronu Türk Nippon Sigorta A.Ş’nin Yönetim Kurulu Başkanı Hüssein Nouma Sofraki’nin imzasını taklit ederek 1.5 milyon doları zimmetine geçirdiği öne sürülen Mustafa Acar, pişmanlık e - mail’i gönderince yakalandı. 
     
     İşçilikten milyarlara 
     Libya uyruklu Sofraki’nin İngiltere’de şoförlüğünü yapan İsmail Yakup Acar, kardeşi Mustafa Acar’ı da işe aldırdı. İşadamının Ataköy Marina’daki yatında çalışmaya başlayan Acar kısa sürede güvenini kazandığı Sofraki’nin bazı işlerini de takip etmeye başladı. Patronundan iş takibi için yetki belgesi alan Acar, finans şirketlerinin ihalesine katılarak, Sümer Leasing’in de bulunduğu üç şirketi satın almayı başardı. Sofraki’nin Sümer Leasing’in yönetim kurulu üyesi yaparak ödüllendirdiği Acar, Türk Nippon Sigorta A.Ş.’ye giderek, yönetimin kendisine verildiğini söyleyerek, makam odasına yerleşti. 
     
     Havale ettirdi toz oldu 
     Acar’ın Sofraki’nin imzalarını taklit ederek 1.5 milyon doları istediği hesaplara havale ettirdiği iddia edildi. Havale işleminden sonra da kaçtı. Sofraki, imzaların kendisine ait olmadığını söyleyerek, suç duyurusunda bulundu. Polis, Acar’ın gönderdiği "Beni affedin" yazılı e - mail’in gönderildiği yerin Antalya olduğunu belirledi ve Acar’ı gözaltına aldı. 
     



 YAŞAM 
























</TEXT>
</DOC>
