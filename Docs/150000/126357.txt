<DOC>
<DOCNO> 126357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sondun26.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan askerleri tatbikat için İsrail'e gidiyor... 
</HEADLINE>
<TEXT>

     ABD'nin, Kuveyt'teki tatbikatta gerçek mermi kullanılması ve İsrail'le ortak tatbikat hazırlığı gibi unsurlarla Irak'a yönelik savaş hazırlıklarını kuzey ve güneyde olmak üzere birkaç cephede birden ilerlettiği belirtildi. 
     International Herald Tribune IHT gazetesinin internet sitesinde, Brian Knowlton imzalı ABD'nin olası savaş hazırlıklarına dair bilgileri içeren ve derleyen bir haber yayınlandı. 
     Savaş hazırlıkları haberlerindeki bilgilerin, saldırının nereden başlayacağı konusunda Saddam Hüseyin'i yanıltma amacı taşıyıp taşınmadığının bilinmediği belirtilen haberde, askeri hazırlıkların artmasıyla kış ortasında savaşın olabilirliğine dikkat çekildi. 
     
     SAVAŞ İŞARETLERİ ARTTI 
     IHT haberinde, Amerikalı yetkililerin, bölgedeki Amerikan askerlerinin birkaç hafta içinde 100 bine katlanacağını doğruladıkları aktarıldı. 
     Washington'da bazı senatörlerinse, ABD Başkanı George Bush'un, savaşın maliyetine ilişkin artan endişeler karşısında Amerikalılarla konuşması gerektiğine dikkat çektikleri belirtildi. 
     ABD Dışişleri Bakanı Colin Powell'ın, Perşembe günü, Irak'ın 7 Aralık'ta BM'ye sunduğu silah bildiriminin eksik olduğunu açıklamasından sonra müdahale sürecinin arttığının düşünüldüğü kaydedilen haberde, bu açıklamanın BM'de savaşı haklı göstermeye dönük işaret olarak anlaşıldığı ifade edildi. 
     Haberde, ''askeri bir müdahalenin, BM silah denetçilerinin Güvenlik Konseyi'ne kapsamlı rapor sunacağı 27 Ocak'tan önce düşünülmediği'' savunularak, ABD'nin çalışmalarını daha girişken kılmaları konusunda denetçilere baskı yaptığı, aynı zamanda da askeri yığınağını artırma ve saldırı planlarını tamamlama sürecinde olduğu görüşüne yer verildi. 
     
     GÜNEY CEPHE 
     IHT haberinde, dün sona eren Kuveyt'teki Amerikan tatbikatının, 1991 Körfez Savaşı'ndan bu yana yapılan en büyük manevraları içerdiği, tatbikatta tanklar dahil 1000 civarında askeri araç kullanıldığı hatırlatıldı. 
     İsrail'deki hazırlıklara ilişkin olarak da, Almanya'daki hava üssünden 1000 civarında Amerikan askerinin Patriot füze savar bataryalarıyla birlikte bu hafta İsrail'e gideceği aktarıldı. 
     İsrail radyosunun haberine göre, Amerikan askerlerinin İsrail askerleriyle ortak tatbikata katılacağı ve ardından burada kalacağı, ayrıca olası füze saldırısına karşı radarla tarayarak yardımcı olmak üzere bir Amerikan firkateyninin de İsrail açıklarında olacağı bildirildi. 
     IHT, basında çıkan haberlere göre ''Ocak sonu Şubat başı olarak düşünülen savaş için, İsrail'in 15 Ocak itibariyle kırmızı alarma geçeceğini'' öne sürdü. 
     İsrail'in sivil savunma hazırlıklarını da artırdığı, biyolojik saldırıya karşı 6 bin İsrail vatandaşının çiçek aşısı olacağı belirtildi. 
     
     KUZEY CEPHE 
     IHT haberinde, kuzeydeyse ''ABD'nin, savaşın başında kuzey cephesini kurmak için binlerce askerini helikopterlerle Irak'a aktaracağı'' kaydedildi. 
     Haberde, Almanya ve ABD'den uçakla gelecek askerlerin Türkiye'deki üslerden Irak'ın kuzeyine aktarılacağı, bu askerlerin Kürtlerin kontrolündeki bölgede istikrarı sağlayacağı ve petrol bölgelerini koruyacağı belirtildi. 
     





</TEXT>
</DOC>
