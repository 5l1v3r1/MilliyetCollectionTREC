<DOC>
<DOCNO> 114894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sonspo17.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'a tanıdık gözlemci... 
</HEADLINE>
<TEXT>

     Avrupa Şampiyonlar Ligi H Grubu'nda 29 Ekim Salı günü İstanbul'da yapılacak Galatasaray-Lokomotiv Moskova maçında, geçen yılın olaylı Roma-Galatasaray maçında da görev yapan, UEFA'nın Yunan gözlemcisi Manos Mavrokukulakis görevlendirildi. 
     Mavrokukulakis, yaptığı açıklamada, ''Bu karşılaşmada bana görev verilmesi gurur verici, ayrıca memnun edici bir gelişme'' dedi. 
     Karşılaşmada görev almasının, 2008 Avrupa Futbol Şampiyonası'nı Türkiye ile Yunanistan'ın ortak organize etme istemleriyle bağlantısına da değinen Yunan gözlemci, ''Tarihte ilk defa Yunan bir gözlemci Türkiye'de oynanacak olan bir Şampiyonlar Ligi karşılaşması için UEFA tarafından görevlendiriliyor. Alınan bu karar Türkiye ile Yunanistan'ın 2008 öncesi ilişkileri ve başarılı bir işbirliği içinde olduklarını gösteren ciddi bir örnektir'' diye konuştu. 
     Geçen yıl İtalya'da yapılan ve Galatasaraylı oyuncuların Roma yöneticileri ile futbolcularının saldırılarına uğradığı Roma-Galatasaray maçını da yorumlayan Mavrokukulakis, ''Karşılaşma sonrasında meydana gelen şiddet olaylarına ve sarı-kırmızılılara yapılan haksızlığa göz yumamazdım. Türk takımının güvenliği için elimden geleni ardıma koymadım. Doğru olanı yaptığıma inanıyorum'' dedi. 
     Mavrokukulakis, 28 Ekim'de İstanbul'da olacak. 
     





</TEXT>
</DOC>
