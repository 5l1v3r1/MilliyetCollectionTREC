<DOC>
<DOCNO> 109159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sonspo16.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Recoba "Okan bizim için süpriz değildi" 
</HEADLINE>
<TEXT>

     İtalya'nın FC İnter takımının Uruguaylı futbolcusu Alvaro Recoba, teknik direktör Hector Cuper'in Reggina karşısında Okan'ı ilk 11'de oynatmasının kendileri için sürpriz olmadığını söyledi. 
     İnter'in resmi internet sitesine açıklama yapan Recoba, ''Cuper'in taktik seçimi bizim için sürpriz olmadı. O her zaman tüm futbolcuların oynamaya hazır olmaları gerektiğini söylüyor. Bunu özellikle Okan için diyorum, çünkü uzun zamandır oynamıyordu ve çok güzel oynadı'' dedi. 
     Reggina karşısında son saniyede attığı golle takımına galibiyeti getiren Uruguaylı futbolcu, İtalyan basınında İnter'in ''kötü oynadığı'' yönündeki eleştirilere de katılmadığını kaydetti. 
     ''Hocamız haklı. Taraftarlar bizden kazanmamızı istiyorlar, iyi oynamamızı değil. Zorlansak da ligdeki ilk 2 maçı da kazandık'' diyen Recoba, takım için önemli olanın her zaman 3 puan olduğunu vurguladı. 
     





</TEXT>
</DOC>
