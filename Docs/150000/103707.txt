<DOC>
<DOCNO> 103707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/yasam/yas09.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Side’de gözyaşartan kavuşma 
</HEADLINE>
<TEXT>

Medyum haklı çıktı, Alman Susanne Türk babasını Antalya’da buldu 
     SELMA KUNAR Antalya DHA 

     Almanya’da başvurduğu bir medyumun tavsiyesi üzerine Türkiye’ye gelen Alman Susanne Burg, 35 yıl önce annesini ve kendisini terk eden Türk babasına kavuştu. Gazetelerde yayınlanan haberleri okuyan Metro Film’in sahibi Zeki Kafalı, Side’ye gelerek kızıyla kucaklaştı. Gözyaşlarına boğulan baba - kız, Manavgat şelalesine giderek balık yiyip rakı içti, birbirleriyle hasret giderdi. 
     1966’da İzmir’den Almanya’ya giden Kafalı’nın, aynı okulda okuyan Maria Ivanoff ile ilişkisi sonucu doğan Burg, hiç tanımadığı babasını 35 yıl sonra, eşi ve oğluyla geldiği Antalya’da, elinde siyah - beyaz bir fotoğrafla aramaya başladı. Gazetelerdeki haberleri okuyan ve İstanbul’da oturan Zeki Kafalı da, kardeşleriyle birlikte Side’ye gelerek, Burg’un kaldığı Alba Resort Oteli’ne müşteri gibi yerleşti. Dün öğle saatlerinde Burg’u telefonla odasından arayan baba, görüşmek istediğini belirterek lobiye çağırdı. Elindeki çiçekleri veren Kafalı, daha sonra Burg’u öperek "Ben senin babanım" dedi. Bu sırada baygınlık geçiren Burg kendisine geldikten sonra, baba - kız gözyaşları içinde birbirlerine sarıldı. 
     
Eşi kriz geçirdi      Evli ve 3 çocuğu bulunan Kafalı, haberleri okuyan eşinin kriz geçirdiğini belirterek, "Herkesin hayatında bu gibi durumlar olabilir. Eşimin daha fazla üzülmesini istemiyorum. Sonuçta bu benim kızım. Artık sık görüşeceğiz. Ama önce eşimin iyileşmesini istiyorum. Buraya geldiğimden haberi yok. İyileşince olanları kendim anlatacağım" diye konuştu. 
     



 YAŞAM 




















</TEXT>
</DOC>
