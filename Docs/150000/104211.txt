<DOC>
<DOCNO> 104211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/soneko07.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
DİE, dış ticaret verilerini açıkladı... 
</HEADLINE>
<TEXT>

     Devlet İstatistik Enstitüsü DİE , bu yılın Ocak-Haziran döneminde 15 milyar 872 milyon dolarlık ihracat, 21 milyar 462.9 milyon dolarlık da ithalat yapıldığını açıkladı. 
     DİE verilerine göre, söz konusu dönem 2001 yılının Ocak-Haziran dönemi ile karşılaştırıldığında ihracat yüzde 3.3, ithalat yüzde 3.8 oranında arttı. 
     Geçen yılın altı ayında, 15 milyar 360.6 milyon dolar tutarında ihracat ve 20 milyar 670.7 milyon dolar tutarında ithalat yapılmıştı. 
     Verilere göre geçen yılın Ocak-Haziran döneminde 5 milyar 310.1 milyon dolar olan dış ticaret açığı ise yüzde 5.3 artarak, bu yılın aynı döneminde 5 milyar 590.9 milyon dolara yükseldi. 
     Bu yıl altı ayda, ihracatın ithalatı karşılama oranı da yüzde 74'e geriledi. Geçen yıl aynı dönemde, ihracatın ithalatı karşılama oranı yüzde 74.3 düzeyinde gerçekleşmişti. 
     
     HAZİRAN'DA DIŞ TİCARET AÇIĞI YÜZDE 47.6 ARTTI 

     Öte yandan bu yılın Haziran ayında, 2 milyar 613.2 milyon dolarlık ihracat, 3 milyar 701.8 milyon dolarlık da ithalat yapıldı. 
     Geçen yıl Haziran ayında, ihracat 2 milyar 561.6 milyon dolar, ithalat da 3 milyar 298.9 milyon dolar olmuştu. 
     Buna göre Haziran ayında, geçen yılın aynı ayına kıyasla ihracat yüzde 2 artarken, ithalat yüzde 12.2 oranında arttı. 
     Geçen yıl Haziran ayında 737.3 milyon dolar olan dış ticaret açığı da yüzde 47.6 artarak, bu yılın Haziran ayında 1 milyar 88.5 milyon dolara yükseldi. 
     İhracatın ithalatı karşılama oranı da, bu yılın Haziran ayında yüzde 70.6'ya geriledi. Geçen yıl aynı ayda bu oran yüzde 77.7 idi. 
     
     BALIKÇILIK ÜRÜNLERİ İHRACATI ARTTI 

     Devlet İstatistik Enstitüsü DİE verilerine göre, Türkiye'nin Ocak-Haziran döneminde, 15 milyar 872 milyon dolarlık ihracatındaki en yüksek paya, yüzde 93.6 ile imalat sanayi ürünleri sahip oldu, bunu yüzde 5.2 ile tarım ve ormancılık ve yüzde 1 ile de madencilik ve taşocakçılığı ürünleri izledi. 
     Ocak-Haziran döneminde 14 milyar 850.8 milyon dolar düzeyinde gerçekleşen imalat sanayi ihracatında, geçen yılın aynı dönemine oranla yüzde 4.7 artış kaydedildi. Geçen yılın 6 aylık döneminde imalat sanayi ihracatı 14 milyar 187.4 milyon dolar olmuştu. 
     Söz konusu dönemler itibariyle tarım ve ormancılık ürünleri ihracatı yüzde 15.7 oranında gerilerken, balıkçılık ürünleri ihracatı yüzde 35.4 oranında arttı. Madencilik ve taşocakçılığı ürünleri ihracatı da yüzde 5.1 oranında geriledi. 
     Bu yılın 6 ayında yüzde 35.4 artış göstererek, 16 milyon dolar olan balıkçılık ürünleri ihracatı, 2001 yılı söz konusu dönemde 11.8 milyon dolar idi. 
     
     İTHALATIN MAL GRUPLARINA DAĞILIMI 

     DİE verilerine göre, ithalatın mal gruplarına dağılımı incelendiğinde ise en fazla azalma yüzde 7.6 ile sermaye malları ithalatında olduğu görüldü. 
     Sermaye malları ithalatı, geçen yıl Ocak-Haziran döneminde 3 milyar 578.6 milyon dolar iken, bu yıl aynı dönemde 3 milyar 307.7 milyon dolara geriledi. 
     Geçen yıl 6 ayda 2 milyar 151.4 milyon dolar olan tüketim malları ithalatı ise yüzde 3.3 azalışla, bu yılın aynı dönemde 2 milyar 81.4 milyon dolara indi. Bu yıl söz konusu dönemde, ara malları ithalatı ise yüzde 8.4 artış ile 14 milyar 750.8 milyon dolardan, 15 milyar 983.2 milyon dolara çıktı. 
     Türkiye'nin 6 aylık toplam ithalatı 21 milyar 462.9 milyon dolar düzeyinde gerçekleşirken, bunun içinde sermaye mallarının payı yüzde 15.4, ara mallarının payı yüzde 74.5, tüketim mallarının payı da yüzde 9.7 oldu. 
     
     DIŞ TİCARETİN ÜLKELERE DAĞILIMI 

     Öte yandan bu yıl Ocak-Haziran döneminde ihracatın yüzde 65.4'ü, ithalatın da yüzde 64.2'si, Ekonomik İşbirliği ve Kalkınma Teşkilatı OECD ülkeleriyle gerçekleştirildi. 
     Verilere göre, bu yıl 6 ayda OECD ülkelerine 10 milyar 374.7 milyon dolarlık ihracat yapıldı. Geçen yıl aynı dönemde OECD ülkelerine yapılan ihracat, 10 milyar 414.2 milyon dolar düzeyinde bulunuyordu. 
     Buna göre, OECD ülkelerine yapılan ihracat söz konusu dönemde yüzde 0.4 azaldı. Bu dönemde AB ülkelerine yapılan ihracat yüzde 0.5, EFTA ülkelerine de yüzde 12.7 oranında arttı. 
     Seçilmiş ülke gruplarına göre ise ihracat, Bağımsız Devletler Topluluğu ülkelerine yüzde 43.4, Karadeniz Ekonomik İşbirliği üyesi ülkelere yüzde 29, Türk Cumhuriyetlerine yüzde 16.9, Ekonomik İşbirliği Teşkilatı ECO ülkelerine yüzde 1.3 artarken, İslam Konferansı Teşkilatı ülkelerine de yüzde 6.4 azaldı. 
     
     İTHALATTA DURUM 

     İthalat incelendiğinde ise bu yıl Ocak-Haziran döneminde OECD ülkelerinden, 13 milyar 768.8 milyon dolarlık ithalat yapıldı. 
     Geçen yıl aynı dönemde OECD ülkelerinden yapılan ithalat 12 milyar 823.2 milyon dolar düzeyinde bulunuyordu. Buna göre OECD ülkelerinden yapılan ithalat söz konusu dönemde yüzde 7.4 arttı. 
     Söz konusu dönemde, AB ülkelerinden yapılan ithalat yüzde 3.8, EFTA ülkelerinden ithalat yüzde 77.8 artış gösterdi. 
     Seçilmiş ülke gruplarına göre ise ithalat, Bağımsız Devletler Topluluğu ülkelerinden yüzde 2.8, Karadeniz Ekonomik İşbirliği üyesi ülkelerden yüzde 2.1, İslam Konferansı Teşkilatı ülkelerinden yüzde 11.2 geriledi. Ekonomik İşbirliği Teşkilatı ülkelerinden yapılan ithalat yüzde 1.6, Türk Cumhuriyetlerinden yapılan ithalat yüzde 31.5 artış gösterdi. 
     





</TEXT>
</DOC>
