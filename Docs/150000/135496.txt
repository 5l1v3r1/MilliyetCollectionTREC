<DOC>
<DOCNO> 135496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/soneko33.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Tüzmen Suriye sınırında bayramlaşacak... 
</HEADLINE>
<TEXT>

     Devlet Bakanı Kürşad Tüzmen, Kurban Bayramı dolayısıyla Kilis Öncüpınar Sınır Kapısı'nda Türk ve Suriye vatandaşlarının bayramlaşma törenlerine katılacak. 
     Devlet Bakanlığı'ndan yapılan yazılı açıklamaya göre, Tüzmen, Kurban Bayramı'nın ilk günü olan 11 Şubat'ta, Ramazan Bayramı'nı da geçirdiği seçim bölgesi Gaziantep'e gelecek. 
     Geceyi Gaziantep'te geçirecek olan Tüzmen, bayramın ikinci gününde Kilis'e geçerek Suriye sınırındaki yer alan ve dini bayramlarda renkli görüntülere sahne olan Öncüpınar Sınır Kapısı'nda, Türk ve Suriye vatandaşlarıyla bayramlaşacak. 
     Açıklamada, bu yıl sınırın Türkiye tarafında düzenlenen törenlerde, Devlet Bakanı Tüzmen'in yanı sıra Gaziantep, Kilis ve diğer bölge milletvekilleri ile yetkililerin de hazır bulunacağı belirtilerek, Tüzmen ve beraberindeki heyetin, törene katılması beklenen Halep Valisi, Halep Başkonsolosu ile Suriye'den bayramlaşma törenine gelenlerle görüşerek bayramlaşacağı kaydedildi. 
     
     ''AMAÇ, DOSTLUĞA KATKIDA BULUNMAK'' 
     Açıklamada, Devlet Bakanı Kürşad Tüzmen'in ziyarete ilişkin değerlendirmesi de yer aldı. 
     Tüzmen, amaçlarının tarihi, kültürel, dini, coğrafi ve akrabalık bağları bulunan iki ülke halklarının dostluklarına katkıda bulunmak ve yılardır süregelen bu geleneğe dikkati çekmek olduğunu vurguladı. 
     Türkiye'nin komşu ülkelerle iyi siyasi ve ticari ilişkileri bulunan, bölgesinde lider ve sorunları çözen ülke konumuna gelmesi gerektiğini kaydeden Tüzmen, şöyle dedi 
     ''Bayramda önce Gaziantep'te, ardından da Öncüpınar'da vatandaşlarımızla ve akrabalarımızla bayramlaşacağız. Bayramların halkları birleştiren, milli birlik ve bütünlüğü güçlendiren manevi ikliminden de faydalanarak, komşu ve akrabalarımızla kalıcı siyasi ve ticari ilişkiler kurmak istiyoruz. 
     Özellikle sınırın öte yanında kalmış, ama Türkiye'de yaşayan akrabaları sayesinde Türkiye ile bağlarını hiçbir zaman koparmamış olan Suriyeli akrabalarımıza güzel bir jest yapmak için Öncüpınar'da olacağız.'' 
     





</TEXT>
</DOC>
