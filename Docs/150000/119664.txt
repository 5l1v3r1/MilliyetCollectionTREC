<DOC>
<DOCNO> 119664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/spor/spo05.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AY YILDIZ ÖNEMLİ 
</HEADLINE>
<TEXT>

Şenol Güneş, Fatih Terim’in devre arası kampıyla ilgili sözlerine, "Onlar bize yardımcı oluyor, biz de oluruz. Ancak Milli Takım, kulüplerin üzerindedir" yanıtını verdi 
     MEHMET DEMİRCAN 

     "Yine görüşürüz" 
     MİLLİ Takım Teknik Direktörü Şenol Güneş, İtalya maçı öncesi yaptığı basın toplantısında ilginç konulara değindi. Güneş, Galatasaray’ın hocası Fatih Terim’in, "Milli Takım için yapılan 15 günlük kamp çok fazla. ABD’ye gidecekler. Biz kadromuzu çok zor toparlarız" sözlerine de yanıt verdi. Milli çalıştırıcı, Fatih Terim ile her zaman görüştüğünü, yine de bu konuyu özel olarak görüşebileceklerini söyledi. 
     
     "Biz karar veririz" 
     GÜNEŞ, Milli Takım kampı yüzünden ligdeki devre arası kampının uzun tutulduğunu belirtti. Milli Takım hocası, "Fatih hocamız bize çok yardımcı oldu. Bizim de mutlaka ona olmalı. Ancak oyuncularla ilgili kararı tabii ki biz vereceğiz. Milli takım oyuncusunun daha iyi olması için elimizden gelen her şeyi yaparız. Ama önemli olan milli takımdır. Milli takım, kulüp takımlarının üzerindedir" ifadesini kullandı. 
     
     "Gençlere açık" 
     ÜMİT Davala, Hakan Şükür, Hakan Ünsal ve Abdullah’ın konumları itibariyle çağırmadığını bildiren Güneş şöyle devam etti "Herkes hata yapabilir. Ancak hatayı tekrarlayanı affetmem. Bu maç için ideal kadrodaki oyuncuları çağırdım. Çağırılmayan gençlerin önü açık, onları ileriki maçlarda kadroya dahil edebilirim. İtalya maçında şans bulan oyuncuların eksikleri ve sıkıntıları kendileri için olumsuz puan olacaktır." 
     
Yıldıray sakat      MİLLİ Takım’ın orta saha oyuncusu Yıldıray Baştürk’ün, dizindeki sakatlığı nedeniyle İtalya maçına kadar tedavi göreceği belirtildi. Bu arada Dünya Kupası’ndaki üçüncülüğü ile büyük sükse yapan Ay - Yıldızlı ekibe özel maç teklifi gelmeye devam ediyor. Federasyona, Slovenya, Çin, Güney Kore ve Fransa’dan resmi davet geldiği belirtilirken, millilerimizin 12 Şubat’ta Portekiz veya İskoçya ile karşılaşacağı öğrenildi. Bu arada Milli Takım dün gece geldiği İtalya’da büyük ilgi gördü. Çizme medyasının tutuklanacaklarını iddia ettiği Emre Aşık ve Bülent Korkmaz sorunsuz olarak giriş yaptılar. 
     
11 kişi değişecek      MİLLİ Takımlar Menajeri Can Çobanoğlu, İtalya Milli Takım Teknik Direktörü Giovanni Trapattoni’nin kendilerinden özel bir istekte bulunduğunu söyledi. Çobanoğlu "Trapattoni, değişik futbolcuları denemek için yarınki maçta 11 değişiklik hakkının kullanılmasını istedi. Biz de buna olumlu baktığımızı söyledik" dedi. Bu arada Trapattoni’nin kaderinin Türkiye maçına bağlı olduğu da ileri sürüldü. 
     
İlk sınav Ümitler’in      ÜMİT Milli Takımı, İtalya ile bugün deplasmanda özel bir maç oynayacak. Rubens Fadini Stadı’nda 22.00’de başlayacak karşılaşmayı İngiliz hakem Rob Stylers yönetecek. Ayrıca maç TRT’den naklen yayınlanacak. Ay - Yıldızlı ekibimiz son çalışmasını dün Ataköy Tesisleri’nde yaptı ve Çizme’ye gitti. Teknik Direktör Raşit Çetiner, iyi bir prova yapacaklarını söyledi. 
     
     



 SPOR 


























</TEXT>
</DOC>
