<DOC>
<DOCNO> 143026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sonspo03.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Pistons, Celtics'e 81-71 yenildi Mehmet Okur 10 sayı attı... 
</HEADLINE>
<TEXT>

     ABD Profesyonel Basketbol Ligi'nde NBA 20. hafta mücadelesine, bu sabaha karşı yapılan 5 maçla devam edildi. 
     Merkez Grubu lideri Detroit Pistons, sahasında Boston Celtics'e 81-71 yenilerek, 65. maçında 24. yenilgisini aldı. Karşılaşmada oyuna sonradan girerek 20 dakika sahada kalan Mehmet Okur, Pistons adına 10 sayı kaydederken, 1 savunma ve 1 hücum ribaundu aldı, 2 de asist yaptı. Okur, serbest atışlarda 2'de 1, 3 sayılık atışlarda 3'de 1 ve 2 sayılık atışlarda da 6'da 3 isabet buldu. 
     Pistons'da Chauncey Billups, 19 sayı, 4 ribaunt ve 6 asistlik performans gösterirken, John Barry, 11 sayıda kaldı, Ben Wallace ise 7 sayı kaydedip, 21 ribaunt aldı. 
     Konuk ekipte ise 33 sayı, 9 ribaunt ve 4 asistle oynayan Paul Pierce, sahanın yıldızı olurken, Antoine Walker, 17 sayı, 8 ribaunt ve 7 asist, Tony Battie de 4 sayı ve 12 ribauntla galibiyete büyük katkı yaptı. 
     Son 3 sezonun şampiyonu ve Pasifik Grubu üçüncüsü Los Angeles Lakers ise deplasmanda Milwakuee Bucks'ı 98-94 yenerek, 65. maçında 37. galibiyetini elde etti. 
     Karşılaşmada Lakers'da, ünlü pivot Shaquille O'Neal, 24 sayı, 11 ribaunt, 5 asist ve 4 blok, Kobe Bryant da 20 sayı, 9 ribaunt ve 4 asistle takımlarını galibiyete taşırken, Rick Fox, 14 sayı, 4 ribaunt ve 5 asist, Derek Fisher da 13 sayı ve 5 asistle bu 2 oyuncuya eşlik etti. 
     Evsahibi ekipte ise Michael Redd, 21 sayı ve 4 ribaunt, Sam Cassell, 20 sayı, 7 ribaunt ve 7 asist, Hırvat forvet Toni Kukoç da 17 sayıyla oynamalarına karşın yenilgiyi engelleyemedi. 
     Ligde günün diğer karşılaşmalarında da deplasmanda Golden State Warriors, Seattle Supersonics'i 94-88, kendi sahalarında ise Washington Wizards, Miami Heat'i 89-82, Orlando Magic ise New Orleans Hornets'ı 96-86 yendi. 
     Lige, yarın sabaha karşı yapılacak 10 maçla devam edilecek. 
     





</TEXT>
</DOC>
