<DOC>
<DOCNO> 142677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/soneko16.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamları Derneği'nden "Kusursuz işçi çıkarma" taktikleri... 
</HEADLINE>
<TEXT>

     Bursa Sanayicileri ve İşadamları Derneği'nin BUSİAD yayın organında yer alan bir yazıda, işverenler, İş Güvencesi Yasası'nın yürürlüğe girmesinin ardından işten çıkarmada dikkat etmeleri gereken konularla ilgili uyarıldı. 
     BUSİAD'ın yayın organı ''Bakış'' dergisinde, Yeminli Mali Müşavir Cevdet Akçakoca'nın imzasıyla yayımlanan ''İş Güvencesi Yasası'nda Dikkat Edilmesi Gereken Noktalar'' başlıklı uyarı yazısında, işverenler, sözleşmesi feshedilen işçiye tanınan haklardan, toplu işten çıkarmaya, işten çıkarmada geçerli nedenlerden, işletmelerin dikkate alması gereken detaylara kadar birçok konuda bilgilendirildi. 
     Yazıda, işçinin yetersizliliğinden ve davranışlarından kaynaklanan, işin görülmesini önemli ölçüde olumsuz etkileyen nedenlerin işten çıkarmada geçerli neden olduğu, ancak işletmenin bunu ispat etme zorunluluğu bulunduğu vurgulandı. 
     Ortalamadan daha az verimli çalışan, işe yatkın olmayan, öğrenme ve kendisini yetiştirme yetersizliği olan, sık sık hastalanan, işini etkileyen bir hastalığı olan kişilerin ''yetersiz'' sayıldığına dikkat çekilen yazıda, bu tespitlerin yapılabilmesi için işyerlerinin standartları belirlemeleri, bunu sözleşmelere yansıtmaları, uygulama için işyeri hekimleri ve avukatların ''artık'' tam olarak devreye sokulması, ''belge düzenine geçilmesi'' istendi. 
     Üretim-verimlilik dokümantasyonu ile işçinin üretiminin günlük olarak kayda geçirilmesi ve işçiye de imzalatılmasının önerildiği yazıda, standardın altında kalan işçinin sadece sözlü değil mutlaka yazılı olarak da uyarılması gerektiği, işçinin savunması alındıktan sonra yazılı olarak fesih bildiriminin yapılabileceği kaydedildi. Yazıda, şu önerilerde bulunuldu 
     ''Sakar işçiyi tutanaklarla tespit edin. İşyerinde rahatsızlık verenleri, arkadaşlarından borç para isteyenleri, işçiyi işverene karşı kışkırtanları, işini uyarıya rağmen eksik, kötü ve yetersiz yapanları, işyerinde iş akışı ve ortamını olumsuz etkileyecek şekilde ilişkiye girenleri, uzun telefon görüşmesi yapanları, işyerinde işini aksatarak dolaşanları 13. maddeye göre işten çıkarabilirsiniz.'' Sürüm, talep azlığı, enerji sıkıntısı gibi nedenlerin kabul edilebilir işçi çıkarma nedenleri olabileceği belirtilen yazıda, işverenin işçiye yazılı yaptığı fesih bildiriminde ''İşyerimizdeki takım ruhunu çalışmanızla bölmektesiniz'' gibi ibarelere yer verilmesi de istendi. 
     





</TEXT>
</DOC>
