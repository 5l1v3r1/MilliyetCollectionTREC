<DOC>
<DOCNO> 108229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/yazar/guclu.html </URL>
<DATE> 2002/09/18/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
ÖSYM’nin hatalar zinciri 5 
</HEADLINE>
<TEXT>

     Türkiye’nin en güvenilir kurumları sıralamasında son yıllara kadar ilk üç sırada yer alan ÖSYM, kendisine artık son üçte yer bulmaya çalışıyor. 
     Öğrencilerin sınav cevap kartlarını kaybeden, puanlarını eksik hesaplayan, ufacık bir kodlama hatası nedeniyle Türkiye 10’uncusunu bile açıkta bırakan ÖSYM, şimdi de değişik üniversitelere yerleştirdiği öğrencilere, pardon size yüksek puan vermişiz diyerek puanlarını düşürüp farklı fakültelere yerleştiriyor. Hatta bazılarını da açıkta bırakıyor. 
     ÖSS sonuçlarının açıklanmasının üzerinden bir ay geçti. Üniversiteye giren sevindi. Giremeyen kahroldu. Kazanan beğense de, beğenmese de şansıma burası düştü diyerek sevindi ya da üzüldü. Hatta üniversitelere kayıtlar yapıldı. Ders kitapları bile alındı... 
     Her şey oldu, bitti denip üniversitelerin açılması beklenirken, ÖSYM bir inanılmazı daha başardı ve ortalığı karıştırdı. Henüz sayıları kesin olarak bilinmeyen çok sayıda öğrenciye fazladan puan verilmiş. Bunlardan bazıları TÜBİTAK yarışmalarında dereceye girenler. Ortaöğretim Başarı Puanları belirlenenin üzerinde katsayı ile çarpılmış. 
     Alın size iki çarpıcı örnek 
     Adı Osman Hakan. ÖSS sonuçları açıklandığında İTÜ Elektrik - Elektronik Fakültesi Kontrol Mühendisliği bölümüne yerleştirildi. Gitti kaydını yaptırdı. Hatta ders kitaplarını bile aldı. 
     Diğer öğrencimiz ise Remzi Orhan. O da Çanakkale 18 Mart Üniversitesi Tıp Fakültesi’ne yerleştirildi. O da tıpkı Osman gibi kaydını yaptırdı. Hatta burs bile buldu. 
     Ama her iki öğrenciye de ÖSYM’den önceki akşam telefon, dün de yeni puan kartları geldi. Ayrıca bir de ÖSYM Başkanı Fethi Toker’in özür mektubu. 
     Remzi 5’inci tercihinden 10’uncu tercihine, Osman da 4’üncü tercihinden 7’nci tercihine indirilmiş. Birinin yeni yeri Maltepe Tıp, diğerininki İTÜ Makine Mühendisliği. 
     Önceden olsa sevinirdik. Ama şimdi tam anlamıyla kendimizi kandırılmış hissediyoruz diyorlar. 
     Eğer söz konusu durum öğrencilerin lehine olsaydı ÖSYM olan oldu, biten bitti deyip yer değiştirme işlemi yapmazdı. Nitekim şimdi bu öğrencilerden boşalan yerlere alttan öğrencilerin yükselmesi gerekiyor ki, ÖSYM bu konuya hiç girmiyor. 
     Çanakkale Tıp ve İTÜ Kontrol Mühendisliği’ni kıl payı kaçıranların gasp edilen bu haklarının verilmesi, her şeyden önce dürüstlüğün gereği. Görelim bakalım ÖSYM ne yapacak .. 
     Doktorların bitmeyen çilesi 
     On yıl öncesine kadar en popüler mesleklerin ilk sırasında yer alan doktorluk, şimdi neredeyse en fazla kaçılan meslek oldu. Tıpta Uzmanlık Sınavı TUS yüzünden bunalıma giren doktor sayısı her geçen gün artarken, şimdi bir de zorunlu hizmet kargaşası çıktı. 
     Tıbba girmek bir dert, mezun olduktan sonra bir yerlere gelmek bin dert. Çevresinde tıpta okuyan birisi olanlar bu çileyi yakından bilir. Oysa meslekler içerisinde ta en başından itibaren en büyük özveriyi gösterenler onlar. Ama öğretmenler ve öğretim üyeleri gibi onlar da hep ama hep mağdurlar .. 
     Yarın gece Kanal D’de Genç Bakış’ta doktorların ve sağlık sistemimizin sorunlarını masaya yatıracağız. Konuğumuz da Sağlık Bakanı Osman Durmuş. Bakan Durmuş, cevap bekleyen tüm sorulara açıklık getirecek .. 
     
     







Baraj sorunu 


Açılan parantez, kapanan parantez... 


Tayyip yasağı 


Cem ve YTP 


Derviş’li CHP, ABD başkentinde ön plana çıkıyor 


Kolektif akıl 


ÖSYM’nin hatalar zinciri 5 


Tayyip’e çengelli engel 


Sadakat, aşk ve sonrası 


Tarih saplantı olmamalı... 


Demokrasinin kendini koruma hakkı 


Korkmayın konuşun ’ 


Cem, Demirel’in küçük kopyası mı 


Aç Çocuklar Cumhuriyeti 


Mevduat kredi yerine iç borca gidiyor 


</TEXT>
</DOC>
