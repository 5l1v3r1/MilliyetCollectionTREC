<DOC>
<DOCNO> 121445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/dunya/adun.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzakereye evet 
</HEADLINE>
<TEXT>

BM Genel Sekreteri Annan’ın, Kıbrıs çözüm planıyla ilgili taraflara tanıdığı yeni sürede ilk olumlu yanıt KKTC Cumhurbaşkanı Denktaş’tan geldi Görüşürüz, ama bu belgeyi kabul ettiğimiz anlamına gelmez 
     SEMA EMİROĞLU New York BM 

     BM Genel Sekreteri Kofi Annan, Kıbrıs Türk ve Rum taraflarından, 11 Kasım’da sunduğu kapsamlı çözüm planıyla ilgili gözlemlerini üç gün içinde kendisine bildirmelerini isterken, bu çağrıya ilk olumlu yanıt Türk tarafından geldi. KKTC Cumhurbaşkanı Rauf Denktaş, dün Annan’a bir mektup göndererek, belgeyi müzakere zemini olarak kabul edebilmeleri için hangi değişiklikler yapılması gerektiğini görüşmeye hazır olduğunu bildirdi. 
     BM Genel Sekreterlik Sözcüsü Stefan Dujarric de, Denktaş’tan mektup aldıklarını doğruladı. Yanıtın derinlemesine incelenmekte olduğunu kaydeden sözcü, "Mektuptan, Denktaş’ın Annan’ın önerisi zemininde müzakereye hazır olduğu anlaşılıyor" dedi. 
     
     Denktaş Kaçmadık 
     Ancak Kıbrıs Türk diplomatları, Denktaş’ın yanıtının, planı müzakere zemini olarak kabul ettiği anlamına gelmediğini, tam tersine, iki tarafın da belgede neleri kabul edip neleri etmediğinin görüşme masasında ortaya çıkmasının amaçlandığını kaydettiler. 
     Geçen ay New York’ta geçirdiği kalp ameliyatı ve grip enfeksiyonunun ardından dün hastaneden taburcu olan ve otelde tedavisine devam edilen Denktaş da, "Planı müzakere zeminine getirebilmek için, istemediğimiz hususların masada müzakere edilmesi lazım" diye konuştu. Planda, başta toprak konusu, Türk tarafının statüsü ve 1960 anlaşmalarının Türk tarafına ve Türkiye’ye verdiği hakların tamamen göz ardı edildiğine işaret eden Denktaş, değiştirilmesi gereken çok hususlar bulunduğunu söyledi. Rauf Denktaş, müzakereden kaçmadıklarını da belirterek, "Bize iki tarafın da kabul etmediği şeyleri kabul ettirmeye kalkışmasınlar. Bizim istediğimiz budur" şeklinde konuştu. 
     Kıbrıs Rum Yönetimi lideri Glafkos Klerides de, geçen hafta Annan’a yolladığı yanıt mektubunda, planı zemin olarak kabul ettiğini bildirmiş, ancak pek çok konuda çekinceleri bulunduğunu kaydetmişti. Şimdi Annan’ın Rum tarafından gelecek tepkiye göre bir görüş bildirmesi bekleniyor. 
     
     De Soto’nun isteği 
     Öte yandan Ankara’da temaslarda bulunan BM Genel Sekreteri Annan’ın Kıbrıs Özel Temsilcisi Alvaro de Soto, planın müzakereler için tek zemin olduğunu yineledi ve tarafların, AB’nin 12 Aralık’taki zirvesine kadar egemenlik, güvenlik ve toprak gibi önemli konularda taahhüt niteliğinde bulunan 2 sayfalık belge üzerinde anlaşmaya varmalarının istendiğini hatırlattı. 
     



 DÜNYA 














</TEXT>
</DOC>
