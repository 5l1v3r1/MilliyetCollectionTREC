<DOC>
<DOCNO> 125261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sontur13.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Avrupa macerasını grup toplantısında anlattı... 
</HEADLINE>
<TEXT>

     AK Parti Genel Başkanı Tayyip Erdoğan, Kopenhag Zirvesi dolayısıyla yaklaşık 45 bin kilometre yol kat ederek 14 ülkenin başkentini ziyaret ettiklerini belirterek, ''Bu bizim kararlılığımız, bizim azmimizdi bu bizim inancımız, halkımıza verdiğimiz sözü yerine getirme gayretimizdi'' dedi. 
     Erdoğan, Kopenhag Zirvesi'nden sonra katıldığı ilk AK Parti Grup toplantısında ayakta alkışlarla karşılandı. Erdoğan, grupta yaptığı konuşmada, Kopenhag Zirvesi dolayısıyla yaptığı geziler ve alınan sonuçlarla ilgili bilgi verdi. 
     Türkiye'nin Avrupa kıtasının bir parçası olduğunu bunun da bugün ortaya çıkan bir gerçek olmadığını belirten Erdoğan, ''Cumhuriyetimiz de temelinde bir Avrupa projesidir'' dedi. 
     Kopenhag Kriterleri'nin ithal kriterler olmadığını, Türkiye'nin hedeflerine uygun kriterler olduğunu belirten Erdoğan, AB üyeliğinin de Türkiye Cumhuriyeti'nin süreklilik arzeden temel tercihi olduğunu ifade etti. Ancak, ''beraber ölmeyi göze aldığı bazı ülkelerin'' Türkiye'nin AB üyeliğine sıcak bakmadığını kaydeden Erdoğan, ''Kopenhag Zirvesi'nin Türkiye için kritik bir zirve olacağını biliyorduk'' diye konuştu. 
     Seçim olduğu dolayısıyla gidemedikleri Avusturya hariç 14 AB üyesi ülkenin başkentini tek tek ziyaret ettiklerini ve yoğun bir temas ve diplomatik trafik gerçekleştirdiklerini anlatan Tayyip Erdoğan, bu gezilerde kendisine eşlik eden sivil örgüt temsilcileri ve medyanın olumlu yaklaşımı dolayısıyla ortaya ulusal bir tavır çıktığını belirterek, ''Bunun için sivil toplum örgütlerimize ve medyamızın temsilcilerine tekrar bir kez daha teşekkür ediyorum'' dedi. 
     Zirve dolayısıyla yaptıkları ziyaretlerde yaklaşık 45 bin kilometre yol kat ettiklerini kaydeden Erdoğan, böylece kararlılıklarını, inançlarını ortaya koyduklarını ve halka verdikleri sözü yerine getirmeye çalıştıklarını bildirdi. 
     AB konusunda kimseden özel bir muamele istemediklerini belirten Erdoğan, '' Eksikliklerimizi görmezden gelin anlayışını asla benimsemedik'' diye konuştu. 
     AK Parti Genel Başkanı Recep Tayyip Erdoğan, Kıbrıs sorununun çözümü konusundaki görüşmelerin devamından yana olduklarını belirterek, kendilerinin ne çözümsüzlükten ne de ''ver kurtul'' politikasından yana olduklarını söyledi. 
     Erdoğan, partisinin grup toplantısında, Kopenhag Zirvesi'nde Kıbrıs ile ilgili alınan kararları değerlendirdi. 
     Erdoğan, BM Genel Sekreteri Kofi Annan'ın, tarafların Kopenhag Zirvesi'ne kadar bir tutum belirlemelerini istediğini, BM Genel Sekreteri Özel Temsilcisi'nin Zirve'de taraflarla görüştüğünü hatırlattı. 
     Kısa sürede bir çözüme ulaşma beklentisinin gerçekçi olmadığını, Zirve'ye kadar bu çabalarda somut sonuç alınamadığını kaydeden Erdoğan, BM Genel Sekreteri Özel Temsilcisi'nin, müzakerelerin 28 Şubat 2003'e kadar sürdürüleceği ve bundan olumlu sonuçlar alınmasının beklendiği yönündeki açıklamasına dikkati çekti. 
     Erdoğan, Türkiye olarak bu görüşmelerin devamında kendilerinin de yarar gördüğünü kaydederek, konuşmasını şöyle sürdürdü 
     ''Bundan sonraki bu kısa süre, çok çok önem arzetmektedir. Görüşmelerin, Ada'nın gerçeklerini esas alan, adil ve kalıcı bir sonuçla tamamlanmasını diliyorum. Kıbrıs sorununun, Zirve'ye kadar sonuçlanması mümkün olmadığı için AB fiilen Kıbrıs'ın bir bölümünü üye olarak kabul etmeye karar vermiştir. Şayet 28 Şubat 2003'e kadar görüşmeler olumlu sonuçlanırsa, 16 Nisan'da yapılacak AB Atina Zirvesi sırasında imzalanacak katılım anlaşmasında Kıbrıs'ta kurulacak yeni yapı, bir bütün halinde AB'ye kabul edilecektir. Aksi takdirde, Ada'nın bir bölümü AB'ye katılmış olacaktır. Bu durum da Ada'daki bölünmenin daha uzun süre devamı sonucunu doğuracaktır. Rum tarafının da bu gerçeğin bilincinde olması gerekir.'' 
     
     ''3. BİR YOL DAHA VAR'' 

     Erdoğan, ne çözümsüzlükten ne de ''ver kurtul'' politikasından yana olduklarını belirterek, ''Çözümsüzlük siyasi güçsüzlük, ver kurtul politikası da siyasi yeteneksizliktir. Bunun da bilincinde ve karalılığındayız'' dedi. 
     Kıbrıs sorununda 3. bir yol daha olduğunu bildiren Erdoğan, bunun Ada gerçeklerine dayanan, Kıbrıs'ın dünya ile entegrasyonunu gözeten ve Kıbrıs Türk tarafının varoluş davasına da hizmet eden bir çözüm olduğunu söyledi. Erdoğan, kendilerinin bunun peşinde olduklarını, peşinde olmaya da kararlılıkla devam edeceklerini kaydetti. 
     
     ''ELMA ŞEKERİ...'' 

     Tüm bu görüşmeler sürecinde Türkiye'de bazı ''marjinal'' grupların ''taviz'' yönünde farklı değerlendirmeleri olduğuna dikkati çeken Erdoğan, ''AK Parti yönetimi böyle bir tavizi kimseye vermemiştir. Ben bu tür açıklamaları ve ifadeleri sergileyenleri, ancak kendilerini tatmin gayreti içinde, başarısız ve beceriksiz anlayışlar olarak görüyorum. Bunların elma şekeri de budur diye düşünüyorum'' diye konuştu. 
     Erdoğan, kendilerinin Türkiye'yi ''sorunlar ülkesi'' değil sorunları çözen bir ülke haline getirmek istediklerini, tarih ve birikim itibarıyla çözüm üreten ve sorunları ortadan kaldırma gayreti içinde olduklarını söyledi. 
     





</TEXT>
</DOC>
