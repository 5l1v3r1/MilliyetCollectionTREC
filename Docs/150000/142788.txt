<DOC>
<DOCNO> 142788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/guncel/gun16.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığ’a uçuş komedisi 
</HEADLINE>
<TEXT>

THY’nin, iniş-kalkış açısından güvenli olmadığı öne sürülen Elazığ Havaalanı’na durdurulan seferleri, bir günde verilen "Mahzur yoktur" yazısı ile yeniden başladı 
     SİNAN TOROS İstanbul 

     THY, DLH Genel Müdürlüğü’nün gönderdiği yazı doğrultusunda önceki gün durdurduğu Elazığ uçuşlarını, aynı kurumdan gelen ikinci bir yazı üzerine yeniden başlattı. 
     Demiryolları Limanlar Havaalanları DLH Genel Müdürlüğü’nden gelen "Elazığ Havaalanı pistinin iniş-kalkış açısından doğal manialar nedeni ile güvenli olmadığı" şeklindeki yazı üzerine, Diyarbakır kazasının da hassasiyetini dikkate alan THY, seferlerin durdurulması kararı aldı. Ancak bir gün sonra DLH Genel Müdürlüğü’nün "Uçuş güvenliği noktasında bir tespitin olmadığı" yönündeki ikinci yazısı üzerine, seferlerin başlatılmasına karar verildi. 
     
     63 yıldır faaliyette... 
     Seferlerin bir gün arayla durdurulup yeniden başlatılmasını değerlendiren Türkiye Havayolu Pilotları Derneği Başkanı Tuna Gürel, "Devletin yetkili kuruluşu, bu tahditi ortadan kaldırırsa, THY tarifesine devam eder. Bu durumda THY’nin yapabileceği bir şey yoktur" dedi. 
     1940 yılından bu yana hizmet veren Elazığ Havaalanı için yayınlanmış "turlu yaklaşma genelgesi" bulunduğunu kaydeden Gürel, şöyle konuştu "O meydanın tek istikamette yaklaşması var. Yaklaşma istikametinde değil de, ters istikamette inmek gerekirse, o meydanın turlu yaklaşımını yaparak inişi gerçekleştirmek gerekiyor. Turlu yaklaşmanın yapıldığı yerde de bir tepe var. özellikle kış aylarında hava şartları nedeniyle bu meydana yapılan iniş ve kalkışlarda bazı riskler yaşandığından, sefer iptalleri gündeme geliyordu. Elazığ, tahditli operasyon yapılan bir meydandır. Sivil havacılıkta taşımacılık yapan tüm uçaklar bu meydana sefer yapamaz. Bu yüzden THY doğu meydanlarına genellikle RJ tipi uçaklarla sefer gerçekleştiriyor" dedi. 
     



 GÜNCEL 

















</TEXT>
</DOC>
