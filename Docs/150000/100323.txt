<DOC>
<DOCNO> 100323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/soneko22.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı "Derviş ABD'ye dönsün" 
</HEADLINE>
<TEXT>

     Ankara Ticaret Odası ATO Başkanı Sinan Aygün, Devlet Bakanı Kemal Derviş'in artık parti aramayı bırakmasını isteyerek, ''ya gitsin bir partiye girsin ya da memleketi Amerika'ya geri dönsün'' dedi. 
     ATO Başkanı Aygün, TBMM Genel Kurulu'nda bugün görüşülmesi gereken İş Güvencesi Yasa Tasarısı'na tepkilerini dile getirmek amacıyla Odalar Birliği'de bir araya gelen işveren kuruluşlarının toplantısından ayrılırken gazetecilerin sorularını yanıtladı. 
     İş Güvencesi Yasa Tasarısı ile ilgili sorular üzerine Aygün, ''Ülke gündemi bu kadar karanlıkken işçi ve işverenin arasını böyle açacak, ülkeyi ikiye bölecek bir tasarının gündeme getirilmesini yanlış bulduklarını söyledi. 
     Bu yasa nedeniyle bugünden itibaren bir çok işyerinde işten çıkarmaların başladığına dikkat çeken Aygün, kendisinin tespitlerine göre Ankara'da bugün itibariyle iki yüze yakın işçinin işten çıkarıldığını, bunların sadece kendisinin tanıdığı firmalardan olduğunu ifade etti. 
     Söz konusu yasanın çıkarılmasıyla çalışma barışının kesinlikle bozulacağını, işçi ve işveren kesiminin yeniden karşı karşıya kalacağını dile getiren Aygün, ''Anladığımız kadarıyla sayın Başbakan, bizim Başbakan'a olan tepkimizden dolayı işverenden intikam alıyor hissine kapılıyorum'' iddiasında bulundu. 
     Bir başka gazetecinin söz konusu yasanın çıkmaması halinde işçilerin oy vermeme tehdidinde bulunduklarını hatırlatması üzerine de Aygün, Türkiye'de 4 milyona yakın esnaf, 1 milyon 200 bine yakın tüccar, sanayici ve işadamı bulunduğunu, böylece işverenlerin toplam sayılarının 5 milyonu aştığını savunarak, ''Sandıkta onlar mı görüşür biz mi görüşürüz onu oturup tartışmak lazım'' dedi. 
     Aygün bu ortamda işçi ve işvereni karşı karşıya getirmenin hesabını kendilerinin de sandıkta soracağını belirterek, yasanın seçimlerden sonraya bırakılmasını istedi. 
     
     DERVİŞ AMERİKA'YA DÖNSÜN 
     ATO Başkanı Aygün, Devlet Bakanı Kemal Derviş'e de çağrıda bulunarak, artık parti aramayı bırakıp ekonomiyle ilgilenmesini istedi. Aygün, şöyle dedi 
     ''Parti bulacaksa bulsun. Türkiye sayın Derviş'in gideceği partiye odaklanmış durumda. Siyasi etik açısından da uygun bir hareket değil. Türkiye'yi daha fazla oyalamasın. Gitsin bir partiye girsin, ya da memleketi Amerika'ya geri dönsün.'' 
     





</TEXT>
</DOC>
