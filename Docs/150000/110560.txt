<DOC>
<DOCNO> 110560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/soneko08.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'deki Ermeni lobisi üzüm ihracatımızı engellemek istiyor 
</HEADLINE>
<TEXT>

     ABD'deki Ermeni Lobisi'nin Türkiye'den üzüm ithalatını engellemek amacıyla başlattığı kampanya, Türk ihracatçıları tarafından komik bulundu. 
     Büyük üzüm ihracatçıları arasında yer alan Selçuk Gıda Yönetim Kurulu Başkanı El Alharal, üzümün siyasi bir malzeme olarak kullanıldığını öne sürdü. 
     Alharal, benzeri uygulamaların daha önce kayısıda da yapıldığını anımsatarak, ''Ermenilerin, bizim yaptığımız ihracatla üzüm üreticilerinin zarar gördüğünü söylemeleri çok komik. Bu siyasi bir manevradan başka bir şey değil. ABD Hükümeti'nin bu kampanyadan etkilenerek bir karar alabileceğini zannetmiyorum. Alsa bile önemli değil. Çünkü buraya zaten ciddi bir ihracatımız yok. Dolayısıyla endişe edecek bir şey yok'' dedi. 
     İzmir Ticaret Borsası Yönetim Kurulu Üyesi Tayfur Gürcan ise bu kampanyayı, Kaliforniya eyaletinde üretim yapan Ermeni üzümcülerin yürüttüğünü savundu. 
     Bu çevrelerin hedeflerinin, kendi üzümlerinin fiyatını yükseltmek olduğunu, bunun için de dünya pazalarında Türk üzümünü kötülemek istediklerini dile getiren Gürcan, ''ABD pazarı bizim için önemli değil. Buraya gönderdiğimiz 8 konteyner üzüm, ABD'li üreticiyi zarara sokmaz. Bunu onlar da biliyor. Onların amacı dünya pazarlarında kendi üzümlerinin fiyatlarını artırabilmek, Türk üzümünü kötülemek. Bunda da başarılı olamazlar, çünkü Türkiye kuru üzümde dünyanın en büyük ihracatçısıdır'' diye konuştu. 
     Ege İhracatçı Birlikleri rakamlarına göre 2001-2002 sezonunda Türkiye'nin gerçekleştirdiği 207 bin ton çekirdeksiz kuru üzüm ihracatından 148 tonu ABD'ye yapıldı. İhracatçılar arasında ''8 kamyon ürün'' olarak tabir edilen bu miktarın parasal değeri ise 114 bin 136 dolar. 2001-2002 döneminde Türkiye büyük bir bölümü Almanya, İtalya, Hollanda, İngiltere ve Belçika'nın başı çektiği Avrupa Birliği ülkelerine olmak üzere toplam 150 milyon dolarlık ihracat yapmıştı. 
     ABD'nin en etkili Ermeni kuruluşları arasında yer alan Ermeni Ulusal Komitesi, geçtiğimiz günlerde, ithal edilen Türk üzümlerinin, ''ABD'li üzüm üreticilerine zarar verdiği'' iddiasıyla, ABD Başkanı W. George Bush'dan Türkiye'den kuru üzüm ithalatını engelleyici tedbirler alınmasını istemişti. 
     





</TEXT>
</DOC>
