<DOC>
<DOCNO> 101277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/yazar/guclu.html </URL>
<DATE> 2002/08/11/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Gençler neden bu kadar mutsuz 
</HEADLINE>
<TEXT>

     Son Karadeniz gezisinde bir kez daha gördük ki sadece büyük kentlerdeki gençler mutsuz değil. Türkiye’nin neresine giderseniz gidin aynı manzara ile karşılaşıyorsunuz. Öylesine karmaşık bir eğitim sistemi yaratmışız ki yüzde 5’den fazlasının mutlu olması olanaksız... 
     Neredeyse eğitimin her kademesinde sınav var. Kazanan çok az, kaybeden alabildiğine çok. 
     Çok yanlış bir bakış açısı olmasına rağmen sınavı kazananlar başarılı, kazanamayanlar ise işe yaramaz damgası yiyiyor. 
     Oysa kontenjanlar ortada. Sınava katılanların tamamı, soruların tümünü çözse de yüzde 95’i yine istediği yere giremeyecek ve toplum gözünde başarısız damgası yemeye devam edecek... 
     Bu yüzden eğer gençlerimizi daha 15 18 yaşında küskünler ordusuna katmak istemiyorsak, eğitim sisteminde köklü değişikler yapmak gerekiyor. 
     Ortada öylesine yanlış bir sistem var ki, birisinin hiç istemeyerek okuduğu bir fakülte aslında bir başkasının hayalini kurduğu bir yer. Ama sistemin yanlışlığı yüzünden iki genç de mutlu olabilecekken her ikisini de mutsuz ediyoruz... 
     
     Şimdi tam zamanı 
     Gençlere yönelik politikalar üretmenin şimdi tam zamanı. Bir siyasi parti ortaya çıkıp gençlere yönelik inandırıcı projeler ortaya koysa hiç tartışmasız birinci parti olur. Hem gençleri yakalar hem de anne babalarını. Ama nedense şu ana kadar bu yönde bir gelişme yok. 
     Hemen her parti gençlerin oyuna aday ama lafın ötesinde ortaya koydukları bir şey göremiyoruz. 
     İşin enteresan yanı gençler ve hayatta en önemli varlığımız çocuklarımız diyen anne babaların da bu konudaki suskunluğunun devam ediyor olması. Hemen her şeye kızıyorlar, dünyayı, ülkeyi kurtarmaya yönelik konulara kafa yoruyorlar ama kendileri ya da çocukları konusunda ne bir şey düşünüyorlar ne de bir istekte bulunuyorlar. 
     Durum böyle olunca da politikalar onlara yönelik projeler üretme yerine her zaman olduğu gibi onları avutmaya devam ediyorlar... 
     
     Ne istiyorlar 
     Gençler ve anne babaları ne istiyor İşte siyasilere ipuçları. Proje üretsinler oyları kapsınlar... 

</TEXT>
</DOC>
