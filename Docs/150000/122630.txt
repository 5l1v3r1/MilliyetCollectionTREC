<DOC>
<DOCNO> 122630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/yazar/pulur.html </URL>
<DATE> 2002/12/04/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Tam bir kara mizah hikayesi... 
</HEADLINE>
<TEXT>

     ŞİİR okuyanlarla, şiir yazanların başlarına gelenleri yazarken Rıfat Ilgaz’ı örnek vermiştik. 
     Öğretmen olan Rıfat Ilgaz, yoksulluktan okulu bırakan öğrencilerini "Sınıf" adlı şiir kitabında anlattığı için, 6 ay hapis yatmış, verem olmuş, öğretmenliği de elinden alınmıştı. 
     Olayın ayrıntılarını bilenlerden biri bizi uyardı 
     "Eksik yazmışsın " 
     O halde eksiğimizi tamamlayalım. 
     
     SINIF" kitabı 1944 yılı başlarında yayımlanır, 25 gün satışta kaldıktan sonra Sıkıyönetim tarafından toplatılır. 
     Rıfat Ilgaz, bir akşam evine gelirken kapıda polisleri görünce başına gelecekleri anlar, Sansaryan Han denilen, Emniyet Müdürlüğü’nde işkence, tabutluk, sürgün... 
     Bunları yaşamamak için, kaçar, iki buçuk ay kaçak yaşar, birkaç yıl önce çevrilen Tarık Akan’ın oynadığı "Karartma Geceleri" bu dönemi anlatır, bu arada, doktordan da ciğerleri hasta olduğundan iki ay rapor alır. 
     
     CUMHURBAŞKANI İsmet Paşa’nın, 19 Mayıs’ta ırkçıları, Turancıları hedef alan konuşmasını dinleyince, biraz ferahlar, gider polise teslim olur, askeri cezaevine gönderilir, hücreye atılır, mahkemeye elleri zincirlenerek gönderilir, bilirkişi kitapta suç bulamaz ama, mahkeme duruşma hakimine rağmen, onu mahkum eder, cezasını eksiksiz çekerek tahliye olur, Heybeliada Sanatoryumu’nda yatar, çıkınca hastalanır, yasal bir boşluk bularak tekrar öğretmen olur, Boğazlıyan Ortaokulu’na atanır, ik ay sonra İstanbul, Valdebağ Sanatoryumu’na gönderilir... 
     
     BUNDAN sonrasını, Sivas’ta Madımak Oteli’nde yakılan arkadaşı Asım Bezirci’ye anlatır 
     "Beş ay Valdebağ’da yattım. O sırada Hasan Ali Yücel - Kenan Öner davası gündemdeydi. Kenan Öner, Hasan Ali’nin solcu öğretmenleri koruduğunu öne sürmekteydi. Bu arada beni de buna örnek göstermekteydi. Oysa ben Hasan Ali’nin zamanında görevinden uzaklaştırılmış, Reşat Şemsettin zamanında işe alınmıştım. Bunu bir mektupla mahkemeye bildirdim. Böylece, Yücel’den yana çıkmış, Sirer’i güç duruma düşürmüş oluyordum. Sirer olayı araştırdı, doğru söylediğimi ve kimliğimi öğrenince kızdı, hemen işime son verdi. 1947 Haziranı’nda öğretmenlikten ve senatoryumdan çıkarıldım. Tedavim yarım kaldığı gibi, bir daha da çok sevdiğim öğretmenliğe dönemedim." x 
     
     TAM Rıfat Ilgaz’a göre, kara mizahı ya da doğru söyleyenin dokuz köyden kovulduğu... 
     Bugünkü kuşaklar Rıfat Ilgaz’ı belki tanımazlar, şiirlerini, mizah yazılarını, oyunlarını belki hatırlamazlar. 
     Ama hala, televizyonlarda çevire çevire gösterilen Kemal Sunal’lı "Hababam Sınıfı" filmlerini herhalde unutamazlar. 
     İşte o "Hababam Sınıfı", Rıfat Ilgaz’ın başyapıtıdır... 
     Bunu bilsinler yeter 
     
     x Çınar Yayınları 
     
     







Liberaller CHP’de 


Dalaman yolcu kontrolünde karşılaştığım garip tavır 


İşkence masası 


Türkiye’nin ABD’ye koşulları 


Doğru nedir İyi nedir 


Petrol parfümü 


Doktorların bitmeyen çilesi 


Bankacılık nereye 


Yaşam kültürü ve Kando’nun gülünesi anıları 


Vatandaş seninle gurur duyuyor Hasan Hoca... 


Tam bir kara mizah hikayesi... 


Mumcu’nun kucağına bir sorun da biz koyduk 


Olağan’ hal notları 2 İyi şeylere inanır mısın 


Bir başka Mülkiyeli 


</TEXT>
</DOC>
