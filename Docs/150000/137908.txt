<DOC>
<DOCNO> 137908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sondun07.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "ABD, Irak'taki petrole el uzatmayacak" 
</HEADLINE>
<TEXT>

     ABD Dışişleri Bakanı Colin Powell, ülkesinin, Irak'taki petrole el uzatmayacağını söyledi. 
     Bir televizyon kanalının Washington'daki stüdyosunda, gençlerle biraraya gelen Powell, Irak sorunu üzerinde yoğunlaşan sorulara cevap verdi. 
     Powell, ''ABD, Irak petrolünü almak için mi bu ülkeyi istila etmeyi planlıyor '' şeklindeki soruya, ''Hayır. Petrol Irak halkına ait. ABD petrole el uzatmayacak'' şeklinde cevap verdi. 
     ABD'nin Irak'ta ne kadar kalabileceğine dair bilgi veren Powell, çatışmaların son bulduğu dönemi içine alan askeri aşama sonrası geçiş döneminde bu ülkede bulunabileceklerini söyledi. 
     Powell, ''Eğer Irak'a yönelik savaş olursa Amerikalılar terör tehdidi karşısında güvende olacak mı '' sorusu üzerine de, ''Fırsat verilmesi halinde, ABD'yi ve diğer ülkeleri vurabilecek terör örgütleri var. Kitle imha silahlarının ortadan kaldırılmasını başarmakla, bu tip silahların teröristlerin eline geçmesini veya teröristlere verilmesini engellemiş olacağız'' dedi. 
     





</TEXT>
</DOC>
