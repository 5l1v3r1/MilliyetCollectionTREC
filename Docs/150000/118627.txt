<DOC>
<DOCNO> 118627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sondun26.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Frankfurter Allgemeine Zeitung "D'estaing takdire şayan" 
</HEADLINE>
<TEXT>

     Alman Frankfurter Allgemeine gazetesi, Avrupa Konvansiyonu Başkanı Valery Giscard d'Estaing'in ''Türkiye'nin üyeliğinin AB'nin sonu olacağı'' şeklindeki açıklamasının, Avrupa'nın sınırlarının doğuda ve güneyde nereye kadar genişlemesi gerektiği yolundaki tartışmayı da beraberinde getirdiğini yazdı. 
     Gazetenin haber-yorumunda, Giscard d'Estaing'in Türkiye'ye ilişkin değerlendirmesine Paris, Londra ve Berlin'den tepki geldiğine işaret edilerek şöyle denildi 
     ''Ancak Giscard d'Estaing'in savunduğu dava, Avrupalıların eskiden beri var olan ikiyüzlülüğünü açığa çıkartmak ve böylece yeni bir tartışma başlatmak açısından takdire şayandır. Zira şu anda geleceğin Avrupasının hangi kuruluşlara ihtiyacı olacağına açıklık getirilmesinin yanı sıra Avrupa'nın doğuda olduğu kadar güneyde de sınırlarını nereye çekmek istediği tartışılmak zorundadır.'' Haber-yorumda, eski çağlarda Akdeniz bölgesinin ''Avrupa tarihinin'' merkezinde yer aldığı hatırlatılarak, ''Fransa ile İspanya'nın Magrib devletleriyle günümüze dek uzanan siyasi ve duygusal özel ilişkileri var. Türkiye içeri alınacaksa, Fas, Tunus ve Cezayir neden Avrupa'nın kapısı önünde kalsın Avrupa geleneğiyle en güçlü bir şekilde yaşayan İsrail'den de neden hiç kimse söz etmiyor'' denildi. 
     





</TEXT>
</DOC>
