<DOC>
<DOCNO> 130786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/soneko45.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin Özince Türkiye'de likidite problemi olacağını sanmıyorum 
</HEADLINE>
<TEXT>

     Türkiye Bankalar Birliği TBB Yönetim Kurulu Başkanı ve İş Bankası Genel Müdürü Ersin Özince, Irak'a olası operasyon konusunu değerlendirirken, ''Türkiye'de herhangi bir tür bunalımda, bir likidite problemi olacağını düşünmüyorum'' dedi. 
     Microsoft Türkiye tarafından düzenlenen ''Verimlilik Günü'' toplantısında ''İş dünyasında verimlilik'' başlıklı bir konuşma yapan Özince, rekabetin verimliliği çağrıştırdığını ve çağrıştırması gerektiğini belirterek, Türkiye'de bu konuda ciddi eksiklikler olduğunu ifade etti. 
     ''Kişi ve kurum bazında ülkemizde rekabet var diyemeyiz'' şeklinde konuşan Özince, Türkiye'nin genç bir toplum olduğunu ve mutlaka bu genç nüfus üzerine yatırım yapılması gerektiğini vurgulayarak, bu şekilde rekabet ve verimlilik konusunda aşama kaydedebileceğini söyledi. 
     Sadece üretimde değil, tüketimde de verimlilik olması gerektiğini belirten Özince, bankacılıkta verimlilik konusunda da örnekler verdi. Özince, sektörde bir dönem bilgisayarların daktilo gibi kullanıldığını ve bir firmaya birden fazla POS cihazı yerleştirildiğini belirtti. 
     Özince, kendi bankasındaki verimlilik konusuna değinerek, bilgisayar ortamında yapılan işlemlerin telefon yoluyla yapılan işlemleri aştığını söyledi. Bunun beklenmeyen bir gelişme olduğunu anlatan Özince, Tüpraş'ın halka arzı sırasında da bilgisayar üzerinden gönderilen müşteri taleplerinin sisteme saldırı olduğunun sanıldığını bildirdi. 
     Özince, toplantının ardından basın mensuplarının sorularını yanıtladı. Bir basın mensubunun ''Verimli çalışmayan bankalar, şirketler var dediniz. Neyi kastettiniz '' sorusu üzerine, Özince, kendisinin öyle birşey söylediğini hatırlamadığını, sözlerinin yanlış anlaşılmış olabileceğini ifade etti. Özince, konuşmasında POS cihazları ve bilgisayarın kullanımına ilişkin örnekler verdiğini yineledi. 
     
     IMF HEYETİYLE YAPILACAK GÖRÜŞMELER 
     IMF heyetiyle yapılacak görüşmelere ilişkin soru üzerine Özince, Bankalar Birliği olarak, sadece bilgi akışı dışında birşey olacağını düşünmediğini, bu akış çerçevesinde de, ekonomiyi ve finans piyasalarındaki son durumun değerlendirileceğini söyledi. 
     Bankalar Birliği üyelerinin IMF heyeti ile ilgili herhangi bir görevlendirme almadığını belirten Özince, sözünü ettiği görüşmelerin de Türkiye Cumhuriyeti yasaları dahilinde olduğunu kaydetti. 
     Özince, bir basın mensubunun faizlerin 1 puan düşmesini nasıl yorumladığına ilişkin bir sorusuna da, şu karşılığı verdi 
     ''Maalesef ülkemizin sık sık yaşadığı tereddütlere bağlıyorum. Bazen çok karamsar oluyoruz, bir anda fazla karamsar oluyoruz. Bir de bunları çok fazla abartmamak lazım. Faiz oranlarına reel faiz miktarına ve değişim oranına baktığımızda, bu piyasada bu kadar değişimler olur. Ben herşeye karşın bu kadar sıkıntıların devam ettiği, savaş söyleminin olduğu bir ortamda bu denli iniş çıkışları fazla bulmadığımı söylemek istiyorum.'' 
     
     ''HÜKÜMETİN BAŞARILI OLMASINA MUHTACIZ'' 
     Özince, TÜSİAD Başkanı Tuncay Özilhan tarafından hükümete yapılan eleştirilerin hatırlatılıp, değerlendirmesinin sorulması üzerine de Özince, ''Yeterli bilgiye sahip değilim. İşim gereği yeterli bilgiye sahip değilim. Kulaktan dolma bilgilerle hareket etmiş olurum ama hükümetimizin başarılı olmasına muhtaç olduğumuzu söyleyebilirim. Ben bu inanıştayım'' diye konuştu. 
     Özince, yapabileceğinin, kendi müessesesini iyi yönetmeye çalışmak ve bu konuda hükümetten, devletten beklentilerini en az düzeyde tutmak olduğunu söyledi. 
     Hükümetin, olası Irak operasyonu ile ilgili bankacılık sektöründen bir talebi olup olmadığının sorulması üzerine de Özince, şunları kaydetti 
     ''Hayır. Ancak bizim sektörümüz bu tür dirençleri yaşamıştr. Çok daha ciddi dönemler yaşanmıştır. Türkiye'de herhangi bir tür bunalımda bir likidite problemi olacağını düşünmüyorum. Bu konudaki sıkıntıların satın alındığını düşünüyorum.'' 
     
     OLASI IRAK OPERASYONU VE GEZİ 
     Özince, olası Irak operasyonuna yönelik sektörün hazırlıklı olup olmadığının sorulması üzerine de, hazırlıklı olmanın çok hoş bir duygu ve savaşa hazırlanmanın da arzu edilen birşey olmadığını anlattı. 
     '' Hazırlandık diyerek böyle birşeyi onayladığımızı söyler durumda olmak istemiyorum'' diyen Özince, müşterilerinin böyle bir durumda endişe etmesine gerek olmadığını da kaydetti. 
     Ersin Özince, Devlet Bakanı Kürşad Tüzmen ve beraberindeki heyetin Irak gezisine ilişkin yapılan eleştirilerin hatırlatılarak, yorumunun sorulması üzerine, Bakan Tüzmen ve beraberindeki heyetin mutlaka geziyi gerekli ve yararlı gördükleri için yaptıklarını belirterek, ''Herkesin her konuyu değerlendirmesine gerek olmadığı kanaatimi yeri geldikçe söylüyorum'' dedi. 
     
     BANKACILIK SEKTÖRÜNÜN REHABİLİTASYONU 
     Özince, bankacılık sektöründe rehabilitasyon sürecinin tamamlanıp tamamlanmadığına ilişkin bir soruyu yanıtlarken de, ''tamamlandı'' demenin anlamlı olmayacağını, sektörün çok büyük bir ekonomik krizden sonra reformlara ayak uyduracak tarzda düzenlenip denetimden geçirildiğini belirterek, ''Artık bu kadar kontrolden sonra da 'rehabilitasyon süreci tamamlanmadı' demek aşırı kötümserlik olur'' dedi. 
     Bir basın mensubunun, son icraatların IMF heyetinin rahatsız olduğu konular olup olmadığını sorması üzerine de Özince, şunları söyledi 
     ''Bilmiyorum, Onu kendilerine sormak lazım. Onların bir rahatsızlığı var mıdır diye Türkiye Cumhuriyeti'nde bireylerin, iş güç sahibi insanların devamlı endişe içinde olmaları gerekmez. Türkiye kendi programını uygulamak zorundadır. Bu da çok ciddi bir şekilde serbest piyasa ekonomisini çalışır duruma getirmemize bağlıdır. Bunun takipçisi IMF değil, biz olmalıyız.'' Özince, İstanbul Altın Borsası ve İMKB gibi kuruluşların hükümetin özelleştirme programı kapsamında yer almasına ilişkin soru üzerine de, bu tür konularda ayak üstü değerlendirme yapamayacağını belirterek, ''en azından hükümetimizin, özelleştirme konusunda bir tereddüt içinde olmadığını görmek memnuniyet verici'' dedi. 
     





</TEXT>
</DOC>
