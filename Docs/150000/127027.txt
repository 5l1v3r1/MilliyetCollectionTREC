<DOC>
<DOCNO> 127027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/soneko26.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu tasarruf ödemeleriyle ilgili yasa Başbakanlığa gönderilecek 
</HEADLINE>
<TEXT>

     Zorunlu tasarruf hesabının tasfiyesi ve ödemelerin belli bir plan dahilinde yapılmasına ilişkin hazırlanan yasa taslağının, Başbakanlığa gönderilmesi bekleniyor. 
     Hazine, Maliye ve Devlet Planlama Teşkilatı'nın DPT ortak çalışmasıyla hazırlanan ve son olarak Hazine Müsteşarlığı tarafından bakan onayına sunulan taslağın, son rötuşlar sonrası bugün Devlet Bakanı Ali Babacan tarafından Başbakanlığa gönderileceği öğrenildi. 
     Alınan bilgiye zorunlu tasarrufun, hak sahiplerine, nakit olarak ve taksitlendirme yöntemiyle ödenmesi üzerinde duruluyor. 
     Anayasa Mahkemesi tarafından iptal edilen hüküm nedeniyle, ödemelere ilişkin 28 Aralık'a kadar yeni bir düzenleme yapılması gerekiyor. 
     Anayasa Mahkemesi, yasanın, geri ödemeleri düzenleyen 6. maddesinin 3 fıkrasının iptaline ilişkin gerekçeli kararıyla, çalışanların, aylık ve ücretlerinden kesilen tasarruf tutarları üzerinde mülkiyet hakkı bulunduğuna işaret ederek, bu tutarların belli sürelere bağlanarak kısmen veya tamamen ödenmesinin engellenmesinin mülkiyet hakkının özünü zedelediğine, onu kullanılamaz hale getirdiğine dikkati çekmişti. 
     
     ZORUNLU TASARRUFA NE ÖDENDİ, NE ALINDI ... 
     Yapılan hesaplamalara göre, zorunlu tasarrufun başladığı 1 Nisan 1988 tarihinden 2000 yılı Mayıs ayına kadar süren kesintiler, cari yıllık ortalama kurlarla dolar cinsinden yaklaşık 15.4 milyar doları buldu. Söz konusu hesaplamada, her yılın TL olarak kesinti toplamı o yılın yıllık ortalama dolar kuruna çevrilmesi dikkate alındı. 
     1990 yılında bu yana nema ödemesi olarak, yaklaşık cari yıllık ortalama kurlarla 7 milyar dolar çalışanlara verilirken, yine yaklaşık 1 milyar dolar da anapara ödemesi emekli olup sistemden çıkanlar için yapıldı. 
     Öte yandan zorunlu tasarrufta 31 Ekim 2002 itibariyle, anapara ve nema geliri olarak toplam 12 katrilyon 849.5 trilyon lira birikti. Bu paranın 1 katrilyon 694.3 trilyon lirasını anapara, 11 katrilyon 155.2 trilyon lirasını nema geliri oluşturuyor. 
     Hesaba giren paradan 3 katrilyon 495.8 trilyon lirası, anapara, şahıs kesintisi ve nema olarak hak sahiplerine ödenirken, 8.9 trilyon lira ilgili kurumlara iade edildi. Ziraat Bankası'na da 17 trilyon lira yatırım harcaması ve komisyon olarak verildi. Bu tarih itibarıyla kümülatif nema oranının yüzde 781.42'ye ulaştığı zorunlu tasarrufta 9 katrilyon 320 trilyon lira bulunuyor. 
     





</TEXT>
</DOC>
