<DOC>
<DOCNO> 137645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/spor/spo15.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Ceza yağmuru      BASKETBOL 2. Ligi’nde Yalova-Altay maçında çıkan olaylardan sonra iki takım oyuncularına ceza yağdı. BFDK, 20 oyuncuya 1’er maç, 7 yöneticiye ise 2’şer ay hak mahrumiyeti verdi. En büyük cezayı 8 maçla Yalovalı Malkoç aldı. 
     
Hedef ilk 5      LİGDE zirveyi yakın takibe alan Gençlerbirliği, gözünü 5. büyük olmaya dikti. Teknik direktör Ersun Yanal, "Büyük takım olabilmek için sonuçsal başarının devamlılığına ve sürekliliğine ihtiyacımız var" diye konuştu. 
     
Ferguson pişman      MANCHESTER United’ta Ferguson’un attığı kramponla kaşı açılan Beckham’a teklif yağıyor. Yıldız futbolcu için Milan ve Real Madrid’in devreye girdiği öğrenildi. Ferguson ise, "Böyle tatsızlıklar bir daha gerçekleşmeyecek" dedi. 
     
M.Tyson kaçtı      DÜNYA Ağırsiklet Boks şampiyonlarından Mike Tyson, cumartesi günü Clifford Etienne ile yapacağı maçtan son anda vazgeçti. Ünlü boksörün ringe çıkmak istememesini yaşadığı gribal enfeksiyona bağladığı bildirildi. 
     
Judoda hazırlık      ALMANYA’DA 22 - 23 Şubat tarihlerinde yapılacak Hamburg Süper A Uluslararası Judo Turnuvası’na katılacak Judo Erkekler Milli Takımı, Eskişehir’de kampa girdi. Teknik Ahmet Kambur, "Hedef şampiyonluk" dedi. 
     
Sam iddialı      PROFESYONEL boksta, ağır sıklette Avrupa Şampiyonu olan Sinan Şamil Sam, hedefinin dünya şampiyonluğuna ulaşan ilk Türk boksör unvanını da elde etmek olduğunu söyledi. Sam, "En büyük özelliğim agresif dövüşmem" diye konuştu. 
     
İzmir’e destek      2005 Dünya Üniversite Yaz Spor Oyunları’na ev sahipliği yapacak olan İzmir, GSGM’nin 2003 - 2004 bütçesinin yaklaşık yüzde 70’ini alacak. Tesisler için yaklaşık 40 trilyon lira gibi bir rakamın ayrılacağı açıklandı. 
     
Mahsur kaldılar      DİYARBAKIR’DA yoğun kar yağışı, Diyarbakırspor’un şehre dönmesine engel oldu. Kırmızı - Yeşilliler, Ankara’da mahsur kalınca çalışmalarına Ankaragücü tesislerinde başladı. Kafile bugün dönmeyi planlıyor. 
     
Sociedad isyanı      REAL Betis karşısında son dakika penaltısıyla puan kaybeden Nihat ve Tayfun’un takımı Real Sociedad’ta isyan bayrağı açıldı. Teknik Direktör Denoueix, "Şampiyon olmamızı istemeyenlerin oyunları başladı" dedi. 
     
Kriter dersi      UEFA Asbaşkanı Şenes Erzik, Türkiye Futbol Adamları Derneği TÜRFAD İzmir Şubesi’nin davetlisi olarak bugün İzmir’de "UEFA Kriterleri" konulu bir konferans verecek. Ege Palas Oteli’ndeki toplantı saat 17.00’de başlayacak. 
     
Devler Ligi’nde bugün      C GRUBU 
     20.45 Milan - L.Moskova 
     20.45 R.Madrid - B.Dortmund 
     D GRUBU 
     20.45 Basel - Deportivo 
     20.45 M.United - Juventus 
     



 SPOR 






















</TEXT>
</DOC>
