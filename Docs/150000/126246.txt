<DOC>
<DOCNO> 126246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/sontur19.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Giresun'un 8 ilçesinde okullar tatil edildi... 
</HEADLINE>
<TEXT>

     Giresun ve Karaman'da kar yağışı günlük yaşamı aksatıyor. 
     Giresun Valiliği'nden yapılan yazılı açıklamada, yüksek kesimlerde yer yer 1 metreye ulaşan kar Espiye İlçesi'nin Soğukpınar, Piraziz İlçesi'nin Bozat beldeleri ile il genelinde 189 köy yolunun ulaşıma kapalı olduğu belirtildi. 
     Açıklamada, yolu kapalı belde ve köylere 2 gündür enerji verilemediği ifade edilerek, şu bilgilere yer verildi 
     ''Giresun'un iç kesimdeki ilçeleri ve Sivas'la olan bağlantısını sağlayan Dereli-Şebinkarahisar Karayolu Eğribel Geçidi'nde 2 gün sonra ulaşım bu sabah saatlerinden itibaren yeniden sağlanmaya başladı. Bu güzergahı kullanan sürücüler mutlaka yanlarında zincir, çekme halatı ve takoz bulundurmaları gerekiyor.'' Köy Hizmetleri İl Müdürlüğü ekiplerinin kapalı yolların ulaşıma tekrar açılması ve TEDAŞ Müessese Müdürlüğü'nünde belde ve köylere yeniden enerji sağlanması için yoğun bir şekilde çalışma yaptıkları belirtildi. 
     Bu arada, Giresun'un 8 ilçesindeki köy okulları yoğun kar yağışı nedeniyle yarın tatil edildi. Güce İlçesi ve bağlı köyler ile Espiye, Yağlıdere, Çanakçı, Bulancak, Doğankent, Tirebolu ve Dereli ilçelerinin ise köylerinde ve taşımalı eğitim veren okullarında eğitim- öğretime yoğun kar yağışı nedeniyle Pazartesi günü ara verildi. 
     
     KARAMAN'DA KAR YAĞIŞI 
     Karaman-Ereğli arasında kar yüzünden iki gün önce kapanan karayolu ulaşıma açıldı. Karaman-Ayrancı-Ereğli yolunda kar yağışının durmasının ardından, Karayolları ekiplerince sürdürülen kar temizleme çalışmaları sonucunda ulaşım yeniden sağlanmaya başladı. 
     Karaman'a bağlı 145 köy yolundan 110'unun da kapalı olduğunu belirten yetkililer, yol açma çalışmalarının Karayolları ekiplerince sürdürüldüğünü kaydettiler. 
     Karaman Organize Sanayi'nde çalışan yaklaşık bin 500 işçi ise Ereğli ve Ayrancı'daki evlerine trenle gidip geliyor. 
     





</TEXT>
</DOC>
