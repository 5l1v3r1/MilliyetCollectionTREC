<DOC>
<DOCNO> 107266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sontur09.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "Bu hükümetle seçime gidilmesini yanlış görüyorum" 
</HEADLINE>
<TEXT>

     YTP Genel Başkanı İsmail Cem, ''Bu hükümetle seçime gidilmesini, seçimin güvenliği ve esenliği açısından bizim arkadaşlarımız yanlış görmektedir. Dolayısıyla bazı milletvekillerimizin bu konuda imza verdiklerini ben de biliyorum'' dedi. 
     Cem, beraberinde YTP Genel Sekreter Yardımcıları Hasan Gemici, Metin Şahin ve milletvekili adayı Doğan Taşdelen'le Türkiye Esnaf ve Sanatkarlar Konfederasyonu TESK Genel Başkanı Derviş Günday'ı ziyaret etti. 
     
     ''CHP'NİN TEKLİFİ ŞIK OLMALIYDI'' 
     Derviş Günday da Türkiye'nin içinde bulunduğu zor dönemde DYP'nin DTP ve ATP ile seçim ittifakı kurmasını olumlu karşıladıklarını, merkez solda da benzer bir ittifakın gerçekleşmesini arzuladığını söyledi. Günday, ''Gönlüm, merkez solda da bu birliktelik olsun istiyordu. Ama CHP'nin teklifi şık olmalıydı. Eğer o öyle olsaydı, şimdi merkez sol da birleşirdi'' diye konuştu. 
     Günday, ''adı belli olmayan, tabanı belli olmayan bazı partilerin çok abartıldığını'' da ifade ederek, ''Ancak 28 Şubat sürecinde ne yaptıkları malum. Ülkeyi nereye götürmek istedikleri malum. Parti menfaatlerini en arkada tutanları iktidar yaparsak, ülke o zaman kurtulur'' dedi. 
     TESK üyelerinin bu seçimde, ''spor takımı tutar gibi parti tutmayı bırakacaklarını'' belirten Günday, seçim gününe doğru kesin tavırlarını ortaya koyacaklarını bildirdi. 
     
     ''SEÇİM GÜVENLİĞİ'' 
     Daha sonra soruları yanıtlayan Cem, bir gazetecinin, ''SP'nin verdiği gensoruya destek verip vermeyeceklerini'' sorması üzerine şunları söyledi 
     ''Seçim güvenliği açısından bu mevcut hükümetin, bunu yapacağını zannetmiyorduk. Fakat seçim güvenliği bakımından hükümetin bazı icraatları bizi kaygılandırmıştır. 
     Bu hükümetle seçime gidilmesini, seçimin güvenliği ve esenliği açısından bizim arkadaşlarımız yanlış görmektedir. Dolayısıyla bazı milletvekillerimizin bu konuda imza verdiklerini ben de biliyorum.'' 
     





</TEXT>
</DOC>
