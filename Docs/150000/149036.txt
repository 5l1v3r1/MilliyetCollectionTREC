<DOC>
<DOCNO> 149036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sondun01.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Bakanlığı Sözcüsü'nün açıklaması... 
</HEADLINE>
<TEXT>

     ABD Dışişleri Bakanlığı, Irak'ın tamamında Kerkük ve Musul dahil hiçbir kent veya petrol alanının silahlı grupların kontrolü altında kalmasına izin verilmeyeceğini ve ABD kuvvetlerinin komuta ve kontrol yetkisine sahip olacağını bildirdi. 
     ABD Dışişleri Bakanlığı Sözcüsü Richard Boucher düzenlediği basın toplantısında, Iraklı Kürt peşmergelerin Kerkük'e girmelerinin ardından meydana gelen gerginlikle ilgili soruları yanıtladı. 
     Boucher, şunları kaydetti 
     ''Türkiye ile daha önceden Ankara'nın Kuzey Irak'a ilişkin kaygılarının ortaya çıkması durumunda böyle durumların ortadan kaldırılmasında işbirliği yapacağımıza ilişkin bir anlaşma vardı. Şu anda olan bu. Bu anlaşma başarıyla yürüyor. Kuzey Irak'ta söz konusu kentlere ABD birliklerinin ulaşması beklenirken Türk irtibat subaylarının irtibat amacıyla orada bulunmasına ilişkin bizim ordumuzun teklifi var. ABD'nin kesin tutumu Irak'ın kentlerini ve petrol alanlarını hiçbir özel grubun kontrol etmemesi yönünde. Kerkük'te ABD birlikleri var ve bu kentlerin kontrolünü ele alıyorlar. Buna Musul da dahil olacak.'' Kerkük'te bazı Türkmen liderlerinin Kürtlerce tutuklandığı ve hatta bazılarının öldürüldüğü yolunda haberler bulunduğunun bir Türk gazetecisi tarafından dile getirilmesi üzerine Boucher, ''Bunun doğru olduğundan emin değilim. Bu konuda teyit edilmiş herhangi bir bilgi görmedim. Böyle haberlerin doğru olup olmadığını kesin olarak öğrenene kadar bu haberlerle ilgili dikkatli olmak gerekiyor. Önemli olan Amerikan birliklerinin bu yerlerde gerekli kanun ve düzen ortamını kuracak olması. Dolayısıyla Türk hükümetinin daha fazla kaygılanmasına gerek yok'' diye konuştu. 
     Boucher, terör örgütü PKK'nın durumuna ilişkin bir soru üzerine, ''PKK ile ilgili görüşümüzü hiç değiştirmedik. PKK terörist bir gruptur ve bölgede başka terörist gruplar da var. Biz teröristleri her zaman terörist olarak görürüz'' dedi. 
     Türk irtibat subaylarının bölgede inceleme yapmasının Dışişleri Bakanları Colin Powell ve Abdullah Gül arasında yapılan telefon görüşmesinde teyit edildiğini belirten Boucher, bu subayların ne zaman konuşlandırılabileceğini kendisinin bilmediğini ancak, ABD ordusunun gerekli düzenlemeleri yaptığından emin olduğunu söyledi. 
     





</TEXT>
</DOC>
