<DOC>
<DOCNO> 102548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/son/sonspo06.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan "Henüz Hoca'nın isteklerini tam olarak yansıtamıyoruz" 
</HEADLINE>
<TEXT>

     Galatasaray'ın golcü futbolcusu Ümit Karan, Denizlispor ile yaptıkları ilk deplasman maçından 3 puanla ayrılmanın mutluluğunu yaşadıklarını söyledi. 
     Ümit Karan, internetteki ''www.umitkaran.org'' adresli sitesinde yaptığı açıklamada, lider olarak gittikleri Denizli'den lider olarak geri döndüklerini belirterek, şöyle konuştu 
     ''İlk deplasman maçımızda sahadan 3 puanla ayrılmak güzel. Ancak oynadığımız futboldan memnun değiliz. Henüz hocamızın isteklerini tam olarak sahaya yansıtamıyoruz. Göze güzel gözüken futbolu henüz sergileyemiyoruz ama sonuca ve hedefe ulaşmasını beceriyoruz. İlerleyen haftalarda bu da gerçekleşecek ve keyifle izlenecek bir Galatasaray sahaya çıkacak.'' Denizlispor'un çok güçlü bir takım olduğunu vurgulayan Ümit Karan, şunları söyledi 
     ''Çok yetenekli oyunculara sahipler. Teknik direktörleri Rıza Çalımbay ise gerçekten çok başarılı bir isim. Yeşil-siyahlı takım karşısında maçın ilk yarısında bir türlü aradığımız golleri bulamadık. Denizlispor, çok sert bir futbol sergiledi. İstediğimiz futbolu oynayamamamızdaki bir neden de hiç kuşkusuz bu sert futboldu. İkinci yarıda yapılan değişikliklerin de etkisiyle biraz olsun kendimize geldik ve aradığımız golleri bulduk. Böyle bir takım karşısında, deplasmanda 3 gol atarak, 3 puanı hanemize yazdırdığımız için oldukça mutluyuz.'' 
     
     DENİZLİSPOR TARAFTARINA ÖVGÜ 
     Ümit Karan, Denizlispor taraftarına da övgüler yağdırarak, sözlerini şöyle tamamladı 
     ''Denizli gerçekten gittiğimiz tüm deplasmanlardan daha farklı bir yer. Taraftarları tam anlamıyla fair-play ruhuna sahip. Sahanın etrafında tel örgü olmamasına rağmen en ufak bir taşkınlık ve hoş olmayan bir davranışla karşılaşmadık. Ne bir küfür ne bir hakaret. Yani tam bir sporsevere yakışır bir davranış içindeydiler. Kendilerine teşekkür ediyorum.'' 
     





</TEXT>
</DOC>
