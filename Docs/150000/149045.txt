<DOC>
<DOCNO> 149045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sondun10.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times'tan Bush yönetimine uyarı 
</HEADLINE>
<TEXT>

     ABD'nin önde gelen gazetelerinden New York Times, ''Irak petrolünü sırf ABD'nin çıkarları doğrultusunda kullanmanın, ABD'nin şöhretine leke süreceği'' uyarısında bulundu. 
     Gazetede bugün yayınlanan ''Irak petrolünün geleceği'' başlıklı başyazıda, ''Bush yönetiminin, Irak'ın petrol zenginliğini nasıl kullanacağı, sadece Irak halkını değil, ABD'nin uluslararası prestijini de yakından ilgilendiriyor'' denildi. 
     Irak'ın petrol zenginliğinin 112 milyar varil olduğuna işaret edilen makalede, ''Irak petrolünün halkın çıkarları doğrultusunda değil de ABD'nin ya da petrol şirketlerinin çıkarına kullanılması, Washington'un savaşta elde ettiği tüm siyasi kazançları ortadan kaldırır'' yorumu yapıldı. 
     Makalede, koalisyon güçlerinin, kuzey Irak'taki petrol kuyularını hasarsız ele geçirmeleri durumunda petrol üretiminin birkaç ay içinde yeniden başlayabileceği belirtilerek, petrol gelirinin öncelikle 13 yıldır ambargo altında ıstırap çeken Irak halkının insani ihtiyaçları için kullanılması gerektiği vurgulandı. 
     ''Petrol gelirleri, savaş harcamalarını ödemek için değil, Irak'ı barış içinde yaşanacak bir yer haline getirmek için kullanılmalıdır'' denilen makalede, uzun dönemde petrol sanayiinin geleceğine ve olası özelleştirmelere, Irak halkının karar vermesi gerektiğinin altı çizildi. 
     Petrolden kaynaklanan milyarlarca dolar söz konusu olduğu için, çeşitli çıkar gruplarının olası baskılarına da işaret eden gazete, ''bazı şirketlerin, Amerikan işgali devam ederken uzun vadeli sözleşmeler imzalama yollarını arayabileceklerine'' dikkati çekti ve bu tuzağa düşülmemesini istedi. 
     





</TEXT>
</DOC>
