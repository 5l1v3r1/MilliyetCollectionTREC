<DOC>
<DOCNO> 135016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/soneko09.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell'den Borsa'ya açıklama... 
</HEADLINE>
<TEXT>

     Turkcell İletişim Hizmetleri A.Ş., Pamukbank ve mali iştiraklerinin aktifinde bulunan Turkcell hisselerinin tamamının Tasarruf Mevduatı Sigorta Fonu'nca TMSF tarafından devralınacağını, devralınan hisselerin anlaşmanın yürürlüğe girmesinden itibaren 1 aylık süre içinde Çukurova Grubu'nca satın alınacağını bildirdi. 
     Turkcell, Bankacılık Düzenleme ve Denetleme Kurumu BDDK ile şirket ortaklarından Çukurova Grubu arasında imzalanan anlaşmaya ilişkin bir basın açıklaması yaptı. 
     Çukurova Grubu'ndan alınan bilgiye göre BDDK ile Çukurova Grubu arasında imzalanan anlaşmanın Turkcell'i ilgilendiren noktalarına yer verilen açıklamada, şunlar kaydedildi 
     ''Pamukbank ve mali iştiraklerinin aktifinde bulunan şirketimiz hisselerinin tamamı Tasarruf Mevduatı Sigorta Fonu TMSF tarafından devralınacaktır. TMSF tarafından devralınan şirketimiz hisseleri, söz konusu anlaşmanın yürürlüğe girmesinden itibaren 1 aylık süre içinde Çukurova Grubu'nca satın alınacaktır. 
     Yapı ve Kredi Bankası'nın mülkiyetinde bulunan şirketimiz hisselerinin sahipliğinde ise bir değişiklik olmamıştır. Çukurova Grubu bankacılıktan çıkmadan önce söz konusu hisseleri satın alabilecektir.'' Açıklamada, anlaşmaya istinaden şirket hisse veya varlıklarında herhangi bir rehin tesis edilmediği, anlaşmanın Turkcell mali tabloları üzerinde öngörülebilen bir etkisi bulunmadığı bildirildi. 
     





</TEXT>
</DOC>
