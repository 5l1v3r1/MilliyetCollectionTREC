<DOC>
<DOCNO> 144933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/spor/yozer.html </URL>
<DATE> 2003/03/24/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Sessiz sedasız 
</HEADLINE>
<TEXT>

     Sahaya son haftalardaki alışılmış 3 - 5 - 2 tertibiyle çıkan, ama forveti Hasan Şaş ve Revivo ile dörtleyen Galatasaray’ın kapalı oynamayan rakip karşısında net gol pozisyonları bulduğu gözlendi. Savunmanın ve orta alanın birbirine yakın oynayarak, rakibe boş alan bırakmama amacını güden futbolu, tıkır tıkır işledi. Ama bunda da Volkan’ın payı çoktu. Terim’in, Denizlispor maçından farklı olarak Volkan’ın görevlerine ekstra hücumu da eklemesi, Galatasaray’ın işine yaradı. Oysa Denizli maçında Volkan, savunmanın önünde çakılı oynayıp hiç ileri çıkmamıştı. Bu yüzden iyi top kullanan Volkan’ı savunmaya feda etmedi. Hatasından geri döndü. 
     Elazığspor’da tek oyun kurucu Erhan Namlı’nın tribünde oturması, Galatasaray’ın en işine gelen olaydı. Başsız kalan Elazığ, Galatasaray presini yiyince ne top yapabildi, ne de direnebildi. Terim, üç gün öncesinin formsuzları Hakan Ünsal ve Ümit Davala’yı ısrarla oynattı. Ancak belli ki, kulakları iyi çekilmiş. Hakan garanti oynadı. Ümit Davala hem hücuma katkı sağladı, hem de kritik toplarda kademeye girerek, savunmaya yardımcı oldu. 
     Galatasaray, oyunun temposunu istediği gibi yönlendirdi. Erken gelen gol, oyun kontrolünün Galatasaray’a erken geçmesine de neden oldu. Elazığspor, yediği golden sonra bir de açılıp, saçılıp hücumu düşününce, Ümit Karan oralarda önce piknik, sonra da şov yaptı. Attığı ikinci gol yüksek kaliteydi. 
     Hasan Şaş’ın maç eksiğinin olduğu açıkca belli. Ama bu takıma her zaman gerektiği de belli. Ne olursa olsun, Şaş’ın kalitesinden yoksun bir Galatasaray, her zaman eksik bir takım olmuştur. 
     Galatasaray’ın maçı kazanmasındaki en önemli faktörlerden birisi de yüksek pas yüzdesine ulaşmasıydı. Savunmadan akıllı çıkan, orta alanda iyi top yapan ve sıkışık anlarda oyunu kanatlara açan Galatasaray’da isabetli paslar da rahat galibiyetin etkenleriydi. Galatasaray gibi bir takım bol pas hatası yaptığı zamanlarda başı derde giriyor. O yüzden dün dertsizdi. Ama cılız Elazığ ataklarında bile rakibe pozisyon vermesi, yine akıllarda kaldı. 
     Maçın hakemi Mutlu Çelik genelde iyi bir yönetim göstermesine rağmen, ilk yarının son anlarında vermediği penaltı, iyilerinin çoğunu götürdü. Bu kadar ne bir pozisyonda, Hakan Ünsal açıkça eliyle oynarken es geçmesi, Çelik’in yönetimini sarstı. Bu an, maçın kader anlarından birisiydi. Hoş Çelik penaltıyı verdi diyelim. Ve farz edelim Elazığ da golü attı. Ama inanın bu maçın sonucu yine değişmezdi. Galatasaray bu maçı yine alırdı. 
     


SPOR 

































</TEXT>
</DOC>
