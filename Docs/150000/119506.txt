<DOC>
<DOCNO> 119506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sondun08.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika gazetesi "Türkiye'de geleneksel bir Başbakan" 
</HEADLINE>
<TEXT>

     Belçika'nın muhafazakar gazetesi La Libre Belgique, Türkiye'de ''geleneksel'' bir başbakanın hükümet kurmakla görevlendirildiğini yazdı. 
     Abdullah Gül'ün, ''derin Anadolu'nun değerlerini paylaştığını'' ve ''Türkiye'ye yardımcı olacak uluslararası deneyime sahip bir muhafazakar olduğunu'' yazan gazete, ''aksi kanıtlanmadığı sürece'', Gül'ün ''demokrat, diplomat ve kararlı'' olduğunu anlattı. 
     ''Bir devrimciye benzemiyor. Oysa hareketin tarihi şefi Necmettin Erbakan'a karşı aday olmak cesaretini göstermişti'' diyen gazete, Abdullah Gül'ün, ''harekete taze kan gerektiği'' fikrini savunduğunu, ''partisini, ülkeyi hiç kimsenin kendini tehdit altında hissetmeyeceği bir şekilde yönetebilecek bir yapıya kavuşturmayı'' hedeflediğini belirtti. 
     Gül'ün, Tayyip Erdoğan kadar hitap yeteneği olmadığını ancak eğitim ve kaliteleri ile yeni hareketin önemli dayanaklarından birini oluşturduğunu yazan La Libre Belgique, ''Yumuşak tavırlı bir uzlaşmacı. Kimse onun sinirlendiğini görmedi'' diyerek, Abdullah Gül'ün başbakanlığa ''ideal bir aday'' oluşturduğunu ifade etti. 
     





</TEXT>
</DOC>
