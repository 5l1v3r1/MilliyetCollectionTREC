<DOC>
<DOCNO> 125677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sonspo36.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay'da, Diyarbakırspor maçı hazırlıkları... 
</HEADLINE>
<TEXT>

     Birinci Süper Futbol Ligi ekiplerinden Altay'da, teknik direktör Ümit Turmuş, ''Diyarbakırspor ile Altay arasında bir intikam söz konusu olamaz'' dedi. 
     Ümit Turmuş, düzenlediği basın toplantısında, 2 sezon önce Birinci Süper Lig'e çıkma mücadelesi veren ekiplerin Diyarbakır'da yaptığı maçta yaşanan olayların bu maça taşınmaması gerektiğini söyledi. 
     Turmuş, şöyle konuştu 
     ''Diyarbakırspor ile Altay arasında bir intikam söz konusu olamaz. Olaylar bize maledilmemeli. Spor kardeşlik ve barış içindir. Diyarbakır'da Altay aleyhinde söylenen sözleri doğru bulmuyorum. Bunun sorumlusu eski yöneticilerdir. Bizimle bir ilgisi yok. Biz terbiyeli ve seviyeli bir takımız bundan sonra da böyle olacağız. Saha dışı olaylara prim vermeyeceğiz.'' Rakiplerinin kaliteli bir ekip olduğunu ve ekonomik sorununun olmadığına dikkati çeken Turmuş, 2 takımın da son haftalarda yükseliş eğiliminde olduğunu söyledi. Turmuş, ''Maça 3 puan için çıkacağız. Diyarbakırspor'dan korkmuyoruz, hafife de almıyoruz. Bu maçı da galibiyetle kapatıp, ikinci devreye iyi bir başlangıç yapmak istiyoruz.'' Altay'da, kart cezalısı Çağdaş ve sakatlığı süren Bülent'in Diyarbakırspor maçında forma giyemeyeceği bildirilirken, sakat olan Fatih'in ise durumunun düzeldiği açıklandı. 
     Altaylı futbolcular bugün Çınar Sineması'nda gösterilen ''Hayatın Hakkını Ver'' isimli filmi izleyecek. 
     Öte yandan bu akşam yapılacak antrenmanda futbolcuların kalp atım ritminin ölçüleceği de açıklandı. 
     





</TEXT>
</DOC>
