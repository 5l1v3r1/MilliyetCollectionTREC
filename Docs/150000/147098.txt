<DOC>
<DOCNO> 147098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sontur16.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell, Türkiye'den talepte bulunmadı 
</HEADLINE>
<TEXT>

     Başbakan Recep Tayyip Erdoğan ve ABD Dışişleri Bakanı Colin Powell görüşmesinde, Amerikan tarafının Türkiye'den bir talepte bulunmadığı bildirildi. 
     Edinilen bilgiye göre, Erdoğan-Powell görüşmesinde, ABD tarafı bir talepte bulunmazken, stratejik ortaklık temelinde ikili ilişkiler ve Irak'a yönelik askeri operasyonla ilgili gelişmeler ele alındı. 
     Powell, müttefik iki ülke olarak harekat sonrası Irak'ın yeniden yapılandırılması konusunda Türkiye ile yakın işbirliği içinde olacaklarını kaydederek, Türkiye'nin komşuları içinde tek demokratik ülke olduğuna dikkat çekti. 
     Irak'ın yeniden inşasında Türkiye ile önemli işbirliği içinde olacaklarını ifade eden Powell, Türkiye'nin özellikle bu çerçevede insani yardım ve siyasi yapılandırmada önemli rol oynayacağını vurguladı. Irak'a yönelik askeri harekatın başarıyla devam ettiğini belirten Powell, harekatın ne zaman biteceği konusunda bir süre veremeyeceğini, ancak başarıyla sona ereceğini söyledi. 
     Powell, Erdoğan ile görüşmesinde, Türkiye ve ABD dostluğunun daha da gelişeceğini belirtirken, diplomatik kaynaklar, Powell'ın ziyaretinin iki ülke arasında sıkıntılar olduğu şeklindeki atmosferin giderilmesine yönelik olduğunu kaydettiler. 
     Türkiye'nin yaptığı gıda, ikmal ve insani yardım desteğine teşekkür eden Powell, Ankara'nın ''Overflight'' hava sahasını kullanma izni imkanı tanımasının kendileri için ''değerli'' bir destek olduğunu ifade etti. 
     Görüşmede, ekonomik yardım ve ekonomiyle ilgili bir konuşma olmadığı öğrenildi. 
     
     ERDOĞAN, KUZEY IRAK KAYGILARINI İLETTİ 

     Başbakan Erdoğan da görüşmede, Türkiye'nin kuzey Irak'taki endişelerini aktararak, Türk askerinin bölgeye işgal için değil, insani yardım ve güvenlik açısından girebileceğini söyledi. 
     Erdoğan, insani yardım ve güvenlik açısında bölgeye Türk askerinin girmesi zorunluluğu çıkması halinde de, bunun ABD ile koordinasyon halinde yapılacağını iletti. 
     Powell, bu anlayışı memnuniyetle karşıladıklarını belirterek, bu yaklaşımdan dolayı teşekkür etti. 
     Erdoğan, Musul ve Kerkük'e bir takım unsurların koalisyon güçlerinin kontrolü dışında girmesi, savaş ganimeti elde etmek gibi bir anlayışla hareket etmeleri konusunda Ankara'nın endişelerini de görüşmede Amerikan tarafına aktardı. 
     Powell, bunun üzerine Türkiye'nin hassasiyetinin bilincinde olduklarını ifade etti ve böyle bir şeyin olmayacağı güvencesini vererek, bu konularda Türkiye ile yakın işbirliği içinde olacaklarını kaydetti. 
     Türk tarafı, görüşme sırasında tüm bu konulardaki güvencelerin yazılı olarak verilmesini de istedi. 
     Erdoğan-Powell görüşmesinde gündeme gelen konulardan birini de Kıbrıs oluşturdu. 
     Powell, BM Genel Sekreteri Kofi Annan'ın sunduğu planın ''kaçırılmış bir fırsat'' olduğunu savundu. 
     Erdoğan, kalıcı bir çözüm için gayret göstermeye kararlı olduklarını belirterek, Başbakan Yardımcısı ve Dışişleri Bakanı Abdullah Gül'ün KKTC'ye gideceğini ve orada bir takım inisiyatifler alacaklarını söyledi. 
     Görüşmede, yeni bir tezkere konusunun gündeme gelmediği de öğrenildi. 
     Bu arada, Powell'ın Ankara ziyaretinin ardından, Brüksel'den önce Sırbistan'ın başkenti Belgrad'a gideceği kaydedildi. 
     





</TEXT>
</DOC>
