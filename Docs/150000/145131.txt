<DOC>
<DOCNO> 145131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/guncel/agun.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Peşmergeler, Irak ordusuyla çatıştı 
</HEADLINE>
<TEXT>

Süleymaniye’ye inen 280 Amerikan askeriyle birlikte hareket eden peşmergeler, Erbil’in güneyinde Irak ordusuyla çatıştı... 
     Kuzey Irak’ta Kerkük ve Musul çevresinde mevzilenen ve Süleymaniye Havaalanı’na inen 280 ABD askeriyle birlikte hareket eden peşmergeler, Iraklı askerlerle çatışmaya başladı. İlk ciddi çatışma, peşmergelerin mevzilendiği Erbil’in güneyindeki Pirdavuk köyünde yaşandı. ABD’li özel birliklerin desteğindeki peşmergeler ateşe karşılık verirken, yaklaşık bir saat süren çatışmada ölen veya yaralanan olmadı. Musul’a açılan Fayda ile Kalek sınırında zaman zaman taciz ateşi açıldı. 
     
     GEMİDEN FÜZE ATILDI 
     Dohuk - Musul sınırındaki Saddam’ın kontrolündeki Fayda kasabasına dün 00.30 sıralarında Türkiye hava koridorundan geçen ABD jetleri bomba yağdırdı. Dohuk’a 30 kilometre uzaklıktaki bombardımanı ABD’lilerle birlikte peşmergeler de dürbünle izledi. İran sınırıyla Kuzey Irak arasındaki 7 kilometrelik alanı kontrol altında bulunduran aşırı dinci Ensar - el İslam kampları da Akdeniz’deki gemilerden fırlatılan Tomahawk füzeleriyle bombalandı. Bu arada askeri sevkıyat için Erbil’deki Hıristiyanların yaşadığı Aynkawa semtindeki havaalanı için hazırlıklara başlandı. Havaalanına giden yollar sivillere kapatılırken, gazetecilerin bölgede dolaşması yasaklandı. 
     
     ORTAKLIK YOK’ 
     Barzani liderliğindeki KDP sözcüsü Hoşyer Zebari, Türkiye’nin K. Irak’a müdahale olasılığıyla ilgili ABD Başkanı Bush’un gerekli uyarıyı yaptığını belirterek, "Bush’un Türk ordusunun Kuzey Irak’ta olmasına gerek yok’ sözü her şeyi anlatıyor" dedi. Bölgede ABD askerleri bulunduğunu ve ne yapacaklarını tam bilmediklerini ifade eden Zebari, "Şu anda askeri anlamda ortaklığımız söz konusu değil. Ama ABD askerleri gelmeye devam edecektir" diye konuştu. 
     
Saddam’dan sonra ABD’yi kovacağız      Irak’ın en büyük Şii muhalefet örgütünün lideri, Saddam Hüseyin devrildikten sonra ABD askerlerini Irak’tan atacaklarını açıkladı. Irak İslam Devrimi Yüksek Konseyi Başkanı Seyit Muhammed Bekir Hakim tarafından yapılan açıklamada, "Zor olduğunu bilsek de, ABD birliklerini Irak’tan atacağız. Irak’ı Iraklılar yönetecek" ifadeleri kullanıldı. 
     
     İRAN DESTEGİ 
     Saddam kuvvetlerinin kimyasal silah kullanmasını pek olası görmediğini belirten Hakim, "Saddam’ın subayları, kimyasal silah kullanırlarsa yargılanacaklarını bilirler" dedi. İran’dan destek gören Hakim, hem Bağdat’ı hem de ABD’yi sorumlu tuttuğu bu savaşta Iraklıların tarafsız kalmasını istemişti. 
     


GÜNCEL 

























</TEXT>
</DOC>
