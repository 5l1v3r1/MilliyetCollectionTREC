<DOC>
<DOCNO> 122904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/ekonomi/eko08a.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketici kredileri 600 trilyon arttı 
</HEADLINE>
<TEXT>

İç talepte yaşanan canlanma sonucu tüketici kredileri de artmaya başladı. Merkez Bankası verilerine göre, son yedi ayda tüketici kredileri 600 trilyonluk artışla 2.7 katrilyon liraya yükseldi 
     Yılın ikinci çeyreğinde iç talepte gözlenen canlanmayla birlikte artmaya başlayan tüketici kredileri, son yedi ayda 600 trilyon liraya yakın büyüyerek 2.7 katrilyon liraya yaklaştı. 
     Merkez Bankası verilerinden yapılan belirlemeye göre, bankaların tüketicilere kullandırdığı krediler, 15 - 22 Kasım arasındaki bir haftalık dönemde 1.8 trilyon lira daha arttı. Böylece, büyük bölümü maaş ve ücretle çalışan tüketicilerin kullandığı krediler, 2 katrilyon 670.8 trilyon lira düzeyine ulaştı. 
     Tüketici kredilerinin, son yedi aylık dönemde ise 585.2 trilyon lira arttığı belirlendi. Krizin ardından iç talepte gözlenen daralmanın etkisiyle hızla azalan bankaların tüketici kredileri, 19 Nisan’da 2 katrilyon 85.6 trilyon lira düzeyine kadar gerilemişti. Kriz öncesinde tüketici kredileri 4 katrilyon 776 trilyon lira düzeyinde bulunuyordu. 
     Bankaların tüketici kredilerinde, yılbaşından bu yana yaşanan toplam artış ise 347.9 trilyon lira olarak gerçekleşti. Ekonomik krizin etkili olduğu 2001 yılının sonunda bankaların tüketici kredileri 2 katrilyon 322.9 trilyon lira düzeyinde oluşmuştu. 
     Düşüşe karşın sözkonusu kredilerde, yılbaşından bu yana 1 katrilyon 151.9 trilyon liralık artış gözlendi. Kredi kartıyla kullandırılan krediler, geçen yılın sonunda 2 katrilyon 445.5 trilyon lira olmuştu. 
     Bankaların tüketicilere kullandırdığı kredilerin 371.3 trilyon liralık bölümü batık durumda bulunuyor. 
     Bunun 263.1 trilyonunu tasfiye olunacak kredi kartı alacakları, 108.2 trilyonunu ise tasfiye kapsamındaki tüketici kredileri oluşturuyor. Bu kredilerde yılbaşından bu yana 44 trilyonluk artış yaşandı. 
     



 EKONOMİ 




















</TEXT>
</DOC>
