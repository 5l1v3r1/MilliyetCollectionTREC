<DOC>
<DOCNO> 123435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/guncel/gun02.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İntikam tasarrufu 
</HEADLINE>
<TEXT>

Emekli yüksek yargı organı başkanları ve emekli Yargıtay Cumhuriyet başsavcılarına resmi konut tahsisi kaldırıldı... 
     ANKARA ANKA 

     AKP hükümeti, Refah ve Fazilet partilerinin kapatılması ve Necmettin Erbakan’ın da hüküm giydiği "kayıp trilyonlar" davası süreçlerinde önemli rol oynayan yüksek yargı mensuplarını zor durumda bırakabilecek bir kararın altına imza attı. RP’nin kayıp trilyonları davası kapsamında hakkında fezleke bulunan Başbakan Abdullah Gül başkanlığındaki Bakanlar Kurulu, emekli yüksek yargı organı başkanları ile emekli Yargıtay Cumhuriyet başsavcılarına resmi konut tahsisine son verdi. 
     
     YÜRÜRLÜĞE GİRDİ 
     Resmi Gazete’nin dünkü sayısında yayımlanarak yürürlüğe giren kararla, Anayasa Mahkemesi, Yargıtay, Danıştay, Sayıştay başkanlıklarından emekli olanlar ile Başbakanlık Müsteşarlığı görevlerini yapmakta iken bu görevlerinden emekli olanlara özel kamu konutu tahsisine son verildi. Karardan, RP ve FP’nin kapatılma süreçlerinde önemli rol oynayan eski Yargıtay Başsavcısı Vural Savaş da etkilenecek. Savaş, görevdeyken Necmettin Erbakan’ın hüküm giymesine, Başbakan Abdullah Gül hakkında da fezleke hazırlanmasına neden olan kayıp trilyonlar davası için de savcılığa suç duyurusunda bulunmuştu. 
     Savaş, kararın kendisini hedef aldığını savunarak, "Şahsen bu kararı bekliyordum. Ama biz ölümü bile göze almış insanlarız" dedi. Bu kararın ardından tahsisli araba ve korumalarının da alınmasını beklediğini belirten Savaş, kararın değişmesi için bir girişimde bulunmayacağını söyledi. 
     
Gerekçe güvenlikti      Anayasa Mahkemesi, Yargıtay, Danıştay ve Sayıştay başkanlıklarından emekli olanlara "kamu konutu tahsisi" uygulaması 3 Mayıs 1998’de getirilmiş, listeye 21 Mayıs 1998’de emekli Yargıtay Cumhuriyet Başsavcıları, 3 Temmuz 1998’de de Başbakanlık Müsteşarlığı’ndan emekli olanlar da eklenmişti. 
     
KARAR SAVAŞ’I ETKİLER’      Eski Anayasa Mahkemesi Başkanı Yekta Güngör Özden ise, kamu konutunda oturmadığını bildirerek, "Devletin ilgili makamları, beni kamu konutunda oturuyor zannederek yapmış olabilirler" dedi. Kararın, daha çok Vural Savaş ile emekli olduğunda Yargıtay Başsavcısı Sabih Kanadoğlu’nu etkileyeceğini belirten Özden, yüksek yargı organı yöneticiliği yapmış kişilerin özel tahsisli konutta oturmasının tehditlerden kaynaklandığını söyledi. 
     



 GÜNCEL 













</TEXT>
</DOC>
