<DOC>
<DOCNO> 137735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/soneko28.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Coşkun KOBİ'lerin sorunlarını çözmek için çalışıyoruz 
</HEADLINE>
<TEXT>

     Sanayi ve Ticaret Bakanı Ali Coşkun, ekonomik krizde bulunan küçük ve orta ölçekli işletmelerin KOBİ sorunlarının çözümlenmesi için çalışmaların sürdürüldüğünü bildirdi. 
     Ekonomik Sorunları Değerlendirme Kurulu ESDK Sanayi ve Ticaret Bakanı Ali Coşkun'un başkanlığında Türkiye Odalar ve Borsalar Birliği TOBB merkezinde toplandı. 
     Toplantıya Sanayi ve Ticaret Bakanı Ali Coşkun, Maliye Bakanı Kemal Unakıtan, Enerji ve Tabii Kaynaklar Bakanı Hilmi Güler, Çalışma ve Sosyal Güvenlik Bakanı Murat Başeskioğlu, Çevre Bakanı İmdat Sütlüoğlu'nun yanı sıra Gümrük Müsteşarı Nevzat Saygıloğlu, TOBB Başkanı Rifat Hisarcıklıoğlu ile başkan vekilleri katılıyor. 
     Toplantının açılışında gündem ile ilgili bilgi veren Coşkun, geçen toplantıda Türkiye'de yatırım ortamının iyileştirilmesi sonuç raporunun ele alındığını hatırlatarak, bununla üzerinde mutabık kalınan konular ile ilgili değişikliklerin Bakanlığı tarafından bir taslak haline getirildiğini ve ilgili kuruluşların görüşüne sunulduğunu bildirdi. 
     Bu taslağa son şeklinin verileceğini belirten Coşkun, ekonomik krizdeki KOBİ'lerin sorunlarını çözmek için gerekli çalışmaların sürdürüldüğünü belirtti. 
     Ayrıca KOBİ'leri yeniden tarif eden kanun taslağının hazırlandığını ve bugünkü toplantıda görüşüleceğini belirten Coşkun, SPK'nın KOBİ borsalarının kurulması ile ilgili hazırladığı taslak ile girişimci şirketler piyasası ile ilgili çalışmaların da ele alınacağını bildirdi. 
     Coşkun, şunları kaydetti 
     ''Bugünkü toplantıda kredi garanti fonu şirketleri konusu görüşülecek. Ayrıca kambiyo mevzuatımızdaki gelişmelere parelel olarak değişiklik talebimiz var. 
     Zirai ürünlerin ihracatında teşvik beyannamesinden kaynaklanan bürokratik konular var. Ayrıca ticari ve sanayi işletme rehni ile ilgili yasada değişiklik ihtiyacı duyuluyor. 
     Çalışma Bakanlığı'nın iş güvencesi, iş kanunu, istihdamın teşviki ve ilave istihdama vergi primi teşviki konuları var. SSK prim borçlarını ödeme kolaylığı getirilmesi konusu tartışılacak. 
     Maliye Bakanı lütfederse vergi reformu ile ilgili bilgi verecek. Tüketici koruma yasası konusundaki son gelişmelerle ile ilgili bilgi verilecek. Çevre ve madencilik konuları ile ilgili Enerji Bakanı bilgi verecek. Madencilik sektörü konusunda çalışmalar var. Yatırım ve teşvik belgelerinde süre uzatımı konuşulacak. Vergi Yasası içinde değerlendirilen 4325 sayılı yasanın ne şekilde değerlendirileceği konuları görüşülecek.'' Bu arada Çalışma Bakanı Murat Başeskioğlu, Odalar Birliği'ne gelişi sırasında 2003 yılı bütçesinin Bakanlar Kurulu'nda imzaya açılıp açılmadığının sorulması üzerine bütçenin imzaya açılmadığını belirterek, ''Ama zaman daralıyor. Kısa sürede bunun sonuçlandırılması gerekiyor'' dedi. 
     





</TEXT>
</DOC>
