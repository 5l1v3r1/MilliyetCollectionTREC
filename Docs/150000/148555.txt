<DOC>
<DOCNO> 148555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sondun35.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir bu olmamıştı... Bağdat'ta Kızılhaç çalışanına ateş açıldı 
</HEADLINE>
<TEXT>

     Irak'ın başkenti Bağdat'ta Uluslararası Kızılhaç Komitesi'nin ICRC Kanadalı çalışanının aracına ateş açıldığı, ağır yaralanan çalışanın kaybolduğu bildirildi. 
     Kızılhaç, Irak'ta lojistik işleriyle uğraşan Vatche Arslanian'ın, dün öğleden sonradan itibaren kayıp olduğunu açıkladı. 
     Olayda, araçta bulunan diğer 2 Kızılhaç çalışanın, kaçarak büroya ulaştığı ve yetkilileri uyardığı belirtildi. 
     Saldırının meydana geldiği bölgeye giden görevlilerin, müttefik askerleriyle Iraklı güçler arasındaki çarpışmalar nedeniyle Arslanian'ı kurtarmayı başaramadığı kaydedildi. 
     
     KIZILHAÇ BAĞDAT'TAKİ FAALİYETİNİ ASKIYA ALDI 
     Bu arada, Uluslararası Kızılhaç Komitesi, Irak'ın başkenti Bağdat'taki faaliyetlerini askıya aldığını duyurdu. 
     Ürdün'ün başkenti Amman'daki Kızılhaç sözcüsü, Bağdat'taki ''tehlikeli kaos ortamı'' nedeniyle örgütün faaliyetlerini üzülerek askıya aldığını bildirdi. 
     





</TEXT>
</DOC>
