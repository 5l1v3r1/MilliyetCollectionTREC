<DOC>
<DOCNO> 134511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/son/sontur16.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheuen'den Baykal'a "Ben 16 yıl muhalefetteydim" 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Türkiye'nin önemli sorunlarını çözme konusunda muhalefet ve iktidarın konsensüs sağladığını belirterek, ''Ben de 16 yıl muhalefette kaldım, Baykal'a dönerek umarım siz bu kadar kalmazsınız'' dedi. 
     Verheugen, Başbakan Abdullah Gül ile görüşmesinin ardından CHP Genel Merkezi'nde Genel Başkan Deniz Baykal ile biraraya geldi. 
     Görüşmenin ardından gazetecilere Baykal ile ortak açıklama yapan Verheugen Baykal için ''eski bir arkadaş ifadesini kullanarak, ''Dostça, yapıcı ve verimli bir görüşme oldu'' diye konuştu. 
     Türkiye'nin geçen yıla nazaran ekonomik ve siyasi sorunlarını çözmede çok iyi bir konumda olduğunu ifade eden Verheugen, muhalefet ve iktidarın önemli iç ve dış konularda konsensüs sağladığını kaydetti. 
     Gül ile görüşmesinde muhalefetin iktidarın işini kolaylaştırmasının nadir görülen bir durum olduğunu belirten Verheugen, konuşmasını şöyle sürdürdü 
     ''Sayın Gül'e 16 yıl muhalefette kaldığımı umarım siz bu kadar kalmazsınız, muhalefetin iktidarın işini her zaman bu kadar kolaylaştırmadığını söyledim. Bunun her zaman alışıldık bir durum olmadığını söyledim. Dolayısıyla Türkiye, ekonomik ve siyasi sorunları çözmede bir önceki yıla nazaran çok önemli konumda.'' Verheugen, bir gazetecinin olası Irak operasyonunun Türkiye-AB ilişkilerini nasıl etkileyeceği yolundaki sorusu üzerine de, böylesi bir durumun Türkiye-AB ilişkilerinin önceliklerini değiştireceğine inanmadığını söyledi. 
     Günter Verheugen, Türkiye'nin demokratik bir Avrupa ailesinin olma hedefinden vazgeçmemesi gerektiğini belirterek, bu sürecin böylesi bir durumdan dolayı etkileneceğini zannetmediğini kaydetti. 
     Baykal da yaptığı açıklamada, AB Troykası toplantısı nedeniyle Ankara'ya gelen Verheugen ile Türkiye-AB ilişkileri, Irak'taki savaş olasılığı ve Kıbrıs konularında görüş alışverişinde bulunduklarını ifade etti. 
     Bir gazetecinin Milli Güvenlik Kurulu'nun MGK dünkü kararını nasıl değerlendirdiğini sorması üzerine Baykal, şunları söyledi 
     ''Birincisi, bu kararda Türkiye'nin Irak müdahalesi konusunda BM kararı olmadan işbirliğine girmesinin mümkün olmayacağı önkoşul olarak söyleniyor. Bu iyi. İkinci konu da ulusal menfaatler konusunda. Hükümetin Meclis'ten karar olması konusu. Bu kararda Anayasa'nın 92. maddesine atıf yapılıyor. 92. madde yurt dışından Türkiye'ye asker gelmesi ve Türkiye'den yurt dışına asker gönderilmesini düzenliyor. Bu iki konu birbirinden farklı konular. Birinci konu, Türk askerinin Irak'ta olası bir askeri müdahale karşısında Türkiye'ye yönelik tehlikeleri bertaraf etmek için Irak'a asker göndermesidir. İkinci konu da üçüncü bir ülkenin Türkiye üzerinde Irak'a asker göndermesidir. Bunlar mutlaka birbirinden ayrılmalıdır.'' 
     





</TEXT>
</DOC>
