<DOC>
<DOCNO> 119277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/son/sontur12.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan Acil Eylem Planı'nı açıkladı... 
</HEADLINE>
<TEXT>

     Cumhurbaşkanı Sezer, Abdullah Gül'ü Çankaya Köşkü'ne çağırdı ve 58. hükümeti kurmakla görevlendirdi. 
     Ancak herkesin gözü Ak Parti Genel Başkanı Tayyip Erdoğan'ın üzerinde idi. 
     Erdoğan, Abdullah Gül Köşk'e çıkarken bir basın toplantısı düzenleyerek "Acil Eylem Planı"nı açıkladı. 
     Ekonomik ağırlıklı plan, hükümetin yapacağı işlerin bir deklerasyonu gibi algılandı. Erdoğan'ın zamanlaması ise "Programın sahibi benim" mesajı olarak değerlendirildi. 
     AK Parti Genel Başkanı Tayyip Erdoğan, bir ay içinde Mali Milat'ın kaldırılacağını, ayrıca geçici bütçe hazırlanacağını bildirdi. 
     Erdoğan, parti genel merkezinde düzenlediği basın toplantısı ile hükümeti kurmaları halinde uygulayacakları 1 yıllık acil eylem planını açıkladı. 
     Tayyip Erdoğan'ın açıklamasına göre, öncelikle temel makro ekonomik büyüklükler yeni koşullara göre gözden geçirilecek ve geçici bütçe hazırlıkları yapılacak. 
     Kapsamlı vergi reformunun gerçekleştirileceğini, bu kapsamda bir ay içinde Mali Milat'ın kaldırılacağını açıklayan Erdoğan, 3 ay içinde de vergi yükünü tabana yayacak, vergi adaletini, barışını sağlayacak tedbirlerin alınacağını söyledi. 
     Mevcut yatırım stokunun 1 ay içinde gözden geçirilerek öncelikli yatırımların belirleneceğini kaydeden Erdoğan, kamu hesap ve işlemlerinde disiplin ve şeffaflığın sağlanacağını, 6 ay içinde de Muhasebe-i Umumi Kanunu'nun değiştirileceğini açıkladı. 
     Erdoğan, Uluslararası Para Fonu IMF ile yapılan stand-by anlaşması konusunda görüşmeler için hazırlıklar yapılacağını belirtti. 
     AK Parti Genel Başkanı Recep Tayyip Erdoğan, partisi tarafından hazırlanan Acil Eylem Planı'nın periyodunun önceliklerine göre 1 ay, 3 ay, 6 ay ve 1 yıl olarak belirlendiğini bildirdi. 
     Parti genel merkezinde basın toplantısı düzenleyen AK Parti Genel Başkanı Recep Tayyip Erdoğan, partisinin Acil Eylem Planı'nı açıkladı. AK Parti iktidarının 7'den 70'e milletin yüzünü güldürmesi dileğinde bulunan Erdoğan, kuracakları hükümetin milletin bahtını bağlayan düğümleri çözeceğini söyledi. AK Parti iktidarının, milletin iktidarı olduğunu vurgulayan Erdoğan, Türkiye'nin, çelişkileri ile toplumun gelişmesini durduran sorunları ile toplumu yaralayan bugünlere gelindiğini belirterek şöyle konuştu. 
     ''AK Parti'yi kurduğumuz gün, bundan sonra hiçbir şey eskisi gibi olmayacak demiştik. İşte o sözümüzü hayata geçireceğimiz günlerin başındayız. Türkiye'nin özeti olan İstanbul yönetimi, süreçte gelenek haline getirdiğimiz bir uygulama vardı. Herhangi bir yatırıma ilk adımı atarken, önce takvimimizi belirliyorduk. Temeli atılma yanında yatırımın hizmete açılacağı tarihi önceden ilan ediyorduk ki, bu hem bizi bağlasın hem hizmeti hızlandırsın hem de toplumun takibini mümkün kılsın. Şimdiye kadar verdiğimiz sözlerin hepsinde durduk. İnşallah bundan böyle bu geleneğimizi Türkiye ölçeğinde de hayata geçireceğiz. Gelenek haline getirdiğimiz bu pratiğimizin sayısız faydalarını tecrübe ettiğimiz içindir ki, şimdi AK Parti iktidarında ülkemize yapacağımız hizmetlerin 1 yılı için hükümetimizin acil eylem planını hazırlamış durumda sizlerin karşısına çıkmış bulunuyoruz.'' 
     
     ACİL EYLEM PLANI PERİYODU 

     Erdoğan, Acil Eylem Planı'nın periyodunun önceliklerine göre, 1 ay, 3 ay, 6 ay ve 1 yıl olarak belirlendiğini anlatarak, acil eylem programının sadece ilk 1 yılı içerdiğini söyledi. 
     5 yıllık hükümet programının yasal prosedür gereği, önümüzdeki günlerde açıklanacağını vurgulayan Erdoğan, şöyle devam etti. 
     ''Geçtiğimiz 10 yıllık dönemde iktidara gelen partiler vaat ettiklerini yerine getirmedikleri için, bunlar halkın yararına da maalesef çalışmadıkları içindir ki, kısa sürede yıpranmış ve halkın desteğini kaybetmişlerdir. Halkı temsil ettiğini unutan, halkın taleplerini ihmal eden bu iradesiz iktidarlar siyaset kurumuna zarar verdikleri gibi, devletle toplum arasında güven bunalımı doğmasına sebep olmuşlardır. Siyasetin alanının daraldığı, devlet ile toplum arasında güven sorununun derinleştiği, toplumun değişik kesimleri arasındaki iletişim kanallarının tıkandığı ağır bir ekonomik krizin ve yönetim krizinin toplumu bunalttığı bir ortamda 3 Kasım 2002 seçimleri yapılmış olup, 3 Kasım yeni bir ak sayfanın açıldığı, yeniden güçlü , güvenli ve güvenilir bir Türkiye'nin inşası için önümüze çıkan tarihi bir fırsattır. Bu fırsatın heba edilmesine asla izin verilmeyecektir.'' 
     
     DOĞU İLE BATININ HAYAT BULDUĞU BİR TÜRKİYE VİZYONU 

     Erdoğan, AK parti iktidarında ekonomik istikrar sağlamış, rekabetçi bir piyasa yapısı oluşturmuş, sürdürülebilir bir kalkınma ortamını yakalamış ve bunun nimetlerini adil bir şekilde dağıtan, yoksulluk ve yolsuzluğun giderildiği, özgür ve müreffeh insanların barış içinde yaşadığı çağdaş bir dünya ile entegre olmuş farklılıkların çatışma kaynağı değil, zenginlik olarak algılandığı ve bu anlayışıyla yeni bir dünyanın inşasına katkıda bulunan itibarlı, demokratik, doğu ve batının birarada hayat bulduğu bir Türkiye vizyonunun hayata geçirileceğini bildirdi. 
     Bu vizyonu gerçekleştirmek için siyasi iktidarı halkın talepleri doğrultusunda adalet ve kalkınma için kullanmak, halk iradesinin hukukun üstünlüğü içinde yönetime yansımasını sağlamak başta olmak üzere ülkenin bütün dinamiklerini ve potansiyelini hareket geçirmenin AK Parti iktidarının misyonu olacağını vurgulayan Erdoğan şunları söyledi 
     ''Bu misyonun gerçekleşmesi ülkemizde, siyasi ve idari birçok düzenlemenin yapılanmasına bağlıdır. Seçim sisteminden siyasi partiler kanuna, yönetime katılım ve şeffaflıktan yerel yönetimler reformuna temel hak ve özgürlükler önündeki tüm engellerin kaldırılmasına kadar temel sorun alanlarında çözümler üretmek bu misyonun gereği olarak önümüzdeki dönemde hayata geçirilecektir. Tarihine, kültürüne ve milletimizin değerlerine yabancılaşmadan çağdaş gelişmelere açık olarak AK Parti insana hizmet odaklı, yönetimde katılımcı, şeffaf bir anlayışı bütün politikalarını eksenine alacaktır. AK parti iktidarında popülist uygulamalara prim verilmeyecektir. Bu bağlamda açık taahhütlerimizi içeren 1 yıllık bu eylem planımız ve bu plana uyumlu olarak hazırlanacak 5 yıllık hükümet programımızla Türkiye özlemlerine kavuşacaktır.'' 
     





</TEXT>
</DOC>
