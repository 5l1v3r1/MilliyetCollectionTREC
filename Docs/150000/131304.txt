<DOC>
<DOCNO> 131304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sontur01.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Çin'de karşılaştığı Yunanlı turistlerle kime selam yolladı 
</HEADLINE>
<TEXT>

     AK Parti Genel Başkanı Recep Tayyip Erdoğan, Çin gezisinin üçüncü gününde Pudonk Belediyesi'ni ziyaret etti. Ardından dünyanın 3. büyük televizyon kulesini gezdi. 
     Erdoğan ve beraberindekiler, geniş güvenlik önlemleri altında 3 ayrı belediyeden oluşan Shangay'ın en gelişmiş bölgesi olan Pudonk Belediyesi'ni ziyaret ederek Belediye Başkanı Jiong Zixian'dan belediye yatırımları, hizmetler, şehir planlaması ve yabancı sermaye konularında sinevizyon eşliğinde brifing aldı. 
     Son yıllarda Pudonk'ta görülen gelişmeden etkilendiğini belirten Erdoğan, Belediye Başkanı Zixian'a bu gelişimin ve başarının sırrını sordu. Zixian da merkezi hükümetle belediye arasındaki koordinasyonun yanı sıra, çalışma azminin bu başarıyı getirdiğini ifade ederek, Erdoğan'a ''Başbakan olduğunuzda gelirseniz daha iyi bir Pudong'la karşılaşacaksınız'' dedi. 
     Erdoğan ve beraberindekiler daha sonra 468 metre yüksekliğindeki dünyanın 3. en büyük televizyon kulesi olan ''Doğu İncisi'' televizyon kulesini gezdi. 
     Pudong belediye bandosu tarafından karşılanan Erdoğan, daha sonra 263 metre yükseklikteki orta bölüme süpersonik asansörlerle çıktı. Dürbünle çevreyi gözleyen Erdoğan, bir ara Yunanlı bayan turistlerle ayak üstü sohbet etti. Yunanlı bir turistin ''Biz iki ayrı ama dost ülkelerin insanlarıyız'' sözleri üzerine Erdoğan, turistlerden Yunanistan Başbakanı Kostas Simitis'e selam söylemelerini istedi. Erdoğan, kuleden yine bando tarafından uğurlandı. 
     





</TEXT>
</DOC>
