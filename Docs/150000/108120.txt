<DOC>
<DOCNO> 108120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sonspo18.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tümer "Beşiktaş'ın kadrosu şampiyonluk için yeterli" 
</HEADLINE>
<TEXT>

     Beşiktaş'ın başarılı futbolcusu Tümer Metin, Beşiktaş'ın kadrosunun şampiyonluk için yeterli olduğunu, transfere ihtiyaç bulunmadığını söyledi. 
     Tümer, Beşiktaş'ın resmi internet sitesinde taraftarlarla söyleşti, soruları yanıtladı. Maçlarda geriye gelmediği eleştirileri hatırlatılan Tümer, teknik direktör Mircea Lucescu'nun yeni bir sistem geliştirdiğini, bu sisteme göre geride oynamasına izin verilmediğini belirterek, ''İlk dört haftanın üçünde santrfor, sadece birinde orta sahada oynadım'' dedi. 
     Forvette Nouma ve İlhan Mansız'ın yokluğu, Ahmet Dursun'un da tam hazır olmaması nedeniyle takımın gol yüzdesinin biraz düştüğünü ifade eden Tümer, yine de geçen yıldan daha fazla gol attıklarını ve takım oturdukça gol yüzdesinin artacağını kaydetti. 
     Beşiktaş'ın kadrosunu şampiyonluk için yeterli gördüğünü ve transfere gerek bulunmadığını vurgulayan Tümer, şu görüşlere yer verdi 
     ''Bu yıl Beşiktaş olarak artı durumdayız. Taraftarımız 100. yılımızda bizden şampiyonluk bekliyor. Takım olarak bu düşünceyle elimizden geleni yapacağız ve şampiyonluğa ulaşacağız.'' 
     
     ''SERGEN'LE BİRLİKTE OYNARIZ'' 
     Tümer, taraftarlarla söyleşisinde sıkça ''Sergen'le birlikte takımda oynayamayacağı'' şeklindeki görüşler hakkında ne düşündüğü sorusuyla karşılaştı. 
     Sergen'le birlikte oynayarak 4 maçta 3 galibiyet aldıklarını hatırlatan Tümer, Sergen ile beraber oynamasının iyi olacağını, aralarında da hiçbir sorun bulunmadığını söyledi. 
     Tümer, taraftarların sorularını yanıtlarken bugün için Beşiktaş'tan ayrılmayı düşünmediğini, yurt dışında Manchester United'da oynamak istediğini ve kendinde eksik gördüğü şeyin çok çabuk sinirlenmesi olduğunu belirtti. Teknik direktör Lucescu için de ''İlişkileri müthiş'' yorumunu yaptı. 
     Tümer, bir soru üzerine Lucescu'nun, hem insani, hem de teknik açıdan Daum'dan daha iyi ve bilgili olduğu görüşünü savundu. 
     Siyah-beyazlı futbolcu, A Milli Futbol Takımı'nda Beşiktaşlı futbolcu sayısının Fenerbahçe ve Galatasaray'dan daha az olmasını da ''Beşiktaş'ın bu konuda lobi eksikliği bulunmasına'' bağladı. 
     





</TEXT>
</DOC>
