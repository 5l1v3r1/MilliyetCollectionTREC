<DOC>
<DOCNO> 134851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sonspo24.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Yunan basını Deli-İbrahim Olimpiyakos'u yıktı geçti... 
</HEADLINE>
<TEXT>

     Yunanistan basketbol liginin 12. haftasında dün gece Pire Olimpiyakos'la karşılaşan Panathinaikos, maçtan 85-76 galip ayrılırken, milli basketbolcu İbrahim Kutluay gecenin ''en değerli'' oyuncusu olma başarısını gösterdi. 
     Takımının ezeli rakibi Pire Olimpiyakos'un potasına 22 sayı bırakan Kutluay, oyun sonunda salondan Panathinaikoslular'ın omuzlarında çıkan oyuncu oldu. 
     Yunan basını, Kutluay'ın başarısını, ''Türk oyuncu karşı takım potasıyla açık hat kurmuştu. Panathinaikos'a yaşam öpücüğünü veren kişi oldu. Deli-İbrahim Olimpiyakos'u yıktı geçti'' şeklinde yansıttı. 
     Atina'da yayınlanan Elefteros Tipos gazetesi, ''İbrahim diye yankılanan salondan Pire ekibinin ölüsü çıktı'' derken, Ethnos, ''Yeşil yoncaların başrol oyuncusu Kutluay'dı'' şeklindeki haberiyle Türk oyuncunun başarısını okuyucularına taşıdı. 
     Ta Nea gazetesi ise İbrahim'in sayı kaydederken çekilen bir fotoğrafını da yayınladığı haberine ''Cellat'' başlığını uygun gördü. 
     Elefterotipiya gazetesi, ''Kutulay'ın avuçlarından adeta alevler çıkıyordu'' derken, Apoyevmatini gazetesi, ''Türk, Panathinaikos'a cenneti, Olimpiyakos'a cehennemi aynı anda yaşattı'' değerlendirmesini yaptı. 
     





</TEXT>
</DOC>
