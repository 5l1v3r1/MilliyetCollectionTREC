<DOC>
<DOCNO> 140383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sontur05.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamal olmak için kibar olmak gerek 
</HEADLINE>
<TEXT>

     Belediye zabıta yönetmeliği, ekmek parası için her yükün altına giren hamallara, sırtlarında kilolarca yük varken bile kibar olma zorunluluğu getiriyor. 
     Zabıtanın yürürlükteki İdari Fenni ve Sağlık Yönetmeliği, hamalların çalışma izinleri ve çalışırken uymaları gereken kuralları düzene bağlıyor. 
     Teknoloji ve yük taşıma araçları ne kadar gelişirse gelişsin, büyük-küçük birçok kentte bu meslek grubunun kendi ismiyle anılan pazarlarında, ağır bir yükün altında sıklıkla rastlanan hamalların da, uymaları gereken önemli mesleki kuralları bulunuyor. 
     Yönetmelikler, zahmetli bir mesleği icra eden çilekeş hamallara her şart, hatta ağır yük altında bile kibar olma zorunluluğunu getiriyor. Yönetmeliğin 58. maddesi, ''Hamallar kalabalık yerlerden geçerken, kimseye çarpmamaya dikkat edecekler ve bunun için geleni, geçeni icap ettikçe nezaketle, gürültüsüzce ikaz edeceklerdir'' diyor. 
     ''Hamalların yük sahiplerine her ne surette olursa olsun fena ve kaba muamelede bulunmasını'' kesinlikle yasaklayan aynı yönetmelik, hamalların belediye tarifesinden fazla ücret istemelerini de engelliyor. 
     Birçok meslekte bulunan kıdem konusunun hamallık için söz konusu olmadığını vurgulayan başka bir maddede ise, ''Hamallıkta kıdem ve imtiyaz yoktur. Bunu andıran iddia ve hareketlerde bulunmak yasaktır'' deniliyor. 
     Hamallara kibarlığı şart koşan yönetmelik, bu zor mesleği her önüne gelenin icra etmemesi için de belli şartların yerine getirilmesini prosedüre bağlamayı ihmal etmiyor. 
     
     HER İSTEYEN HAMAL OLAMIYOR 
     Hamal adaylarının sağlık muayenesinden geçmesini zorunlu kılan yönetmelik, hamallara, belediyeye başvurduktan sonra alınacak ''marka''yı da çalışırken yakalarına takma zorunluluğu getiriyor. 
     Markasız yapılan korsan hamallığı yasaklayan yönetmelik, ''beden ve ruh özellikleri uygun olmayan, hırsız, dolandırıcı ve emniyeti suiistimal suçlarından birinden mahkum olanlar ile iyi hal ve hareket sahibi oldukları zabıta raporu ile tasdik edilmeyenlerin'' bu mesleği yapmalarını da engelliyor. 
     Çalışırken uyulması gereken şartlara aykırı hareketten 3 defadan fazla ceza alanların bir daha hamallık yapamayacaklarının da belirtildiği yönetmelikde bu tür kişilere daha önce verilen ''marka''nın da, çalışmasının engellenmesi için geri alınmasını öngörüyor. 
     Zabıtanın, kuralları ihlal eden meslek mensuplarına tek maddeden 86 milyon liradan başlayarak katlanan para cezaları yazma yetkisi de bulunuyor. 
     





</TEXT>
</DOC>
