<DOC>
<DOCNO> 139451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/soneko51.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof.Dr.Sönmez ABD kredisinin IMF ile ilişkilendirilmesi olumlu 
</HEADLINE>
<TEXT>

     ODTÜ İktisadi ve İdari Bilimler Fakültesi Öğretim Üyesi Prof. Dr. Atilla Sönmez, olası Irak operasyonundan dolayı ABD'nin Türkiye'ye vereceği kredinin IMF programı ile ilişkilendirilmesini olumlu karşıladığını belirterek, ''Aksi takdirde alınacak parayla sonsuza giden duble yollar yapılabilir'' dedi. 
     Türkiye Ekonomi Kurumu tarafından düzenlenen ''Türkiye Ekonomisinde İstikrar Bugünü ve Yarını'' konulu panel Vakıfbank Genel Müdürlüğü Konferans Salonu'nda gerçekleştirildi. 
     Panelde konuşan Prof. Dr. Atilla Sönmez, Türkiye'de ekonomik istikrarsızlığın temel göstergesinin enflasyon olduğunu belirterek, ülkede son 50 yılda enflasyonun yüzde 50 ile yüzde 100 arasında seyrettiğine dikkat çekti. 
     Türkiye'de enflasyonun alt sınırının tavizci siyasi politika, üst sınırının ise IMF tarafından belirlendiğini ifade eden Sönmez, bu nedenle enflasyonun hiper hale gelmediğini belirtti. 
     Irak'ta olabilecek bir savaşın Türkiye için büyük istikrarsızlık kaynağı olacağına da işaret eden Sönmez, ABD'nin Türkiye'ye vereceği kredi konusunda şunları söyledi 
     ''ABD'den alınacak para bütçe denklemlerini değiştirebilir ama bu paranın nasıl kullanılacağı da çok önemli... Bu paranın IMF programıyla ilişkilendirilmesini olumlu karşılıyorum. Türkiye IMF programı ihlal etmediği sürece bu para verilecek, bence de bu doğru. Aksi takdirde alınacak parayla sonsuza giden duble yollar yapılabilir.'' 
     
     DİĞER KONUŞMACILAR 
     Panelde konuşan Ankara Üniversitesi Siyasal Bilgiler Fakültesi İktisat Bölüm Başkanı Prof. Dr. Ercan Uygur da hem finansal açıdan, hem de reel ekonominin büyümesi açısından Türkiye'nin dünyadaki en istikrarsız ülkelerden biri olduğunu söyledi. 
     Reel faizleri yüksek ekonomilerde istikrarsızlığın görüldüğünü anlatan Uygur, Türkiye'de 1990'lı yılların ikinci yarısında reel faizlerin ortalama yüzde 50 ile yüzde 90 arasında seyrettiğine dikkat çekti. 
     Ankara Üniversitesi Siyasal Bilgiler Fakültesi'den emekli öğretim üyesi Prof. Dr. Korkut Boratav ise Türkiye ekonomisinin cari açığının ılımlı olduğunu, fakat garip bir şekilde döndürülemez bir borç stoğunda bulunduğunu kaydetti. 
     Dünya Bankası'ndan emekli Prof. Dr. Oktay Yenal da yüksek oranlarda enflasyon, dış ödemelerde sıkıntılar ve yüksek faiz oranlarının istikrarsızlık anlamına geldiğini söyledi. 
     Türkiye'de istikrarın sağlanması için bazı düzenlemelere ihtiyaç olduğunu anlatan Yenal, bir bütçe yasası ile para politikası konusunda yasal düzenlemelere ihtiyaç olduğunu dile getirdi. 
     





</TEXT>
</DOC>
