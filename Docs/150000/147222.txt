<DOC>
<DOCNO> 147222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sondun19.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Başbakanı "Türkiye'nin sözüne güveniyoruz" 
</HEADLINE>
<TEXT>

     Almanya Başbakanı Gerhard Schröder, Türk hükümetinin, Kuzey Irak'taki durumun değişmediği şeklindeki açıklamalarına güvenmemeleri için hiçbir neden bulunmadığını söyledi. 
     Schröder, Federal Meclis'te Irak konusunda yaptığı hükümet açıklamasında, ''AB, Türkiye'yi, Kuzey Irak'a girmemesi konusunda uyardı. Federal hükümet de Türkiye'nin savaşa taraf olması durumunda AWACS uçaklarında görev yapan Alman askerlerini çekeceğini açıkladı. Türk hükümeti de sıkça, bölgedeki durumun değişmediğini açıkladı. Türk hükümetinin sözüne güvenmememiz için hiçbir neden yok'' dedi. 
     Almanya'nın savaşa katılmadığını ve gelecekte de katılmayacağını vurgulayan Schröder, ''Ancak ittifak sorumluluklarımızı yerine getireceğiz. Müttefiklerimize verdiğimiz sözlerde duracağız. Bu, Almanya'daki Amerikan kışlalarının ve üslerinin korunması ve Amerikan uçaklarına hava sahasının açılması kadar, Türkiye'nin savunması için gönderilen AWACS uçakları için de geçerlidir'' diye konuştu. 
     AWACS tipi erken uyarı uçaklarındaki Alman askerlerinin görev yapmaları için mecliste oylama yapılması yönünde Anayasa Mahkemesi'ne yapılan başvurunun da reddedildiğini hatırlatan Schröder, ''Alman askerlerinin yurtdışında görev yapmalarını kolaylaştırmak amacıyla bir 'Sevk Yasası' hazırlanması konusunda da tartışmaya hazırız. Bunu Irak savaşından sonra yapabiliriz. Bu yasa, federal hükümete daha fazla hareket yeteneği vermeli'' dedi. 
     





</TEXT>
</DOC>
