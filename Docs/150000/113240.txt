<DOC>
<DOCNO> 113240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sondun10.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
International Herald Tribune Bali'deki bombacı eski hava subayı 
</HEADLINE>
<TEXT>

     Endonezya polisinin, eski bir hava subayını, Bali'deki saldırıda kullanılan bombayı yaptığı iddiasıyla tutukladığı öne sürüldü. 
     International Herald Tribune gazetesinin internet sitesinde yer alan haberde, eski subayın suçunu itiraf ettiği belirtildi. 
     Haberde, 180'den fazla kişinin ölümünden dolayı üzüntü duyduğunu söyleyen eski subayın, bombayı kimin yaptırdığı hakkında ise bilgi vermediği kayrdedildi. 
     Patlayıcı madde bilgisini Endonezya Hava Kuvvetleri'ndeki görevi sırasında edindiğini söyleyen eski subayın, "yanlış bir davranışı" nedeniyle ordudan atıldığı ifade edildi. 
     Soruşturmayı sürdüren uzmanların verdiği bilgiye göre, bombanın yapımında ordu tarafından kullanılan, çok güçlü bir patlayıcı olan C4 kullanıldı. 
     
     SALDIRI PROFESYONELCE PLANLANMIŞ 

     Bali adasındaki saldırıyla ilgili soruşturmalarına devam eden Endonezyalı ve uluslararası uzmanlar, saldırının profesyonelce ve büyük bir titizlikle planlanıp yapılmış olduğunu belirtti. 
     Bali polis şefi, saldırının C-4 plastik patlayıcı ile gaz bileşimi kullanılarak yapıldığını tespit ettiklerini söyledi. 
     Uzmanlar, ilk patlamayla insanlarda panik yaratmak ve panik içindeki insanların büyük bir bölümünü, bomba yüklü aracın infilak ettirilmesiyle kısa bir süre sonra meydana gelen esas patlamanın planlandığı yere çekmek olduğunu açıkladı. 
     Endonezya Emniyet Müdürü, patlama bölgesinde genellikle orduda bulunan ve 2 yıl önce Yemen açıklarında Amerikan savaş gemisi USS Cole'a düzenlenen saldırıda da kullanılan macuna benzer C-4 plastik patlayıcı izleri bulunduğunu açıklamıştı. 
     Bali adasında hafta sonunda meydana gelen patlamalarda 183 kişi yaşamını yitirmişti. 
     





</TEXT>
</DOC>
