<DOC>
<DOCNO> 113315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sontur02.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İzinsiz Kürtçe yayına 14 yıl hapis, 120 milyar para cezası geliyor 
</HEADLINE>
<TEXT>

     Radyo ve Televizyon Üst Kurulu'nun RTÜK , son şeklini vermeye çalıştığı "Yayınların Dili Hakkında Yönetmelik" taslağında izin alınmaksızın Türkçe dışında yayın yapan kuruluşların sahip ve yöneticilerine 3.5-14 yıl arası hapis ve 120 milyara kadar para cezası verilmesi öngörülüyor. 
     Hiçbir biçimde Kürtçe eğitimin yapılamayacağı belirtilen taslakta, Kürtçe şarkı-türkü yayınlamak için ise izine gerek görülmedi. 
     AB Genel Sekreterliğinin görüşü doğrultusunda bazı maddeler hakkındaki seçenekler üzerinde tartışan RTÜK'ün somutlaştırdığı taslağa göre "vatandaşların günlük yaşamlarında geleneksel olarak kullandıkları dil ve lehçelerle" yayın mümkün yapılabilecek, ancak bunların eğitimi gerçekleştirilemeyecek. 
     Taslakta, "evrensel kültür ve bilim eserlerinin oluşmasına katkısı olan yabancı dillerin" öğretilmesinin ise önü açıldı. RTÜK, yabancı dillerde yayının günlük yayın akışı içinde 2 saati aşıp aşmayacağı konusunda henüz bir karara varamazken, konuyla ilgili olarak süre sınırı getirilmemesi seçeneğini de değerlendiriyor. Yabancı dilde eğitim yapmak isteyen kuruluşların ise öncelikle Milli Eğitim Bakanlığından izin alması gerekiyor. 
     
     KÜRTÇE ŞARKI İÇİN İZNE GEREK YOK 

     "Günlük yaşamda geleneksel olarak kullanılan farklı dil ve lehçelerde de yayın", sadece "haber, müzik ve geleneksel kültürün tanıtılıp yaşatılmasına yönelik" olabilecek. Bu bağlamda kuruluşlar, ancak bir dil ve lehçe için RTÜK'e başvurabilecek. Ancak RTÜK bu yayınların yerel veya bölgesel mi yoksa ulusal mı olacağına ise henüz karar veremedi. TV'ler haftada bir gün 2 saati aşmayacak şekilde Kürtçe yayın yapabilecek, radyolar ise birisi hafta sonunda olmak üzere 2 günde toplam 6 saat yayın yapabilecek. 
     
     TÜRKÇE ÇEVİRİYLE ALTYAZI 

     TV'de Kürtçe yayının yapıldığı sırada, "içerik ve süre açısından bire bir" olmak koşuluyla Türkçe çevirisi altyazı ile verilecek. Radyolar ise Kürtçe programın hemen ardından Türkçe çevirisini de yayınlayacak. 
     YAYIN PLANINI DEĞİŞTİRMEME TAAHHÜTÜ 
     RTÜK, yayın için başvuranlar hakkında "ilgili resmi mercilerden resen bilgi ve belge isteyerek", uygun bulduklarına izin verecek. Başvuruda kuruluşların noter onaylı bir taahhütname de vermesi gerekecek. Taahhütnamede, Cumhuriyetin Anayasa'da belirtileen temel niteliklerine, Devletin ülkesi ve milletiyle bölünmez bütünlüğüne, RTÜK Yasasına ve buna dayanılarak çıkarılan yönetmelik esaslarına, RTÜK'ün öngördüğü yükümlülüklere, izin koşullarına ve Yayınların Dili Hakkında Yönetmeliğe uygun yayın yapılacağı belirtilecek. Taahhütnamede, belirtilenin dışında dil ve lehçeyle yayın yapılmayacağı, saptanan sürenin aşılmayacağı, yayın için belirtilen günlük-aylık-yıllık yayın planının RTÜK'e bildirilmeden değiştirilmeyeceği ve bu yayınlar süresince kuruluşun logo ve çağrı işaretinin kaldırılmayacağı da taahhüt edilecek. 
     İZİNSİZ YAYIN YAPAN PİŞMAN OLACAK 
     yönetmelik koşullarının ihlal edilmesi durumunda çok sert yaptırımların uygulanması da taslaktaki yerini aldı. Türkçe'den başka bir dilde yayın yapmak üzere RTÜK'ten izin alan kuruluşların yönetmelikteki esasları çiğnemeleri durumunda, kademeli olarak ağırlaşan bir cezalar silsilesi uygulanacak. Buna göre yükümlülüklere aykırı yayın yapan kuruluşlar RTÜK Yasasının 33.maddesi uyarınca cezalandırılacak. 
     Bu maddeye göre yayın ilkelerine aykırı davranan kuruluşlar hakkında, Türkçe yayınlarda da olduğu gibi, çeşitli uyarı ve para cezasının yanı sıra durdurma ve iptal yaptırımları uygulanacak. Ancak taslakta, RTÜK'ten izin alınmadan Türkçe dışında bir dille yayın yapan kuruluşlara RTÜK Yasasının Ek 2.Maddesi uyarınca ceza Verilmesi hükmü yer aldı. Böylece, bu durumdaki kişiye veya kuruluşun sahip ve yöneticilerine öncelikle 6 aydan 2 yıla kadar hapis ve 1 milyardan 100 milyara kadar para cezası verilecek. Ancak yapılan yayının, devletin ülkesi ve milletiyle bölünmez bütünlüğüne karşı yıkıcı ve bölücü faaliyetlere sevkedici yanı bulunduğu saptanırsa ilgili kişiler hakkında ayrıca, TCK'nın "çeteye yardım-yataklık" yapmak suçunu düzenleyen 314. maddesi uyarınca da 6 aydan 1 yıla kadar hapis cezası verilecek. Yine söz konusu kuruluşun tüm yayın cihazlarına devlet tarafından el konulacak. 
     RTÜK'ün istemesine rağmen söz konusu yayının bantlarını teslim etmeyen kuruluşların sahip ve yöneticilerine 6 aydan bir yıla kadar hapis ve 1-10 milyar arası para cezası daha verilecek. Gönderilen bant içeriğinin istenen yayınla uyuşmaması ya da bantta tahrifat yapıldığının saptanması durumunda ilgililere 2-10 yıl arası ağır hapis ve 2-10 milyar arası ağır para cezası daha verilecek. Böylece yayın kuruluşu sahip ve yöneticilerine toplam olarak 3.5-14 yıl hapis ve 3-120 milyar lira arası para cezası verilebilecek. 
     





</TEXT>
</DOC>
