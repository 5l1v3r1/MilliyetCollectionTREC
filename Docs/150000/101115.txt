<DOC>
<DOCNO> 101115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/yasam/yas01.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çılgın şık Hayır’ı duyunca kurşun yağdırdı 
</HEADLINE>
<TEXT>
Ya benimsin ya toprağın 
Tülay’a olan aşkına karşılık alamayan Muhsin, dün genç kızın yolunu kesti. Önce onu öldürdü, sonra bir polisi vurdu, ardından da intihar etti 
     ŞAKİR AYDIN, M. AKİF ERDEM İstanbul 

     Zeytinburnu’nda çılgın bir şığın cinneti, hem genç bir kızı, hem çılgın şığı canından etti, bir polis de ağır yaralandı. 
     Güngören’deki bir tekstil şirketinde sekreterlik yapan Tülay Batkı 21 , dün saat 07.30 sıralarında işe gitmek üzere Zeytinburnu Seyitnizam Mahallesi’ndeki evinden çıktı. Genç kızla bir süre aynı yerde çalıştığı öğrenilen Muhsin Bolat 25 , Geçici 34. Sokak’ta Batkı’nın yolunu kesti. Ve aşkına karşılık vermeyen Batkı’yı silahla tehdit ederek kendisiyle gelmeye zorladı. Yine olumsuz yanıt alan Bolat, bu sefer genç kızı saçlarından tutarak sürüklemeye başladı. Bu durumu gören çevre sakinlerinin ihbarı üzerine Zeytinburnu İlçe Emniyet Müdürlüğü’ne bağlı 34 A 84243 plakalı ekip olay yerine geldi. 
     
     Polis sıkıştırınca tetiği çekti 
     Polisleri gören Bolat, silahını genç kızın başına dayadı ve tetiği çekti. Batkı kafasına yediği kurşunla yere yığılırken çılgın şık kaçmaya başladı. 
     Polisle kovalamaca sonucu Çırpıcı Yolu’ndaki küçük sanayi sitesinde sıkıştırılan Bolat, kendisini iknaya çalışan polislere ateşle karşılık verdi. Çıkan çatışmada bacağından yaralanan Bolat bu arada polis memuru Tuncay Tarım’ı da başından ve kasığından vurdu. Bolat, yaralı halde kaçamayacağını anlayınca bu kez silahını başına dayadı ve tetiği çekti. Bolat oracıkta ölürken, bölgeye gelen takviye ekiplerin müdahale ettiği genç kızın da hastane yolunda can verdiği haberi geldi. Bu arada İstanbul Tıp Fakültesi Hastanesi’ne kaldırılan ve eşinin de üç aylık hamile olduğu belirtilen polis memuru Tarım’ın durumunun ise ağır olduğu öğrenildi. Olay yerinde incelemelerde bulunan İstanbul Emniyet Müdürü Hasan Özdemir, hastaneye de giderek, yaralı polis memuru hakkında bilgi aldı. 
     



 YAŞAM 






















</TEXT>
</DOC>
