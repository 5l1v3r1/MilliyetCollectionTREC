<DOC>
<DOCNO> 133806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/yasam/yas02.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivaslı Nebahat 
</HEADLINE>
<TEXT>
Hollanda’nın yükselen yıldızı 
Sivas’tan Hollanda’ya göçen bir işçi ailesinin yedi çocuğundan biri olan Nebahat Albayrak, Hollanda’daki seçimlerde İşçi Partisi’nin en çok oy alan üçüncü kişisi oldu 
     ERGUN KULA Lahey 

     Oylarını ikiye katladı 
     NEBAHAT Albayrak... 1968 Sivas doğumlu. 2 yaşındayken ailesiyle Hollanda’ya gelmiş. Leiden Üniversitesi Hukuk Fakültesi mezunu... Geçen hafta yapılan seçimlere İşçi Partisi’nden katıldı. Bir önceki seçimlerde 32 bin olan tercihli oylarını ikiye katlayan Albayrak, parti lideri Wouter Bos ve ikinci sıradaki adaydan sonra partisi içinde en çok tercihli oyu alan milletvekili oldu. Tüm Türk adayların toplamından da daha fazla oy aldı. 
     
     Hollandalılar oy verdi 
     PARTİSİNİN iktidar ortağı olması halinde bakan ya da müsteşar olmasına kesin gözüyle bakılan Albayrak, kendisini "Tipik birinci nesil Anadolu ailesinin yetiştirdiği birisiyim" diye tanımlıyor. Mantı, suböreği ve içliköfte yapmayı seviyor. "İnsan içine çıkacak kadar olmasa da gitar çalarım" diyen Albayrak, geçmişte ağabeyinin kurduğu korsan radyoda spikerlik de yapmış. En büyük keyfi ise okul tatillerinde yeğenlerini şımartmak. 
     



 YAŞAM 


















</TEXT>
</DOC>
