<DOC>
<DOCNO> 104799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sondun03.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yetkililer Talabani'nin iddialarını yalanladılar... 
</HEADLINE>
<TEXT>

     Dışişleri Bakanlığı Müsteşarı Büyükelçi Uğur Ziyal'in Washington'a yaptığı önemli ziyaret sırasında görüştüğü Amerikalı yetkililerin, Irak konusunda Türkiye'den şu an için askeri bir taleplerinin olmadığı bildirildi. 
     Ziyal'in temaslarını değerlendiren Türk diplomatik kaynakları, Ziyal'in, görüşmelerinde ABD tarafına Irak'a askeri müdahalenin sakıncalarını anlattığını, bunlar arasında Irak'a operasyonun ''yeni bir terör dalgasına yol açabileceği'' uyarısının da bulunduğunu belirttiler. 
     ABD Başkanı George Bush yönetimi ise Türk tarafına, Irak lideri Saddam Hüseyin'in devrilmesinde kararlı olduğu, ancak bunun zamanı ve yönteminin tam belirlenmediği mesajını vererek, alternatif planların Bush'a sunulmakta olduğunu bildirdi. 
     Bir Türk yetkilisi, ''Irak konusunda henüz tam karar ortada yok. Bu aşamada ABD'nin Türkiye'den bir askeri talebi de yok'' dedi. 
     Türk kaynakları, Irak'a müdahalenin, gerçekleşmesi halinde bile pek yakın olmadığı ve en erken Kasım başındaki Kongre seçimlerinden sonra başlayabileceği izlenimi alındığını ifade ettiler. 
     Türk heyeti, görüşmelerde Kuzey Irak'ta Mesud Barzani'nin grubu Irak Kürdistan Demokratik Partisi'nin IKDP Türkiye'ye karşı son zamanlarda artan olumsuz tutumu yüzünden ortaya çıkan sıkıntıyı da Amerikan tarafına anlattı. 
     Bu arada Türk yetkilileri, diğer Kürt lider Celal Talabani'nin dile getirdiği, ''Irak'a ABD operasyonu durumunda Türk ordusunun Irak'a girmeyeceği yönünde Washington'ın Iraklı Kürtlere güvence verdiği'' iddiasını da yalanladılar. 
     Bir yetkili, ''Amerikalılar Türkiye'ye 'Irak'a girmeyin' demedi. Türkiye de zaten 'Girerim' demedi'' sözüyle bu durumu anlattı. 
     Müsteşar Ziyal'in temaslarında Türk tarafı, KADEK adıyla oluşturulan örgütün, terör örgütü PKK'nın devamı olduğunu vurgulayarak, ABD'den PKK'ya olduğu gibi KADEK'e karşı da önlem alınmasını istedi. Edinilen bilgiye göre Amerikan tarafı, bunu olumlu karşıladı. 
     Washington'da çok üst düzeyde kabul gören Ziyal ve Türk heyeti, Başkan Yardımcısı Dick Cheney, Savunma Bakanı Donald Rumsfeld ve yardımcısı Paul Wolfowitz, Dışişleri Bakanı Colin Powell ve yardımcısı Marc Grossman, Genelkurmay Başkanı Orgeneral Richard Myers ve Başkan Bush'un Ulusal Güvenlik Danışmanı Condoleezza Rice ile görüştü. 
     Türk heyetinde Genelkurmay Plan ve Prensipler Başkanı Hava Korgeneral Reşat Turgut, Dışişleri Bakanlığı Müsteşar Yardımcıları Baki İlkin, Ali Tuygan, Alev Kılıç ve Türkiye'nin Washington Büyükelçisi Faruk Loğoğlu da yer aldı. 
     





</TEXT>
</DOC>
