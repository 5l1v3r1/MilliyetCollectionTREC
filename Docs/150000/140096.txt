<DOC>
<DOCNO> 140096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/soneko04.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, bu hafta, iki ihale birden düzenleyecek... 
</HEADLINE>
<TEXT>

     Hazine, bu hafta, biri bono diğeri ise tahvil olmak üzere iki ihale birden düzenleyecek. 
     Hazine, 4 Mart Salı günü, 364 gün vadeli tahvil ile 217 gün vadeli bono ihaleleri yapacak. Her iki ihalede satılacak kağıtlar 5 Mart Çarşamba günü ihraç edilirken, 364 gün vadeli tahvilin geri ödemesi 3 Mart 2004, 217 gün vadeli bononun ise 8 Ekim 2003 olarak belirlendi. 
     Hazine'nin en son 25 Şubat tarihinde düzenlediği 371 gün vadeli iskontolu tahvil ihalesine 2.7 katrilyon liralık teklif gelirken, net satış tutarı da 1 katrilyon 437.5 trilyon lira olmuştu. 
     İhalede gerçekleşen bileşik faiz yüzde 55.99, basit faiz ise yüzde 56.25 olarak belirlenmişti. 
     Hazine'nin, bu hafta, 3 katrilyon 424.2 trilyon lirası piyasaya, 454.4 trilyon lirası kamu kurumlarına yapılan satışların geri ödemeleri, 48.9 trilyon lirası da kamu kurumlarına, kamu bankalarına ve TMSF'ye ihraç edilen senetlerin ödemeleri olmak üzere toplam 3 katrilyon 927.6 trilyon lira iç borç ödemesi bulunuyor. 
     Hazine'nin 6 Mart tarihinde yerine getireceği 3.9 katrilyon lira tutarındaki iç borç ödemesinin 3 katrilyon 878.5 trilyon lirası Türk Lirası cinsinden, 49.1 trilyon lirası da döviz cinsinden bulunuyor. 
     





</TEXT>
</DOC>
