<DOC>
<DOCNO> 133499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sontur22.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkemede tüyler ürperten ifadeler... 
</HEADLINE>
<TEXT>

     Zeytinburnu'nda, öldürdükleri kişinin cesedini parçaladıktan sonra, komşularına ''kurban eti'' diyerek dağıttıkları öne sürülen Afganistan uyruklu 3 sanığın yargılanmasına devam edildi. 
     Bakırköy 5. Ağır Ceza Mahkemesi'ndeki duruşmaya, tutuklu sanıklar Halil Beg, Mehmet Kasım Corayı ve Cora Çakır katıldı. 
     Duruşmada, sanıkların kiraladıkları Zeytinburnu Seyitnizam Mahallesi'ndeki evin sahibi Hüseyin Telli ve eşi Fatma Telli tanık olarak dinlenildi. 
     Tanık Fatma Telli, kiracıları olan Halil Beg'in bir tabak içerisinde getirdiği ve ''kurban eti'' olduğunu söylediği 2 parça eti diğer komşularının da yaptığı gibi yediklerini, diğer etlerden bir farkı olmadığını, ancak sanığı kurban keserken görmediğini anlattı. 
     Sanıkların tutukluluk hallerinin devamını kararlaştıran mahkeme heyeti, diğer tanıkların da dinlenilmesi amacıyla duruşmayı erteledi. 
     
     3 MÜEBBET İSTEMİ 

     Bakırköy Cumhuriyet Savcılığı'nca hazırlanan iddianamede, Afganistan uyruklu İsmetullah İhsan'ın 27 Aralık 2001'de ortalıktan kaybolması üzerine, ailesinin polise başvurduğu belirtiliyor. 
     Polisin başlattığı araştırma sırasında sanıkların maktulle irtibatlarının ortaya çıkarıldığı ve maktulle en son görüşen kişinin Halil Beg olduğunun belirlendiği anlatılan iddianamede, Beg'in üzerinden çıkan cep telefonu numarasının da maktule ait olduğu kaydediliyor. 
     Sanıkların, İhsan'ın kaybolduğu gün komşularına et dağıttıklarının anlaşıldığı ifade edilen iddianamede, 3 sanığın İhsan'ı öldürdükten sonra parçalara ayırdıkları ve bu parçaları da ''kurban eti'' olarak komşularına dağıttıkları öne sürülüyor. 
     İddianamede, her 3 sanığın da, TCK'nın 450. maddesinin 3. fıkrası uyarınca ''canavarca bir his sevki ile adam öldürmek'' suçundan müebbet ağır hapis cezasına çarptırılması isteniyor. 
     
</TEXT>
</DOC>
