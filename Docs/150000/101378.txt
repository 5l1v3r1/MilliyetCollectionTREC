<DOC>
<DOCNO> 101378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/spor/spo20.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Arsenal’i Silva uçurdu      İNGİLTERE’DE lig ve kupa şampiyonunu karşı karşıya getiren Community Shield Kupası’nı Arsenal kazandı. Arsenal güçlü rakibi Liverpool’u 1-0 yenerek kupaya uzanırken, galibiyeti getiren golü Fenerbahçe’nin uzun süre peşinden koştuğu Brezilyalı Gilberto Silva attı. İkinci yarı oyuna giren Silva 69. dakikada Liverpool ağlarını havalandırdı. 
     
Coulibaly Diyarbakır’da      DİYARBAKIRSPOR, geçen sezon Denizlispor’da oynayan Malili futbolcu Ferdinand Coulibaly ile iki yıllık sözleşme yaptı. Başkan Ali İhsan Kaya, bu transferle forvet sıkıntılarını giderdiklerini söyledi, "Yönetim olarak Diyarbakırspor’un başarısı için elimizden geleni esirgemedik" açıklamasını yaptı. 
     
Kuraşta 5 altın      2. AVRUPA Kuraş Şampiyonası, İzmir Celal Atik Spor Salonu’nda yapıldı. 11 ülkeden 26’sı erkek 40 sporcunun katıldığı yarışmalarda sporcularımız beş altın madalya kazandı. Erkeklerde 66 kilo’da Bektaş Demirel, 73’te Deniz Şilli, 81’de Iraklı Uznadze, 90’da Özgür Yılmaz ve artı 90 kiloda Selim Tataroğlu zirveye çıktı. 
     
Valery Karpin R.Sociedad’ta      BEŞİKTAŞ’IN transfer gündemine giren Rus orta saha oyuncusu Valery Karpin, İspanya’nın Real Sociedad takımıyla anlaştı. Geçtiğimiz haziran ayında Celta Vigo ile sözleşmesi sona eren ve bonservisi elinde bulunan 33 yaşındaki Karpin, böylece daha önce de 1994 - 96 sezonları arası forma giydiği eski takımına geri dönmüş oldu. 
     
Judoda sahte dilekçe şoku      JUDO, Kuraş Aikido ve Vuşu Federasyonu Başkanı Prof.Dr. İbrahim Öztek, Bakan Fikret Ünlü ile GSG Müdürü Kemal Mutlu’ya istifa ettiğine dair sahte dilekçe gönderildiğini açıkladı. Öztek, "Kemal Mutlu arayıp, geçmiş olsun deyince olay ortaya çıktı. Cumhuriyet Savcılığı’na suç duyurusunda bulundum. Menfaatlerine dokunduğumuz çevrelerden şüpheleniyoruz" dedi. 
     
Davenport’tan ilk final      DİZİNDEN geçirdiği ameliyat sonrası kortlara geri dönen Lindsay Davenport, bu sezon ilk finaline ABD’deki Chase Open turnuvasında ulaştı. Yarı finalde Japon Ai Sugiyama ile karşılaşan Davenport, 6 - 3 ve 6 - 4’lük setlerle korttan galip ayrıldı. Cincinnati’deki ATP turnuvasında ise dünya sıralamasında zirvede yer alan Lleyton Hewitt, Fernando Gonzalez’i 6 - 7, 7 - 5 ve 6 - 2 yenerek finalde İspanyol Carlos Moya’nın rakibi oldu. 
     



 SPOR 






























</TEXT>
</DOC>
