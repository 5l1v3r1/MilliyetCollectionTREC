<DOC>
<DOCNO> 141756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/spor/ymese.html </URL>
<DATE> 2003/03/10/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Altın vuruş 
</HEADLINE>
<TEXT>

     Yaygın olan düşünce Lucescu’nun elinde zengin bir kadro olduğu yolundaydı... Biz buna da karşı çıktık, yine eleştiri aldık 
     Düşünün, şampiyonluğa oynayan koskoca Beşiktaş, Trabzonspor kalesine sadece bir şut atabildi, o da altın gol oldu 
     Lucescu, Ahmet Dursun’un da hastalanmasından sonra sahaya elindeki malzemenin en iyisini sürdü. Savunma ağırlıklı taktikle Trabzonspor karşısına çıkan Beşiktaş’ta Kaan Dobra, Serdar, Giunti ve Tamer’in hiçbir varlık gösterememesi Kartal’ın en büyük hadikapıydı... 
     Şu yabancılara hiç ısınamadım. Maldaraşanu ve Giunti’nin alınması Beşiktaş’ın gücüne güç katmadı. Giunti’nin dün sahada ne yaptığını anlayamadım. Boş gezenin, boş kalfası... Ronaldo ve Pancu’yu ayrı köşeye koydum her zaman... 
     Gökdeniz ve Fatih Tekke’nin bireysel futbolu Beşiktaş’ın savunmasını rahatlatan en büyük faktördü bizce... Trabzonspor, Beşiktaş’a oranla daha pozitif bir oyun ortaya koydu. Ne var ki, Karadeniz ekibinin özellikle hücuma çıktığı anlarda yetersiz kalması en büyük dezavantajıydı. 
     Beşiktaş’ta elle tutulur, öne çıkaracağımız bir oyuncuyu bulamadık. Defansta Ronaldo, zaman zaman orta alanda ve forvette görev yapan Pancu göze çarpan isimlerdi. Orta sahada yapılan pas hataları ve özellikle Giunti’nin yetersizliği, savunmayı sıkıntıya sokan başfaktörlerdi. 
     Beşiktaş, sahaya galibiyet için çıkmamıştı. Oyunu orta alanda kabul eden Kartal, en büyük sıkıntıyı ikinci yarıda yaşadı. Mehmet Yılmaz’ın, iki pozisyondan yararlanamazken, sanki suç işlemiş gibi kenara çekilmesi teknik adam hatasıydı. Fatih Tekke’nin attığı golde defans blokunun müthiş hatası vardı. Tecrübeli futbolcunun havaya zıplayıp, kafayla gol atması onun başarısı, Beşiktaş savunmasının ayıbıydı. 
     Skorborda baktığımız zaman maç bitmişti. Kronometre 90’da durmuştu... Pancu, orta sahadan aldığı topla rakip yarı alana indi, klas vurdu ve Beşiktaş’ı ipten kurtardı. 
     



 SPOR 






























</TEXT>
</DOC>
