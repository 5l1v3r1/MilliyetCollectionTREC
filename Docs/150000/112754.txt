<DOC>
<DOCNO> 112754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/son/sontur19.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Başkalarının isteğiyle savaşa kalkışmayız" 
</HEADLINE>
<TEXT>

     DSP Genel Başkanı ve Başbakan Bülent Ecevit, ''Biz savaş istemeyen bir milletiz. Ancak, gerekti mi savaşın en iyisini yaparız. Ama gerekmediği zaman boşu boşuna, hele başkalarının isteğiyle savaşa kalkışmayız'' dedi. 
     Ecevit, partisince Kars'ta düzenlenen açık hava toplantısında halka seslendi. 
     Parti otobüsünün üzerinden önce kendisine eşlik eden Devlet Bakanları Mehmet Kocabatmaz ve Erdoğan Toprak ile Kültür Bakanı Suat Çağlayan ve milletvekili adaylarını tanıtan Ecevit, Karslılardan adayları 4 Kasım'da Ankara'ya göndermelerini istedi. 
     Kars'ın en önde gelen sorunlarından birisinin sınır kapıları olduğunu ifade eden Ecevit, Gürcistan ve Ermenistan sınır kapılarının bir an önce açılması için ellerinden gelen çabayı göstereceklerini söyledi. 
     Ecevit, Erzurum-Kars arasında sefer yapan trenin modernizasyonunun yapılacağını ve hızlandırılacağını belirterek, ''Kara tren kara bahtın simgesidir. Sizi bundan kurtaracağız'' dedi. 
     Kars'ın dünya kültürü ve sanatı bakımından önemine değinen Ecevit, Ani Harabeleri'nin daha iyi hale getirileceğini, diğer tarihi ve turistik yerlere büyük önem verileceğini ifade etti. 
     Çiftçileri zor durumda bırakmamak için her türlü tedbiri aldıklarını, almaya da devam edeceklerini anlatan Ecevit, orman işçilerinin daimi kadroya geçirilmesi için de kararname hazırladıklarını, seçimlerden önce kararnamedeki bütün imzaların tamamlanmasını umduğunu söyledi. 
     
     ''ÇALIŞKAN BİR İKTİDARA İHTİYAÇ VAR'' 
     Miting süresince meydanda bulunan şeker işçilerinin kadro talepleri yönünde slogan atmaları üzerine Ecevit, diğer kamu kuruluşlarında da benzer kadro sorunlarının bulunduğunu, ancak hepsinin birden çözülmesinin mümkün olmadığını kaydetti. 
     Bunun üzerine meydandakiler, ''Türkiye seninle gurur duyuyor'' sloganı attılar. Ecevit de buna, ''Ben sizinle gurur duyuyorum'' karşılığını verdi. 
     Ecevit, şöyle konuştu 
     ''Umarım ki DSP çok daha güçlü olarak iktidarda yerini alacaktır. Eksik kalan çalışmalarımızı da o zaman gerçekleştirmeyi Allah'ın bize nasip etmesini diliyorum. Geride bıraktığımız aylarda DSP aleyhinde ve benim aleyhimde ne kadar iftiralar, ne kadar olumsuz iddialar yaymışlardı. Ama önümüzdeki bütün engelleri aşıyoruz ve inşallah çok daha güçlü olarak DSP'yi iktidara getireceğiz. Çünkü yapacağımız çok işler ve görevler var. Önümüzdeki seçimlere kadar olan kısa sürede DSP'yi anlayan, seven ve beğenen bütün vatandaşlarımızdan DSP'yi çok güçlü olarak iktidara getirmek için ellerinden gelen çabayı göstermelerini diliyorum. 3.5 yıllık hükümetin döneminde hükümetin başında olarak neler yaptığımı anlatmak için kitaplar yetmiyor. Türkiye'de yapılacak daha çok iş var. Onun için çok çalışkan bir iktidara ihtiyaç var. Bu ihtiyacı en başta karşılayabilen parti de DSP'dir.'' Ecevit, Türkiye'nin uzun yıllardır ihmal edilen yasalarının kendi dönemlerinde çıkarıldığını belirterek, DSP'nin tek başına iktidara gelmesi durumunda çok daha kısa sürede büyük hizmetler vereceğini söyledi. 
     DSP iktidara geldikten sonra sokaklara ve okullara barış geldiğini, yolsuzluklara karşı büyük bir mücadele başlatıldığını ifade eden Ecevit, tek başına iktidara geldikleri takdirde yolsuzluğu yok etmek için büyük çaba sarf edeceklerini kaydetti. 
     İktidara geldiklerinde, diğer partilerin uzun yıllar sorumsuzca davranmaları nedeniyle ekonomiyi çok olumsuz bir şekilde devraldıklarını ifade eden Ecevit, ancak kısa sürede bu durumu değiştirmeyi başardıklarını ve enflasyonu yüzde 0'lar düzeyine indirdiklerini söyledi. 
     Geçmiş yıllarda doğulu köylülerin en büyük gelir kaynağı olan hayvancılığın terör nedeniyle gerilediğini, terörün sona ermesiyle birlikte meraların açıldığını ve hayvancılığın yeniden canlanmaya başladığını anlatan Ecevit, çiftçilere doğrudan gelir desteği de sağladıklarını ifade etti. 
     Ecevit, orman ülkesi olmasına rağmen Türkiye'nin ormancılık konusunun da ihmal edildiğini dile getirerek, DSP'nin başında bulunduğu hükümetin ormancılığı da canlandırmaya başladığını kaydetti. 
     
     OLASI IRAK OPERASYONU 
     Konuşmasında, olası bir Irak operasyonuna da değinen Ecevit, Bağdat yönetiminin Saddam Hüseyin döneminde büyük hatalar yaptığını, Halepçe'yi işgale kalktığını, İran'a 8 yıl süren bir savaş açtığını, Kuveyt'i işgale kalktığını ve Irak'ın kuşku duyulan bir ülke haline geldiğini anlattı. 
     Ecevit, şöyle devam etti 
     ''Kuveyt savaşından sonra Irak'a bir nizam getirildi. Bunda ABD, batı ülkeleri ve özellikle Türkiye'nin büyük katkıları vardı. Bu şekilde Irak'taki yönetimin eli kolu bağlandı. Bundan sonra çevresine zarar verecek durumu kalmadı. Uygulanan her türlü ambargoya rağmen ABD ve özellikle bugünkü başkan Sayın Bush Irak'a karşı bir askeri hareket başlatacağını açıkça ilan etmiş durumda. Biz barışçı bir milletiz.'' Vatandaşların bu sırada ''Savaşa hayır'' diye slogan atmaları üzerine Ecevit, ''Bravo vatandaşlarım. Umarım ki, bu sizin gür sesiniz okyanus ötelerine kadar ulaşsın'' dedi. 
     Ecevit, ABD'nin Irak'a karşı kendi başlarına veya Türkiye'den izinsiz olarak bir askeri harekatta bulunması durumunda Türkiye'nin de istemediği halde bu mücadelenin içine sürüklenebileceğine dikkati çekti. 
     Meydandakilerin ''Kahrolsun ABD'' sloganları üzerine Ecevit, ''Hayır, hayır. ABD gerçekten bizim dostumuzdur. Ama her konuda anlaşamayabiliriz'' karşılığını verdi. 
     Ecevit, şöyle devam etti 
     ''Biz ABD'nin böyle bir askeri harekattan vazgeçmesi için bu dostumuz ülke nezdinde her türlü girişimde bulunuyoruz. Ona rağmen ABD'nin bu harekatı Türkiye engeli varken kolay gerçekleşemeyecektir. ABD sözümüze itibar edecektir kanısındayım. Biz sizlerin de burada haykırdığı gibi savaş istemeyen bir milletiz. Gerekti mi savaşın en iyisini yaparız. Ama gerekmediği zaman boşu boşuna, hele başkalarının isteğiyle savaşa kalkışmayız. 
     Kuveyt savaşından sonra Türkiye bazı olayların içine istemeden sürüklendi. Biz buna bir daha izin vermek istemiyoruz. Kısacası topraklarımızda kesinlikle savaş istemiyoruz. Türkiye topraklarının bütün dünya için bir barış diyarı olmasını istiyoruz. Dünyanın hiçbir yerinde de savaş istemiyoruz.'' 
     
     TÜRKİYE'NİN AB'YE TAM ÜYELİĞİ 
     Ecevit, Türkiye'nin AB'ye tam üyeliği konusundaki görüşlerini de aktardı. 
     Türkiye'nin AB'de tam üye olarak yerini almak istediğini kaydeden Ecevit, ''Bu bizim hakkımız. Çünkü biz 600 yıllık Avrupalıyız. Bizden vazgeçerek gelişemez, ayakta duramaz Avrupa. Onun için bize kapılarını kapatmaya kalkışırlarsa, nitekim de kalkışıyorlar, bu kısa sürecektir. Sonunda bizi aralarına almak zorunluluğu duyacaklardır'' diye konuştu. 
     AB'nin bundan birkaç gün önce kapılarını Türkiye'ye kapatırken AB'nin önde gelenlerinin, ''Seçim sonunda nasıl bir hükümet ortaya çıkacağını görmeden size kapılarımızı açmayız'' dediklerini hatırlatan Ecevit, ''Bu ne demektir. Yani eğer önümüzdeki seçimlerde laikliği reddeden bir parti iktidara gelecek olursa Avrupa'nın kapıları ona açılmayacaktır dediler'' diye konuştu. 
     
     ''ABD'DEN GETİRDİĞİMİZ ARKADAŞIN MARİFETİ'' 
     Ecevit, birkaç aydan bu yana DSP'ye, kendisine ve eşine karşı eşi görülmedik çirkinlikte saldırılar yapıldığını ifade ederek, DSP'nin bundan sonra iflah olmayacağı ve kendisinin bir daha ayağa kalkamayacağının iddia edildiğini söyledi. 
     DSP'yi yıkmak ve kendisini siyasetten uzaklaştırmak için bu kampanyaların yapıldığını kaydeden Ecevit, ''Bu arada DSP'nin Meclis grubunu ikiye böldüler. ABD'den getirdiğimiz bir arkadaşımız bu marifeti yaptı. Ama bize indirdikleri darbeden sadece Meclis grubumuzun yarısı zarar gördü. Şimdi daha güçlü, daha tutarlı bir parti olduk'' dedi. 
     Ecevit, konuşmasını şöyle tamamladı 
     ''Ben yarım asırdır siyasetin içindeyim. Artık bana ihtiyaç kalmadı. Çünkü artık DSP, Türkiye'nin en tutarlı, en güçlü partisi haline geldi. Ben DSP'ye güveniyorum. DSP'yi beğenenlerin de ona güvenmelerini istiyorum. İnşallah önümüzdeki seçimlerden sonra gönül huzuru içinde görevimi arkadaşlarımın seçeceği kimselere bırakacağım ve çok güçlü bir DSP olarak bu seçimlerden sonra ilerleyeceğiz. Size veda etmiyorum. Çünkü Allah izin verdiği sürece ben partinin başında olmasam da içinde olacağım ve çalışacağım.'' Ecevit, daha sonra mikrofonu sırasıyla Devlet Bakanları Mehmet Kocabatmaz, Erdoğan Toprak ve Kültür Bakanı Suat Çağlayan'a verdi. 
     Bakanlar, bölge ve kendi bakanlıklarıyla ilgili yaptıkları çalışmaları anlattılar. 
     
     NOTLAR 
     Mitingin yapıldığı alanda büyük boy Atatürk ve Ecevit posteri, Türk bayrağı ve DSP bayrağı yer aldı. Meydanda orman işçilerinin yanı sıra şeker işçileri de bulundu. 
     Şeker işçilerinin, ''Şeker işçilerine kadro verilsin'', orman işçileri ise ''Sayın Başbakanımız orman işçileri size minnettardır. Seçimlerden önce kararnamemizin çıkmasını istiyoruz'' pankartları taşıdıkları görüldü. 
     Miting alanının etrafındaki binalara ''İşte devlet adamı Ecevit'', ''Şimdi yine DSP zamanı'', ''O koltuk değil, Türkiye sevdalısı'', ''Köykent dünyaya örnek oldu'', ''Hainleri affetmiyoruz'', ''Daha iyi düşünen, daha iyi üreten, daha iyi paylaşan bir Türkiye için DSP'' yazılı pankartlar asılması dikkati çekti. 
     Partililer, ''Halkçı Ecevit'', ''Türkiye seninle gurur duyuyor'', ''Vur vur inlesin, hainler dinlesin'' şeklinde slogan attılar. 
     Ecevit, parti otobüsünün üzerine çıktığında havaya beyaz güvercinler bırakıldı. Bu güvercinlerden birisini Devlet Bakanı Kocabatmaz alarak, Ecevit'in konuştuğu kürsüye bıraktı. 
     Ecevit, mitingin ardından valiliği ziyaret ederek, Kars Valisi Nevzat Turhan'dan yapılan çalışmalar ve ilin sorunları hakkında brifing aldı. 
     





</TEXT>
</DOC>
