<DOC>
<DOCNO> 103864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/son/sonspo03.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli futbolcular moral yemeğinde buluştu 
</HEADLINE>
<TEXT>

     Avrupa Şampiyonlar Ligi 3. ön eleme turu rövanş maçında 27 Ağustos Salı günü Hollanda'nın Feyenoord Rotterdam takımıyla karşılaşacak Fenerbahçe'de futbolcular, bir balık restoranında biraraya gelerek öğle yemeği yedi. 
     Maltepe'deki Angel Restoran'da gerçekleştirilen yemeğe, futbol takımı idari koordinatörü Kemal Dinçer, teknik direktör Werner Lorant ve sarı-lacivertli futbolcular katıldı. 
     Restoranın Fenerbahçeli futbolcular için özel olarak hazırladığı tuzda balık yemeğinin önünde takım kaptanı Ogün Temizkanoğlu, basın mensuplarına poz verdi. 
     Bu arada futbolculardan kaptan Ogün, Johnson ve Fatih'in yemeğe diğer arkadaşlarına göre geç katılmaları dikkat çekti. 
     Yemekten sonra basın mensuplarının sorularını yanıtlayan futbolcular, Feyenoord Rotterdam ile yapacakları rövanş maçında, turu geçen taraf olacaklarına inandıklarını belirterek, kenetlendiklerinin mesajını verdiler. 
     Futbolculardan İsmail Güldüren, Hollandalı rakipleri karşısında turu geçebilecek güçte olduklarını ifade ederek, sarı-lacivertli takımın Avrupa Şampiyonlar Ligi'nde en az çeyrek final oynayabilecek kapasitede olduğunu kaydetti. 
     Ayrıca, yemek sırasında iki minik Fenerbahçe taraftarı da teknik direktör Werner Lorant'a sarı-lacivert renklerden oluşan çiçek verdi. 
     
     FEYENOORD ROTTERDAM YARIN GELİYOR 
     Sarı-lacivertli takımın Avrupa Şampiyonlar Ligi 3. ön eleme turu rövanşında karşılaşacağı Hollanda'nın Feyenoord Rotterdam takımı yarın İstanbul'a gelecek. 
     Atatürk Havalimanı'nda sarı-lacivertli kulübün yetkilileri tarafından karşılanacak olan Hollanda temsilcisi, daha sonra 2 gün konaklayacağı Conrad Otel'e yerleşecek. 
     Hollandalı ekip, teknik direktörleri Bert Van Marwijk'in Fenerbahçe Şükrü Saracoğlu Stadı'nda akşam yapacağı basın toplantısının ardından statta son antrenmanını gerçekleştirecek. 
     Sarı-lacivertli kulüp, rakibine jest yaparak antrenman öncesi ve sonrasında futbolcuların ihtiyaç duyacakları bazı tenik malzemelerle, su, meyve suyu ve meyvayı da statta hazır bulunduracak. 
     Fenerbahçe'nin Feyenoord Rotterdam ile yapacağı karşılaşmayı Hollanda basınından 20 gazetecinin de izleyeceği belirtilirken, takımlarını desteklemeye gelecek yaklaşık 100 Hollandalı taraftarın ise büyük bir bölümünün geçtiğimiz günlerde Türkiye'ye geldikleri ve halen tatil yaptıkları ifade edildi. 
     Feyenoord Rotterdam, Fenerbahçe ile yapacağı karşılaşmanın ardınan 28 Ağustos Çarşamba günü, Real Madrid ile oynayacağı Avrupa Süper Kupası maçı için Fransa'ya gidecek. 
     





</TEXT>
</DOC>
