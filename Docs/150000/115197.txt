<DOC>
<DOCNO> 115197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/spor/spo03.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
FELİPE ŞOKU 
</HEADLINE>
<TEXT>

Sambacı için iki maç ceza bekleyen Galatasaray, Disiplin Kurulu’ndan dosyanın acil görüşülmesini istedi. Kurul üç karşılaşmada karar kıldı. Tahkim kararı bozmazsa Felipe, Fenerbahçe karşısında oynayamayacak 
     CEMAL ERSEN 

     Planlar tutmadı 
     GALATASARAY’IN Felipe’yi Fenerbahçe derbisinde oynatma hesabı Disiplin Kurulu’ndan döndü. Diyarbakırspor maçında Evren’e attığı dirsek gözlemci tarafından rapor edilen Sambacı’nın dosyası dün masaya yatırıldı. Disiplin Kurulu "Vücut, kafa, kol vurmak ve tecavüz" başlıklı 46. madde gereğince yıldız oyuncuya üç maç ceza verdi. Aslan’ın iki maç beklentisi tutmadı. 
     
     Ceza kurtarmadı 
     FATİH Terim, Brezilyalı oyuncuya iki maç ceza çıkacağını düşünerek, bugünkü Altay ve Göztepe maçlarında oynamamasını göze almıştı. Bu düşünce doğrultusunda kolları sıvayan Sarı - Kırmızılı yöneticiler, Disiplin Kurulu’na başvurarak bir an önce kararın verilmesini istedi. Acil yapılan toplantıdan çıkan üç maçlık ceza kararı, Sambacı’nın derbiye yetişmesini engelledi. 
     
     Tahkime başvuru 
     KARARA tepki gösteren yönetim, cezanın hafifletilmesi için Tahkim Kurulu’na başvurma kararı aldı. Talimata göre altsınır olan 30 günü dikkate alması ve geçmişte hemen tüm uygulamalarında yüzde 50 indirim yapması gelenek haline gelen kurulun, Felipe’ye 3 maç ceza vermesinin altında medyada yer alan "2 maç ceza çıkar" haberlerinin olduğu iddia edildi. 
     
TEPKİLER      Dürüst Çifte standart var 
     İKİNCİ Başkan Ali Dürüst, Felipe’nin üç maçlık cezasına tepki gösterdi. Dürüst, "Fenerbahçeli Fatih, Gaziantepspor maçında rakibine yaptığı harekete rağmen iki maç ceza aldı. Uygulamada çifte standart var. Eğer doğru ceza Felipe’ninki ise Fatih de üç maç ceza almalı ve ayrıca iki maç da centilmenlik dışı hareket nedeniyle oynamamalıydı. Davranışı savunmuyoruz ama tahrik unsurları gözönüne alınmalıydı" dedi. 
     
     Fener’e karşı oynatmamak için’ 
     FUTBOL Şube Sorumluları’ndan Özer Saraçoğlu, verilen üç maçlık cezaya itiraz edeceklerini açıkladı. Saraçoğlu, "Görünen o ki, Felipe’yi Fenerbahçe maçında oynatmak istemiyorlar" diye konuştu. Burak Elmas ise Felipe’ye haksızlık yapıldığını dile getirip, "Karar tek kelimeyle fiyasko. Böyle ceza olmaz. Tahkim Kurulu’na gidip hakkımızı arayacağız. Normal uygulamanın dışında verilmiş bir karar" dedi. 
     
Bu ne hal ’      CÜNEYT KARAKAYA 

     BRUGGE yenilgisinin ardından sıkıntılı günler yaşayan Galatasaray’da Altay maçı hazırlıkları sürüyor. İzmir’de kampa giren Sarı - Kırmızılı takım dün basına kapalı yaptığı tek antrenmanla hazırlıklarını tamamladı. Teknik Direktör Fatih Terim, dün sabah futbolcularına Brugge karşılaşmasının kasetlerini izlettirdi. Terim’in "Bu ne hal" dediği öğrenildi. 
     YAPILAN hataları oyuncularına tek tek gösteren başarılı teknik adamın, "Lokomotiv maçına kadar sıkıntıların bitmesini istiyorum. Kimseden bir eksiğiniz yok, fazlanız var. Artık bir an önce toparlanın" uyarısında bulunduğu bildirildi. Öte yandan Fatih Terim, performansında büyük düşüş olan Brezilyalı Felipe’ye de "Koşacaksın başka yolu yok" diye konuştu. 
     
Taraftar şikayetçi      GALATASARAYLI taraftarların Brugge maçı biletlerinin kulüp tarafından yüksek fiyatlardan satılması nedeniyle UEFA’ya şikayet faksları hazırladığı öğrenildi. Bu konuda Başkan Özhan Canaydın’a da faks geçen Sarı - Kırmızılılar’ın çözüm bulunmadığı takdirde UEFA kanalını devreye sokacağı açıklandı. Öte yandan Lokomotiv Moskova maçının biletleri dün satışa çıkarıldı. 
     
Belçika’da tutuklama      BRUGGE Savcılığı, Galatasaray karşılaşması sırasında Türkler’e saldırdığı, şiddete başvurduğu, bireylere ve taşıta hasar verdiği gerekçesiyle gözaltına alınan kadın holiganın tutukluluk halinin devam edeceğini açıkladı. Belçika’da günün konusu 28 yaşındaki kadın taraftarın gelişmeleri oldu. 
     
İzmir’de yoğun güvenlik önlemi      ALTAY ile Galatasaray arasında bugün oynanacak olan karşılaşmada bin 200 polisin görev yapacağı bildirildi. Fenerbahçe maçında çıkan olaylar nedeniyle protokol tribününde özel bir güvenlik çemberinin oluşturulacağı da açıklandı. Maçta emniyet müdürlüğü ekiplerine takviye olarak İzmir İl Jandarma Komutanlığı’na bağlı askerlerin de görev yapacağı öğrenildi. 
     



 SPOR 





























</TEXT>
</DOC>
