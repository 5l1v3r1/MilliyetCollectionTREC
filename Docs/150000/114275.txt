<DOC>
<DOCNO> 114275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sontur16.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski MİT'çi Mehmet Eymür'e beraat 
</HEADLINE>
<TEXT>

     Eski Milli İstihbarat Teşkilatı MİT Kontrterör Dairesi Başkan Vekili Mehmet Eymür, "MİT'e ait gizli bilgileri ifşa ettiği" gerekçesiyle 11 yıl 3 aydan az olmamak üzere hapis istemiyle yargılandığı davada beraat etti. 
     Ankara 9. Ağır Ceza Mahkemesi'ndeki karar duruşmasına, Eymür'ün avukatı Bilgin Yazıcıoğlu katıldı. Savcı Kadri Söğütlüoğlu, Eymür hakkında, MİT'teki görevinden ayrıldıktan sonra, teşkilat kayıtlarında mevcut bulunan bazı bilgileri, "Türk Hizbullahı'nı kim kurdu", "Osman Gürbüz" ve "Maskenin arkasındaki yüz" başlıkları ile "Anadolu Türk İnterneti" adlı web sitesinde yayınladığı ve böylece "MİT'e ait gizli bilgileri ifşa ettiği" iddiasıyla dava açıldığını bildirdi. Eymür'ün görevden ayrıldıktan sonra yaptığı açıklamaların, yazılı ve görsel basında yer aldığını ifade eden Sögütlüoğlu, olayın "gizli bilgilerin ifşası dışına çıktığını ve aleniyet kazandığını" söyledi. Savcı Söğütlüoğlu, suçun unsurlarının oluşmadığını belirterek Eymür'ün beraatini istedi. Yazıcıoğlu da savcının görüşüne katıldığını belirterek müvekkilinin beraatini talep etti. 
     Mahkeme, açıkladığı konuların mahremiyetinin kalmaması nedeniyle Eymür'ün beraatine oyçokluğuyla karar verdi. İddianamede, Eymür'ün 11 yıl 3 aydan az olmamak üzere hapsi isteniyordu. 
     





</TEXT>
</DOC>
