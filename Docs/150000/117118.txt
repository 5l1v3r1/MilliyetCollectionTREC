<DOC>
<DOCNO> 117118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/yazar/tamer.html </URL>
<DATE> 2002/11/05/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
AKP ateşten gömleği giyerken... 
</HEADLINE>
<TEXT>

Seçmen fevkalade sağduyulu davrandı. DYP barajı aşsaydı, GP parlamentoya girseydi, ANAP seçmen için h l umut olabilseydi çok üzülecektim 
     Cuma gecesi, seçimlere 48 saat kala Altınyıldız’ın 50. yıldönümü davetine katılanların çoğunu AKP korkusu sarmıştı. Darphane - i Amire’ye girdiğimizde AKP’nin 29’larda dolaşan oy oranı, bir başka grupla merhabalaştığımızda 34’e, konser için Aya İrini’ye giderken 39’a kadar çıkmıştı. Ve farklı çevrelerden davetliler, birbirleriyle sözleşmişçesine "Gelecekse tek başına gelsin, aman CHP ile koalisyon olmasın" diyorlardı. AKP’nin kimseye bahane bulmadan, kimsenin engellemesine maruz kalmadan icraatın başına geçmesi isteniyordu. Tahminler, "kısa sürede ellerine yüzlerine bulaştıracakları" şeklinde özetlenebilirdi. 
     
     Seçmene bravo 
     CNN Türk’ün seçim partisinde ilk sonuçları duyduğumda içimi bir ferahlık kapladı. Krizlerden, işsizlikten ve yoksulluktan bunalan seçmenin sağduyusuna şapka çıkarttım. Tek korkum, ilk açıklamalarda 8.3 görünen DYP’nin baraja doğru adım adım yaklaşmasıydı. Neyse ki 9.7’de kaldı. 
     ANAP’ı son hafta yukarı ittirme çabalarının boşa çıktığına da fevkalade memnunum. Parayla adam toplayıp kalabalık seçim mitingleri düzenlemekle oylar ancak 5’e çıkartılabildi. Son hafta pompası olmasaydı, ANAP 3’ü bile bulamazdı. Bu arada Erkan Mumcu’nun kulaklarını çınlattım. ANAP’ı transforme etmek için çırpınmış, doğru söyleyeni dokuz köyden kovdukları için de önce bakanlıktan, ardından parti üst yönetiminden tasfiye edilmişti. Yılmaz da seçim hezimetini yaşarken acaba Mumcu’nun kulaklarını çınlatmış mıdır 
     
     Derhal bir sol parti 
     Sol oylar bir önceki seçimlere göre 10 puan gerileyerek 30’dan 20’ye indi diye üzülmemi ise mantığım engelledi. Seçmenin sağduyusuna ikinci şapkayı da çıkarttım. Ortada doğru dürüst söylemi olan bir sol parti ve karizmatik bir lideri olsaydı da görseydiniz siz sol oyları... Çoğu seçmenin CHP’ye "Bu bir parti seçimi değil, rejim seçimidir. Denize düşen, Deniz’e sarılır" mantığıyla oy verdiği sır değil. Türkiye’ye sahici bir sosyal demokrat parti gerek. Bu iş için derhal kollar sıvanmalı diye düşünüyorum. 
     
     Bahçeli devlet adamı 
     Sadece MHP lideri Devlet Bahçeli’nin Türk siyasi hayatından çekiliyor olmasından dolayı üzüntü duydum. Yılmaz, Çiller gibi hacıyatmazlara bile örnek oldu. İlk günden son ana kadar ciddi devlet adamlığı sergiledi. Keşke biraz daha kalsaydı. Türkiye’nin Bahçeli gibi siyasetçiye ihtiyacı var. 
     DEHAP keşke barajı geçebilseydi. Seçim sonuçlarında beni tatmin etmeyen bir diğer husus da bu. CNN Türk’ün seçim partisinde sonuçlar açıklandıkça benim verdiğim tepkiler, katılanların çoğunluğu tarafından yadırgandı . 
     
     Derviş yapamazdı 
     Türkiye, Cumhuriyet tarihinin en büyük ekonomik krizinden geçmektedir. İflas etmiş bir şirket gibidir. Hangi parti iktidara gelirse gelsin, üçüncü bir krizi engellemek kolay değil. Eğer Kemal Derviş ekonominin başına geçseydi, sorunlar ancak ertelenmiş, borçlar bir süre daha çevrilebilmiş olurdu o kadar Çünkü ne Kemal Derviş’in ne de CHP’nin üretimi harekete geçirebilecek somut projeleri vardı. Dünyanın 2. pahalı elektriğini, en pahalı suyunu kullanan, rekabet şansı yok edilmiş bir sanayiye Derviş’in kaşına gözüne kanıp yabancı sermaye gelmesi de bence zaten hayaldi. 
     
     AKP tek şansımız 
     Sistem partileri Türkiye’yi bu hale getirdiğine göre, AKP belki de tek şansımız. AKP konusunda benim tek kaygım, ezici zaferden cesaret bulacak kraldan fazla kralcıların, soluduğumuz sosyal havayı bozmaları, üzerimizde baskı yaratmalarıdır. AKP’den toplumun en geniş kesimini kucaklayacak, toplumsal mutabakatı sağlayacak soğukkanlı politikalar beklerken, kor halinde ateşten bir gömlek giydiğini de dikkate alıp başarısı için destek olmalıyız. Çünkü hepimiz aynı geminin içindeyiz. 
     AKP artık merkezin partisidir. Meşruiyet sorunu bulunmadığı da herkesçe kabul edilmelidir. 
     
     







Baykal’a Avrupa daveti 


Yasağın durumu 


Baykal Yol gösteririz 


Her başlangıç yeni bir umut 


Dalga ve kara 


Öpüşme zamanı 


Çıkarılacak dersler 


AKP’nin önündeki fırsat 


Bırakmayı bile bilmiyorlar 


Ya Anayasa değişikliği ya ara seçim... 


Tasfiye seçimi 


AKP ateşten gömleği giyerken... 


Düzenli değişim için ciddi fırsat 


Doğu AKP’den çok şey bekliyor 


</TEXT>
</DOC>
