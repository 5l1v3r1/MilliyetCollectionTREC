<DOC>
<DOCNO> 144596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/son/sontur07.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Halil Bezmen Türkiye'ye döndü 
</HEADLINE>
<TEXT>

     ABD'den Türkiye'ye dönen işadamı Halil Bezmen, Bakırköy Adliyesi'ne götürüldü. 
     Uzun süredir ABD'de bulunan Halil Bezmen'in içinde bulunduğu THY'nin New York uçağı, saat 11.25 sıralarında Atatürk Havalimanı'na indi. 
     Bezmen burada, Emniyet Genel Müdürlüğü İnterpol Daire Başkanlığı ve İstanbul Emniyet Müdürlüğü İnterpol Şube Müdürlüğü görevlilerince, ABD'li meslektaşlarından teslim alındı. 
     Elleri kelepçeli olarak geniş güvenlik önlemleri altında uçaktan indirilen Bezmen, bir araca bindirilerek Bakırköy Cumhuriyet Başsavcılığı'na götürüldü. 
     Hakkında Üsküdar ve Bakırköy ağır ceza mahkemelerindeki 3 ayrı davada 3 gıyabi tutuklama kararı bulunan Bezmen için, bu davalar kapsamında işlem yapılması bekleniyor. 
     Bezmen'in avukatı Fuat Göktaş, müvekkilinin, vergi borcunu 18 taksitle ödediğini ve hakkında "vergi" nedeniyle açılmış bir dava bulunmadığını söyledi. 
     Avukat Göktaş, Bezmen'in Interpol kanalıyla arandığı Üsküdar 1. Ağır Ceza Mahkemesi'ndeki "tarihi eser kaçakçılığı" davasında da, dosyaya gelen bilirkişi raporlarında, dava konusu eserlerin tarihi eser kapsamında bulunmadığının bildirildiği ifade etti. 
     ABD'de bulunan Bezmen'den belli bir süre içinde başka bir ülkeye gitmesinin istendiğini belirten Gökteş, işadamının Türkiye'ye kendi isteğiyle döndüğünü söyledi. 
     





</TEXT>
</DOC>
