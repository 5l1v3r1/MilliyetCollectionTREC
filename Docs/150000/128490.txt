<DOC>
<DOCNO> 128490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sondun02.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
2002 yılında tüm dünyada 19 gazeteci öldürüldü 
</HEADLINE>
<TEXT>

     2002 yılında dünyada 19 gazetecinin görev yaparken hayatını kaybettiği bildirildi. 
     Merkezi New York'ta bulunan Gazetecileri Koruma Komitesi CPJ tarafından yapılan açıklamada, 2002 yılında öldürülen gazeteci sayısının önceki yıla oranla yarı yarıya azaldığı kaydedildi. 
     CPJ Başkanı Ann Cooper, ölü sayısının azalmasından memnun olduklarını, ancak gazetecilerin hala görevlerini yaptıkları için hedef haline getirildiğini ve öldürüldüklerini hatırlattı. 
     2002 gazeteci ölümleri açısından 1985'den bu yana en az kurban verilen yıl oldu. Dünyada 66 gazetecinin öldürüldüğü 1994 yılı en fazla gazetecinin öldürüldüğü yıl olmuştu. 
     Öte yandan, Amerikan finans çevrelerinin gazetesi Wall Street Journal'ın muhabiri Daniel Pearl'in araştırma için gittiği Pakistan'da başı kesilerek öldürülmesinin tüm dünyada yarattığı nefretin, gazeteci ölümlerinin azalmasında rol oynamış olabileceği belirtiliyor. 
     Bu arada basın kuruluşları da muhabirlerini tehlikelere karşı daha iyi koruyacak önlemleri almaya başladılar. Bu bağlamda tehlikeli yerlerde görev yapacak gazetecilere çelik yelek ve kurşun geçirmez ceketler dağıtıldığı bildiriliyor. 
     





</TEXT>
</DOC>
