<DOC>
<DOCNO> 140299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/soneko16.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin batısı üretiyor, doğusu tüketiyor... 
</HEADLINE>
<TEXT>

     Türkiye'nin batısı üretirken, doğusu ise daha çok tüketici pozisyonunda bulunuyor. Yaratılan gelir bakımından ülkeyi başta İstanbul olmak üzere, toplam 12 il sırtlıyor. 
     Maliye Bakanlığı ve Devlet İstatistik Enstitüsü verileri üzerinden yapılan hesaplamalara göre, 2002 yılında 81 ilin sadece 12'si kendi ayakları üzerinde durmayı başardı. 
     Ankara, Antalya, Bursa, Edirne, Hatay, İçel, İstanbul, İzmir, Kırklareli, Kocaeli, Tekirdağ ve Zonguldak, devlete aldığından daha fazlasını verdi. Geliri giderinden fazla olan 12 ilin 6'sının Marmara bölgesinde yeralması dikkati çekti. 
     Geçen yıl 76 katrilyon 400 trilyon 450 milyar liralık gelirin 26 katrilyon 980 trilyon 84 milyar liralık bölümünü tek başına karşılayan İstanbul, bu şekilde Türkiye gelirinin de yüzde 35.3'ünü üstlenmiş oldu. İstanbul, Ankara, İzmir, Kocaeli ve Bursa ile birlikte ise ülke genelinde toplanan gelirin yüzde 70.4'ünü karşıladı. 
     Geçen yıl Tüpraş'ın Hazineye aktardığı vergilerin de etkisiyle Kocaeli devlete 10 katrilyon 967 trilyon 598 milyar lira, Ankara 9 katrilyon 308 trilyon 2 milyar lira, İzmir 3 katrilyon 984 trilyon 919 milyar lira, Bursa da 1 katrilyon 570 trilyon lira kaynak aktardı. 
     
     DEVLET, VERMEDEN ALIYOR 
     Ülke ekonomisini sırtlayan bu iller, devletten fazla bir şey de almadı. 2002'de devletin İstanbul'a aktardığı para 6 katrilyon 822 milyar 412 milyon lira, Kocaeli'ye yaptığı harcama da 767 trilyon 147 milyar lira oldu. 
     Geçen yıl Ankara'nın bütçeden aldığı para 7 katrilyon 354 trilyon 55 milyar lira, İzmir'in 2 katrilyon 109 trilyon 123 milyar lira, Bursa'nın da 1 katrilyon 279 trilyon 906 milyar lira olarak belirlendi. 
     Devlet bu şekilde geçen yıl İstanbul'da oturan her bir kişi için 680 milyon 965 milyar lira harcamada bulunurken, her bir İstanbullu karşılığında devlete 2 milyar 692 milyon 963 bin lira kazandırdı. 
     Aynı şekilde Kocaeli'de kişi başına 636 milyon 64 bin liralık harcamaya karşılık, kişi başına elde edilen gelir 9 milyar 93 milyon 5 bin lira oldu. Bu anlamda Kocaeli, 1 alıp 14.3 vererek devlet için en ekonomik il olma özelliğini kazandı. 
     Resmi verilere göre, İstanbullu devletten 1 alıp 4, Ankaralı ve Bursalı 1 alıp 1.2, İzmirli de 1 alıp karşılığında 1.9 verdi. 
     
     EN FAZLA AÇIK HAKKARİ'DE 
     Resmi veriler, devletin gelir-gider dengesinin Doğuya doğru gidildikçe bozulduğunu da ortaya koydu. 
     Devletin kişi başına 1 milyar 444 milyon 296 bin lira harcamada bulunduğu Tunceli'de kişi başına gelir 163 milyon 297 bin lirada kaldı. 
     Bu şekilde devlet Tunceli'ye 8 verip karşılığında 1 alırken, gelir-gider dengesinin en bozuk olduğu il Hakkari oldu. bu ilde kişi başına 772 milyon 6 bin liralık harcama yapıldı, karşılığında 55 milyon 495 bin lira gelir elde edildi. Devlet, Hakkari'ye 14 verip 1 aldı. 
     Aynı şekilde devlet 1'e karşılık Diyarbakır'a 6.4, Ağrı'ya 7.2, Bingöl'e 9.6, Bitlis'e 7.4, Malatya'ya 3.3, Mardin'e 5.3, Muş'a 7.1, Elazığ'a 4.8, Erzincan'a 4.3, Erzurum'a 5.7, Kars'a 6.1, Siirt'e 8.1, Sivas'a 3.8, Şarlıurfa'ya 3.6, Van'a 7.3, Ardahan'a da 6.4 harcama yaptı. 
     Merkez saymanlığının hesapları da dahil edildiğinde, 2002'de Türkiye'de kişi başına elde edilen gelir 1 milyar 126 milyon 785 bin lira, kişi başına harcama ise 1 milyar 703 milyon 229 bin lira olarak gerçekleşti. 
     Böylece geçen yıl devlet, Türkiye genelinde 1.5 verip 1 geri alabildi. 
     





</TEXT>
</DOC>
