<DOC>
<DOCNO> 112968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/ekonomi/aeko.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşar’da SPK bülteniyle hisseli aile kavgası çıktı 
</HEADLINE>
<TEXT>

Selçuk Yaşar, ortaklık haklarının korunmadığı’ gerekçesiyle kendisini mahkemeye veren yeğeni Serhan Yaşar hakkında suç duyurusunda bulundu 
     İZMİR DHA 

     Selçuk Yaşar’ın başkanı olduğu Yaşar Topluluğu’na bağlı şirketlerden Pınar Su, Pınar Süt, Pınar Entegre Et ve Altınyunus Çeşme şirketleri yönetimi, Selçuk Yaşar’ın yeğeni olan Serhan Kaptan Yaşar hakkında, savcılığa suç duyurusunda bulunulması için Sermaye Piyasası Kurulu’na başvurdu. İMKB’ye gönderilen açıklamaya göre Serhan Kaptan Yaşar’ın açıklamaları ile şirketlerin hisse değerini olumsuz etkilediği belirtilerek cezalandırılması istendi. 
     Yaşar Topluluğu’nu kardeşi Selçuk Yaşar ile birlikte kuran ve 1995’te de vefat eden Selman Yaşar’ın oğlu olan Serhan Kaptan Yaşar’ın amcası ile arasındaki anlaşmazlığın babasından miras kalan hisselerle ilgili olduğu belirtiliyor. 
     Selman Yaşar’ın vefatından sonra eşi Necla Yaşar kızı Serra Yaşar hisselerini Selçuk Yaşar’a satarken, Serhan Kaptan Yaşar, yaklaşık 5 milyon dolar değerinde olduğu bildirilen hisselerin satış bedelleri konusunda amcası ile anlaşamadı. 
     Holdinge bağlı hemen hemen bütün şirketlerde irili - ufaklı hissesi bulunan Serhan Kaptan Yaşar, genel kurullarında usulsüzlükler yapıldığı, ortakların haklarının korunmadığı iddiasıyla aralarında Selçuk Yaşar’ın da bulunduğu yöneticiler hakkında davalar açarak genel kurulların iptalini istedi. 
     
     Karşı atak geldi 
     Serhan Yaşar, bu iddialarını zaman zaman basına da dile getirirken, karşı atağa geçen Yaşar Topluluğu da Serhan Yaşar hakkında suç duyurusunda bulundu. 
     Pınar Su, Pınar Süt, Pınar Et ve Altınyunus Çeşme şirketlerinin yönetimleri, şirketler aleyhine "Yalan, yanlış, yanıltıcı" bilgiler verdiği ve beyanlarda bulunduğu gerekçesiyle, Serhan Kaptan Yaşar hakkında savcılığa suç duyurusunun yapılması amacıyla Sermaye Piyasası Kurulu’na başvurdu. 
     



 EKONOMİ 

















</TEXT>
</DOC>
