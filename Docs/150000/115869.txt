<DOC>
<DOCNO> 115869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/siyaset/siy04.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağcılara para, solculara mazeret 
</HEADLINE>
<TEXT>

Maliye Bakanlığı, aynı koşullardaki Yurt Partisi’ne 1 trilyon Hazine yardımı verirken, ÖDP’ye "işimiz var, uğraşamadık" dedi 
     GÖKÇER TAHİNCİOĞLU Ankara 

     Maliye Bakanlığı, YSK tarafından Hazine yardımı almaları uygun görülen iki partiden Yurt Partisi’ne YP 22 Ekim’de 1 trilyon 9 milyar lira ödeme yaparken, ÖDP’ye "İşimiz var, uğraşamadık" dedi. ÖDP Genel Başkan Yardımcısı Saruhan Oluç, "Araştırdık, daha önce bu yardımı alan sosyalist parti olmamış" diye konuştu. 
     Teşkilatlanmalarının yeterli olmasından dolayı seçime katılma hakkı verilen YP ve ÖDP, 3’er milletvekilinin partilerine transfer olmasının ardından, benzer durumdaki BBP gibi Hazine yardımı alabilmek amacıyla YSK’ya başvurdu. YSK, her iki partinin de "seçim gününden 6 ay önce örgütlenme" ve "en az 3 milletvekili" bulunma koşullarını taşıdıkları gerekçesiyle, Hazine yardımı almalarına onay verdi. 
     
     YP’ye var, ÖDP’ye yok 
     Ödeme yapılıp yapılmayacağına yönelik kararı vermekle yetkili olan Maliye Bakanlığı, YP’nin hesabına 22 Ekim’de 1 trilyon 9 milyar lira yatırdı. YP, bu tarihten itibaren Genel Başkan Sadettin Tantan’ın fotoğrafının bulunduğu afişlerini, gazetelerden internet sitelerine kadar dört bir yanda yayımlamaya başladı. Aynı tarihlerde Maliye Bakanlığı’na başvuruda bulunan ÖDP’ye ise, bürokratlar, "Bakan beye ulaşamadık", "Bütçe çalışmaları çok yoğun, konuyla ilgilenemedik", "Önümüzdeki hafta tüm partilere ödeme yapılacak" gibi yanıtlar verdi. ÖDP, hafta sonu ve 2 günlük idari tatilin de araya girmesi nedeniyle, bugüne kadar para alamadı. 
     Oluç da, "Araştırmamız doğruysa, Türkiye İşçi Partisi’nden bu yana, kendisini sosyalist ifade eden partilerden seçim yardımı alabilen yok. Ödeme yapılmaması konusunda bize herhangi bir gerekçe de sunamadılar. Bürokraside takılıp kalmış durumdayız. Arkadaşlar çabalarını sürdürecek" dedi. 
     



 SİYASET 



















</TEXT>
</DOC>
