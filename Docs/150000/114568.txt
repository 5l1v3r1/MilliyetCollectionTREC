<DOC>
<DOCNO> 114568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/siyaset/siy01.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Varoşlarda oy peşinde 
</HEADLINE>
<TEXT>

Seçim çalışmalarına köpeğini de götüren LDP’li aday Dr. Dilek Salihoğlu, tüm halkın "burjuva" olması için çalışacağını söylüyor 
     ÜMRAN AVCI İstanbul 

     LDP’nin milletvekili adayı Op. Dr. Dilek Salihoğlu, seçim çalışmalarını tanıtım afişinde birlikte poz verdiği chow chow cinsi Jack - Pot isimli köpeğiyle sürdürüyor. Salihoğlu, katıldığı her toplantı ve geziye köpeğini de götürüyor. 
     Kadın hastalıkları ve doğum uzmanı olan 41 yaşındaki Salihoğlu, LDP’nin İstanbul 3. bölge 2. sıradan milletvekili adayı. Salihoğlu’nun seçimlerdeki en büyük destekçisi Jack - Pot. "Kumar makinelerinde dördü birden aynı geldiği zaman en büyük ikramiye jack pot diye çıkar. Köpeğim de hayatımın en büyük ikramiyesi" diyen Salihoğlu, "Geceleri onunla uyuyorum. Hasta bakarken de, parti çalışmalarında da köpeğimden ayrılmıyorum. Ameliyata giderken de köpeğimi hastanedeki güvenlik görevlilerine bırakıyorum" dedi. 
     Salihoğlu, "burjuva" olduğu yönündeki imalarla ilgili olarak da, "Burjuva olduğum doğru. Parti olarak da yapmak istediğimiz, bütün halkın burjuva olması. Yıllarca Nişantaşı, Etiler gibi semtlerden dışarı çıkmadım. Aday olduktan sonra ilk defa varoşlara gittim. Ancak kendimi oradakilere çok yakın hissediyorum. Zaten televizyon başında yoksul insanların durumunu görünce de hüngür hüngür ağlardım" diye konuştu. 
     



 SİYASET 














</TEXT>
</DOC>
