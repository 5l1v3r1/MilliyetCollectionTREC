<DOC>
<DOCNO> 148290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sondun05.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ın merkezinde Amerikan askeri tartışması... 
</HEADLINE>
<TEXT>

     ABD askerlerinin Bağdat'taki varlığını güçlendirdiğine ilişkin haberler gelirken, kentte gece boyunca aralıklarla bombardıman sürdü. 
     Bağdat'ta, bu gece aralıklarla birçok patlama sesi duyuldu. Patlamaların özellikle Dicle'nin batı yakasındaki bölgelerde yoğun olduğu ve son olarak başkanlık sarayı civarından patlamalar geldiği belirtiliyor. 
     Amerikan ''Associated Press'' ajansı, Amerikan Deniz Kuvvetleri'ne bağlı askerlerin Bağdat'ın güneydoğusunda devriye gezdiklerini, arama yaptıklarını, kuşkulu araçları durdurduklarını bildirdi. Ayrıca, Iraklı asker ve milislerin, Eski Saray'a ve El Reşit Oteli'ne giden yollara barikatlar kurdukları belirtildi. 
     Amerikan ordusundan Albay David Perkins de dün 600 ila 100 arasında Iraklı savaşçının öldürüldüğünü öne sürdü. 
     Amerikan güçlerinin Irak'ta başkanlık sarayını ele geçirdiği haberlerinin Irak tarafından yalanlanmasına karşın, Amerikan askerlerinin Bağdat'taki saraya girdiği iddiasını destekleyen fotoğraflar yayınlandı. 
     Fotoğraflarda, sarayın içinde ve civarındaki Amerikan askerleriyle sarayın iç görüntüleri yer aldı. 
     Amerikan ordusu, dün sabah Bağdat'ın merkezine 100 tank ve zırhlı araçla bir saldırı düzenlendiğini, bunun nihai bir saldırıdan ziyade bir gövde gösterisi olduğunu belirtmişti. Amerikan tanklarının da kısa bir süre El Reşit Oteli'ni kuşattığı, ayrıca Enformasyon Bakanlığı'nın önüne yine kısa bir süre durduğu öne sürülmüştü. 
     Irak Enformasyon Bakanı Muhammed Essahaf, Amerikan askerlerinin Bağdat'taki varlığını yalanlamıştı. 
     AP'nin haberinde, Bağdat'taki Amerikan tankları görüntüsüne Arap ülkelerinde de inanılmadığı, bunun Amerikan propagandası olarak değerlendirildiği belirtiliyor. 
     
     BASRA'DA DURUM 

     Bu arada İngiliz Reuters ajansı, İngiliz askerlerinin Basra'da herhangi bir direnişle karşılamadan yürüdükleri belirtildi. 
     Basra'da dün öğleden sonra 700 kadar İngiliz askerinin kente girdiği, askerlere ateş açılmadığı, ''halkın yeni işgalcileri selamladığı'', bazılarının askerlerden su istediği belirtildi. 
     BBC ise, internet sitesinde yayımladığı haberinde, Basra'nın kontrolünün büyük kısmının İngiliz askerlerinin elinde olduğunu, ancak direnişin devam ettiğini duyurdu. BBC'nin haberinde İngiliz güçlerinin komutanı Orgeneral Brian Burridge'in, Basra'da askerleri ''zor günlerin'' beklediği, paramiliter direnişin kentteki İngiliz askerleri için tehlike yarattığı açıklamasını aktardı. 
     
     KİMYASAL SİLAH TARTIŞMASI 

     Bu arada, Irak'ta askeri bir kampta bulunan 14 bidon maddenin kimyasal silah olduğu iddiası konusunda çelişkili bilgiler veriliyor Amerikan 101. Hava İndirme Tümeni'nden Binbaşı Michael Hamlet, ilk incelemelere göre bu maddelerin sarin, hardal gazı gibi kimyasal maddeler olduğunu belirtmişti. 
     Aynı tümenden General Benjamin Freakly ise, sonraki incelemelerin, bu maddelerin bir çeşit böcek zehri olabileceğini gösterdiğini söyledi. 
     





</TEXT>
</DOC>
