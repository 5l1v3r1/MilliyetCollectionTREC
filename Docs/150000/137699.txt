<DOC>
<DOCNO> 137699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sondun25.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'dan Türkiye'ye büyük göçün perde arkası... 
</HEADLINE>
<TEXT>

     Bulgaristan'da komünizm döneminde Türklere karşı girişilen isim değiştirme ve Türk azınlığı göçe zorlama kampanyasının bir önemli belgesi daha ortaya çıkarıldı. 
     Ülkenin en yüksek trajlı gazetelerinden Trud, bugünkü sayısında, dönemin Devlet Başkanı Todor Jivkov'un 23 Haziran 1989 tarihinde yaptığı Moskova ziyareti sırasında dönemin SSCB lideri Mihail Gorbaçov ile yaptığı görüşmenin tutanaklarını yayımladı. 
     Tutanaklara göre, Kremlin Sarayı'nda yapılan görüşmede, Jivkov Gorbaçov'a, Bulgaristan'dan en az 500 bin Türkü göçe zorlayacaklarını açık açık dile getirdi. 
     İki liderin şu sözleri tutanaklara geçti 
     -Jivkov Ülkemizde iki büyük sorun var. Birincisi ekonomi. Bunu halletme şansımız var. İkinci sorunumuz ise Müslümanlar. Elimizdeki verilere göre bunların sayısı 800-850 bin civarında. Yıllık nüfus artışları ise 15-16 bin. Eğer bir tedbir almazsak 20 yıl sonra Bulgaristan ikinci bir Kıbrıs'a dönüşecek. Bizim hesaplarımıza göre, 500 bin kişiyi göç ettirmemiz gerek. Ancak sizin de anlayacağınız gibi, Türkiye'nın bunları kabul etmesi mümkün değil. Bunun için yeni bir politika üretmemiz lazım. Bunu en kısa sürede hazırlayıp Politbüro'ya sunacağım. Ama kesin görüşümüz şu Biz bunları asla Türk olarak kabul etmeyeceğiz. 
     -Gorbaçov İki gün önce Büyükelçimiz Çernişev Ankara'dan geldi ve bana Turgut Özal'dan bir not getirdi. Özal sizinle doğrudan görüşme yapmak arzusunda. Bu konuda benden yardım istiyor. Ancak ben bu görüşmenin gerekli olduğundan emin değilim. 
     -Jivkov Siz onlara şöyle cevap verin ''Bulgar tarafı görüşmeye hazır, ancak önkoşul ve gündem istemiyor.'' -Gorbaçov Turgut Özal en fazla 30 bin kişiye kadar göçmen kabul edebileceğini söylemiş. 
     -Jivkov Biz bu teklifi kabul edebiliriz. Ancak önce görüşmemiz lazım. Müslamanların Türk olarak nitelendirilmesine karşıyız. 
     -Gorbaçov Siz gerçekten esnek bir yaklaşım gösteriyorsunuz. Bu da çok iyi bir tutum. Türkiye ile ilgili yaptığımız görüşmelerimiz konusunda hiçbir yere hiçbir bilgi vermeyelim. Biz de her Müslümanın Türk olmadığı tarzındaki görüşünüze katılıyoruz.'' Bulgaristan'dan Türkiye'ye doğru yaşanan ve 20. yüzyılın en büyük insanlık dramlarından biri olarak gösterilen zorunlu göçün başladığı tarihe denk gelen bu görüşmeden yaklaşık 4 ay sonra Todor Jivkov yönetimi devrilmişti. 
     





</TEXT>
</DOC>
