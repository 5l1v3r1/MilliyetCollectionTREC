<DOC>
<DOCNO> 119931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/yazar/zbirand.html </URL>
<DATE> 2002/11/20/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Erdoğan, Atina'yı şaşırttı... 
</HEADLINE>
<TEXT>

     ATİNA 

     Tayyip Erdoğan’ın buradaki imajı farklıydı. 
     Yunan kamuoyu, birçok Avrupa ülkesi gibi, Erdoğan’ı dinci bir lider olarak nitelemişti. İçine kapanık, etrafındakilere kuşku ile bakan bir lider bekleniyordu. Yunan televizyonlarında Tayyip Erdoğan’ın Yeniçeri bandosu eşliğinde seçim görüntelerini yayınladıklarından olacak, İslam motifleri ön plana çıkarılmıştı. 
     Tayyip Erdoğan’ın açıklamaları Yunanlıları şaşırttı. 
     Sloganlar arasında dolaşmadı. Bilinen eski formülleri tekrarlamadı. Çok açıkça ne yapabileceğini, neleri yapamayacağını söyledi. Kofi Annan’ın planının müzakere edilebileceğini belirtti ve 
     1. Kıbrıs’ta çözüm ile Türkiye’ye tam üyelik müzakerelerinin başlangıç tarihi arasında bağ kurdu. Somut bir tarih verildiği taktirde, Kıbrıs’ta çözümün daha kolaşlaşacağını söyledi. 
     2. 12 Aralık’taki Kopenhag doruğuna kadar zamanın çok az olduğunu, Haziran 2003’teki Selanik doruğuna kadar, hem Kıbrıs’ın tam üyeliğinin, hem de Türkiye’ye tarih verilmesi konusunun ertelenmesini önerdi. 
     3. Türkiye’nin tam üyelik müzakerelerinin de 2003 yılının ilk 6 ayında Yunan dönem başkanlığı sırasında başlaması teklifinde bulundu. 
     
     ATİNA GÜÇ DURUMDA... 
     Görüşmeden sonra, Yunan Dışşileri Bakanı Papandreu ile uzun bir konuşma yaptım. Aldığım izlenim, Yunanlıların ümitli oldukları şeklindeydi. 
     Simitis- Papandreu ikilisi, Kıbrıs’ın tam üyeliğini güvence altına alacağı ve Ege’de istikrar getireceği için, AB’nin Türkiye’ye tarih vermesini açıkça istiyor. Ancak sorun onlardan değil, hala diğer ülkelerden kaynaklanıyor. Diğerleri hala, Türkiye’ye somut bir tarih verilmesini içlerine sindiremiyorlar. Hala bu konuda karar verebilmiş değiller. 
     Atina’nın içi gitmesine rağmen, tüm kararların Haziran 2003 Selanik doruğuna bırakılması yolundaki Türk önerisini kabul edemiyor. Yunan kamuoyu, Kopenhag Doruğundan Kıbrıs’ın tam üyeliğinin çıkması konusunda öylesine koşullanmış ki, 6 aylık bir erteleme dahi, iç politikada Simitis’i fena halde zorlayacak. Yine de bir ihtimal var. Ben konuştuğum resmi yetkililerden ılımlı tepkiler aldım. Yani, çokta imkansız değilmiş gibi bir izlenim edindim. 
     Eğer Türkiye, Kopenhag kriterlerinin eksik kalan bölümlerini hemen tamamlar ve Kıbrıs konusunda ufak tefek iyi niyet jestleri yaparsa, bana Atina’nın direnci azalırmış gibi geldi. 
     
     AB, TAM ANLAMIYLA KÖŞEYE SIKIŞTI 
     Türkiye, Kıbrıs’ta çözüm ile AB’den tarih verilmesi arasında bağ kurar da, Rumlar seyirci kalırlar mı Onlarda "Verin bizim tam üyeliğimizi, o zaman bizde çözüme daha çok katkıda bulunuruz" demeye başladılar. Yani, tam üyelik kararı olmadan müzakere sürecine oturmayacaklarının işaretini veriyorlar. 
     Anlayacağınız, AB her yönden sıkıştı. 
     Bir yandan, Türkiye’ye tarih verilmesini daha bir süre ertelemek istiyorlar, öte yandan ise hem Türk, hem de Yunanlıların baskısı altına giriyorlar. Kıbrıs’ı tam üyeliğe alıp sorunu çözelim derken, daha da güç duruma , adeta kendi tuzaklarına düşmüş gibi görünüyorlar. 
     
     YUNAN BASINININ HAVASI... 
     Yunan basını hala eski havasında. 
     Genel kanı, Tayyip Erdoğan’ın birşeyler yapmak istediği, ancak Ordu ve Dışişlerinin direnişi ile karşı karşıya kaldığı şeklinde. Bu değerlendirmeyi de iki gelişmeye dayandırıyorlar. 
     Biri, Erdoğan’ın Atina’yı ziyaret ettiği gün Türk jetlerinin Ege üzerinde uçması ve Yunanlıların ileri sürdükleri 10 mil hava sahasına girmeleri. Diğeri de Erdoğan’ın Simitis ile başbaşa görüşmesine Dışişleri bürokrasisini almaması sadece Yaşar Yakış ile katılması. 
     Aslında Türk hava kuvvetlerinin Ege adaları üzerinde Yunanlıların tek taraflı ilan ettikleri 10 mil hava sahasını tanımadığını göstermek için yapılan rutin uçuşları 1-2 gün ertelenebilirdi. Şart değildi. 
     Ancak genel eğilim, Erdoğan’ın muhafazakar çevrelerle mücadeleye girdiği şeklinde. Yanlış bir değerlendirme, ancak kimse dinlemiyor. 
     Herkes, en kritik üç haftaya girildiğinin farkında... Tek bilinmeyen, bu düğümün nasıl çözüleceği... 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







Yeni hükümet ve parti 


Yüreği gümbürdeyenler ve gümbürdemeyenler 


Medya pilaki 


Ecevit ve Gül 


Kıbrıs’ta birkaç köyle Türkiye’nin kaderi mi . 


Şoförden al haberi 


Yeni hükümet, yeni bakanlar ve AKP 


Genç kabine ve Acil Eylem Planı 


Kompartıman, lojman, konut 


Medya iktidarla balayında ama... 


Buzluktakiler duruyor, bunlar yeni 


Bakanlarla bir anım bile yok 


Öyle değil mi anne 


Para faiz dışında değil faizde 


</TEXT>
</DOC>
