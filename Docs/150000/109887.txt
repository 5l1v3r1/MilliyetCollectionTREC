<DOC>
<DOCNO> 109887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/soneko06.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Green card başvuruları başlıyor... 
</HEADLINE>
<TEXT>

     Yabancılara ABD'de çalışma hakkı tanıyan ''green card'' yeşil kart lotosuna katılmak için başvurular 7 Ekim'de başlıyor. 
     Başvuruların en geç 6 Kasım 2002 tarihine kadar yapılması gerekiyor. 
     Bu yıl değişik ülkelerden yaklaşık 50 bin kişiye yeşil kart verileceği bildirildi. 
     Lotoya dahil olan ülkeler arasında Türkiye de yer alıyor. Amerikan makamlarının verdiği bilgiye göre, kurada kazananlara bu durum 2003 yılının Mayıs, Haziran ve Temmuz aylarında yazılı olarak bildirilecek. Göçmen vizeleri ise 1 Ekim 2003 ile 30 Eylül 2004 tarihleri arasında verilecek. 
     Göçmen lotosuna Türkiye'den başvurmak isteyenler gerekli formu doldurduktan sonra şu adrese göndermeleri gerekiyor 
     DV-2004 Program Kentucky Consular Center 3003 Visa Crest Migrate, KY 41903-3000 U.S.A. 
     Göçmen lotosuna başvurmak için en az lise mezunu olmak ya da uzmanlık isteyen bir iş kolunda en az 2 yıl iş deneyimi şartı aranıyor. Green Card alabilmek için İngilizce bilmek gerekmiyor. 
     
     GREEN CARD NE SAĞLIYOR 

     Green Card alanlar ABD'de süresiz oturma ve çalışma hakkına sahip oluyorlar. Lotoda kazanan kişinin eşi ve 21 yaşından küçük çocukları da yeşil kart alma hakkı kazanıyor. Ancak Green Card Amerikan vatandaşlığı anlamına gelmiyor ve kart sahipleri Amerikan pasaportu alamıyorlar. Bununla birlikte Green Card alıp 5 yıl ABD'de yaşayanlar, gerekli koşulları yerine getirdikleri takdirde vatandaşlık başvurusunda bulunabiliyorlar. 
     Yetkililer, Amerikan makamlarının Green Card lotosunda kazanan kişilere iş bulmak gibi bir zorunluluğu olmadığını, herkesin kendi işini kendisinin bulması ya da kurması gerektiğini hatırlattılar. 
     





</TEXT>
</DOC>
