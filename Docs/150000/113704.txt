<DOC>
<DOCNO> 113704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sonspo01.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü'nün sakatlığı... 
</HEADLINE>
<TEXT>

     İzmir Sporcu Sağlık Merkezi Başhekimi Dr.Şaban Acarbay, A Milli Futbol Takımı ve Fenerbahçe'nin file bekçisi Rüştü'nün ''ilginç'' bir sakatlık süreci yaşadığını belirterek, ''Tedavi eden doktorlar, sakatlığının ne olduğunu tam olarak açıklamalı'' dedi. 
     Rüştü'nün, Türk futbolunun son dönemdeki en önemli oyuncularından birisi olduğuna dikkati çeken Dr.Şaban Acarbay, bu oyuncuyu kendisinin tedavi etmediği için sakatlığının boyutunu tam anlamıyla bilemediğini, ancak ''sakat sakat oynamanın'', ''özveri'' diye nitelenmemesi gerektiğini bildirdi. 
     Acarbay,şöyle konuştu 
     ''Rüştü'nün sakatlığı ciddiyse ve bu halde oynuyorsa bu fedakarlık değil sporculuk yaşamını riske etmektir. Semptomlar halinde yakınmaları varsa, yani sorunu küçük çaplı ağrılarsa tabii ki oynayabilir. Ancak ciddi sakatlıklarda tedavi yapılırken, dinlenme süresi de gözetilmelidir. Rüştü, ilginç bir sakatlık süreci yaşıyor. Sakatlığının ne olduğunu tam olarak bilmiyoruz. Tedavi eden doktorlar bu konuda açıklama yapmalı. '' Sporcunun tam anlamıyla iyileşmeden oynamasının hem tıbbi hem de antrenman bilimi açısından sakıncılar yaratacağını kaydeden Acarbay, ''Bu durum kalıcı sakatlılara yol açabilir. Bu da futbol yaşamının sona ermesi demektir. Türk futbolunun Rüştü gibi bir değeri kaybetme lüksü yok. Ancak şikayetleri yalnızca küçük çaplı ağrılarsa, riskin olmadığını söylemeliyiz'' dedi. 
     Acarbay, futbolcuların her durumda ''tamamıyla iyileştikten sonra'' sahalara dönmesinin en doğru tercih olduğunu da kaydetti. 
     





</TEXT>
</DOC>
