<DOC>
<DOCNO> 133119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/soneko01.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkla ilişkilerin zirvesinde 2. Türk kadın başkan... 
</HEADLINE>
<TEXT>

     Dünyanın 82 ülkesinden bine yakın üyesi bulunan Uluslararası Halkla İlişkiler Derneği'nin IPRA 2003 dönem başkanlığına seçilen Global Tanıtım'ın kurucusu ve Genel Müdürü Ceyda Aydede, başkanlık görevini törenle devraldı. 
     Halkla ilişkiler sektörünün en büyük sivil toplum kuruluşu olan IPRA Yönetim Kurulu'nun oybirliğiyle seçtiği Aydede, 24 ülkeden 70 yabancı konuğun da katılımıyla Ritz Carlton Oteli'nde düzenlenen devir-teslim töreninde yaptığı konuşmada, IPRA'nın tarihinde ikinci Türk başkan olarak göreve gelmenin gururunu yaşadığını belirtti. 
     Başkanlık görevini 2002 yılı başkanı Jacques Dinan'dan devralan Aydede, ''Bu yıl beni bekleyen zorlu görev, IPRA üye sayısını 100 ülkede 1000'e çıkarmak olacak. Fakat karşılaşabileceğim tek problem haritada ulaşabileceğim bir ülke bulabilmek'' dedi. 
     Bu arada, devir-teslim töreninin yanı sıra IPRA Yönetim Kurulu toplantısı da bugün İstanbul'da yapıldı. IPRA Konsey toplantısı ise yarın düzenlenecek. 
     
     CEYDA AYDEDE 
     İzmir Amerikan Kız Koleji ve Boğaziçi Üniversitesi Endüstri Mühendisliği'nden mezun olan Ceyda Aydede, ABD'deki New Hampshire Hesser College'de ''Perakende İletişim'' konulu özel eğitim aldı. 
     Profesyonel iş yaşamına Arthur Andersen'da başlayan Aydede, Migros'ta 9 yıl satış müdürlüğü ve 1 yıl halkla ilişkiler müdürlüğü yaptı. Farklı sektörlerde edindiği iş deneyimini profesyonel bir halkla ilişkiler anlayışıyla birleştirerek, 1989 yılında Global Tanıtım'ı kuran Ceyda Aydede, birçok önemli halkla ilişkiler projesine imza attı, ödüller kazandı. 
     Temelleri 1949 yılında atılan ve tüm dünyada 1000'e yakın halkla ilişkiler uzmanının üye olduğu Uluslararası Halkla İlişkiler Derneği'nde daha önce de İmaj Halkla İlişkiler'in kurucusu Betül Mardin Başkanlık yapmıştı. 
     





</TEXT>
</DOC>
