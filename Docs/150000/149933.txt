<DOC>
<DOCNO> 149933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sondun33.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'da müzayedeye çıkacak çiniler Yeni Cami'den mi 
</HEADLINE>
<TEXT>

     İngiltere'nin ünlü müzayede salonu Christi's'de 29 Nisan'da satışa çıkarılacağı açıklanan üç çininin Yeni Cami hünkar mahfilinden çalınan çiniler olup olmadıkları tartışılıyor. 
     Christie's'in 29 Nisan'da düzenleyeceği müzayedenin kataloglarına bu üç çininin fotoğraflarını koymadığı, internet sitelerindeki sayfalarında da bu üç eserin ayrıntısına yer vermediği dikkat çekiyor. Sadece çinilerin özelliklerini anlatan Christie's, söz konusu eserlerde vazo ve çiçek motiflerinin yer aldığını belirtiyor. 
     Uzmanlar, Yeni Cami'den çalınan çinilerde de aynı motiflerin bulunduğunu hatırlatıyor. Ancak uzmanlar, çinilerin aynı çiniler olmayacağına dair bazı ipuçlarına da dikkat çekiyor. Zira camiden çalınan çinilerle, Christie's'in müzayedeye çıkaracağını açıkladığı çinilerin boyutları arasında bazı farklar bulunuyor. 
     Türkiye'nin Londra Büyükelçiliği'nin de çinilerin çalınmasını izleyen günlerde bu eserlerin tarihi eser kaçakçılığı yoluyla Londra'daki müzayede organizasyonlarının eline geçebileceğini hesaplayarak Scotland Yard'a başvurduğu ve söz konusu eserlerin peşine düşülmesini resmen talep ettiği hatırlatılıyor. Aynı tarihlerde Kültür Bakanlığı da İnterpol aracılığıyla çinilerin aranmasını resmen istemişti. Her iki resmi kuruluş da muhattabı olan İngiliz makamlarına çalınan çinilerin ayrıntılı fotoğraflarını vermişti. 
     Ancak Büyükelçilik de bu aşamada müzayedeye çıkarılacağı açıklanan çinilerle Yeni Cami'den çalınan çinilerin aynı olup olmadığına dair kesin bir bilgiye sahip değil ve Christie's yetkilileri de bu konuda sorulan sorulara net yanıt vermekten kaçınıyor. 
     





</TEXT>
</DOC>
