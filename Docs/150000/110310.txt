<DOC>
<DOCNO> 110310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sondun29.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Konseyi'nde Irak konusunda ortak bir görüş yok 
</HEADLINE>
<TEXT>

     AB üyesi ülkelerin dışişleri bakanlarını biraraya getiren AB Genel İşler Konseyi'nin aylık olağan toplantısı, uzlaşmazlık havasında başladı. 
     Bakanların gündeminde, genişleme, Ortadoğu, Irak, Uluslararası Ceza Mahkemesi gibi konular bulunuyor. 
     Belçika Başbakan Yardımcısı ve Dışişleri Bakanı Louis Michel, Konsey toplantısına girerken basına yaptığı açıklamada, ''Irak'a saldırı fikrini kesinlikle reddettiğini, bunu kabul edemeyeceğini'' söyleyerek, ancak Irak'taki kitle imha silahlarından kaynaklanan gerçek bir tehdidin varlığının kanıtlanması halinde, BM kararları doğrultusunda tepki gösterilebileceğini ifade etti. 
     Michel, Irak'a yönelik askeri bir harekatın, ''Ortadoğu'daki yangını körükleyeceği ve çok tehlikeli olacağı'' görüşünü savundu. 
     İsveç Dışişleri Bakanı Anna Lindh de, Saddam Hüseyin'in gerçek bir diktatör olarak dışlanabileceğini, ancak tartışmanın Irak'taki rejim konusunda değil, kitle imha silahlarından kaynaklanan tehdit üzerine yapılması gerektiğini söyledi. 
     AB üyeleri arasında, Irak'a yönelik olası bir askeri harekat konusunda ABD'ye destek veren İngiltere'nin karşısında, diğer 14 ülke bulunuyor. 
     AB Yüksek Temsilcisi Javier Solana, üye ülkeler arasında uzlaşmazlık olmadığını, BM Güvenlik Konseyi'nin kararlarının uygulanmasının ve çözümün bu kararlar çerçevesinde aranmasının istendiğini söyledi. 
     AB Genel İşler Konseyi, bu akşam yapılacak bir basın toplantısıyla son bulacak. 
     





</TEXT>
</DOC>
