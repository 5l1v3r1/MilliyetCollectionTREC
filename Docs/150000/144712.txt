<DOC>
<DOCNO> 144712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sondun03.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Dışişleri Bakanı "Sivil halkı silahlandırdık" 
</HEADLINE>
<TEXT>

     Irak Dışişleri Bakanı Naci Sabri, ülkesini işgal eden Amerikan önderliğindeki güçlere karşı savaşmaları için sivil halkı silahlandırdıklarını söyledi. 
     Suriye televizyonuyla mülakat yapan Sabri, ülkenin güneyinde direnişin sürdüğünü belirterek, Irak halkının tüm sınırlarda işgalcilere karşı savaşacağını, silahlı güçlerin yanında silahlandırılmış 7 milyon Iraklının da bulunduğunu söyledi. 
     Sabri, ''siyonist işgalciler Irak halkı, hükümeti ve kuvvetlerinin teslim olacağını düşünüyor, ama onlar hata yapıyor'' diyerek, düşmanları yenilgiye uğratacaklarını ve onlara asla unutmayacakları bir ders vereceklerini ifade etti. 
     Sabri, ABD ve İngiltere'nin Irak'ın güneyinde zaferler kazandıklarını ileri sürerek psikolojik savaş uyguladıklarını, bu ülkelerin sivilleri esir alarak asker diye tanıttıklarını kaydetti. 
     Halen başkent Bağdat'ta olduklarını, dışarıda patlamaları işittiklerini söyleyen Sabri, ''Havaya bakıyoruz ve bir Amerikan uçağının Irak füzesi tarafından vurulduktan sonra düştüğünü görüyoruz. Amerikan uçağı önümüzdeki Ebu Çuravi bölgesi önünde düştü'' dedi. 
     Ebu Çuravi bölgesi Bağdat'ın 20 kilometre kadar batısında bulunuyor. 
     ABD önderliğindeki güçlerin Bağdat'ı havadan bombalayarak korkakça bir taktik izlediklerini belirten Sabri, Bağdat caddelerinin dün olduğu gibi bugün de çok kalabalık olduğunu, normal faaliyetlerine devam ettiklerini, halkın günlük işlerini yapmayı sürdürdüğünü bildirdi. 
     





</TEXT>
</DOC>
