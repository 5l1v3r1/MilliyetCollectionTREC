<DOC>
<DOCNO> 147915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/soneko14.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ali Babacan Ekonomide yeni bir dönem açılıyor 
</HEADLINE>
<TEXT>

     Devlet Bakanı Ali Babacan, ekonomide yeni bir dönemin açıldığını, 2004 yılı sonuna kadar devam edecek önemli bir programın başladığını bildirdi. 
     Babacan bu arada, 4. niyet mektubunun yanı sıra Dünya Bankası ile bir yıldır kullanılamayan iki önemli program kredisinin tekrar canlandırılmasına ilişkin mektupları imzaladıklarını vurguladı. 
     Babacan, Hazine Müsteşarı Faiz Öztrak ve Merkez Bankası Başkanı Süreyya Serdengeçti ile birlikte Hazine'de düzenlediği basın toplantısında, IMF ile yürütülen 4. gözden geçirme çerçevesinde imzalanan niyet mektubu konusunda açıklamalarda bulundu. 
     Türkiye'nin yanıbaşında şiddetli bir savaş olduğunu, bunun Türkiye'yi de çeşitli yönlerden etkilediğini kaydeden Babacan, ''Hükümetimizin, böyle bir dönemde ekonomi yönetiminde son derece başarılı olduğunu hep beraber görüyoruz. Ülkemizin en az zararla bu kritik dönemi atlatması için hükümetimiz gerekli tedbirleri aldı ve almaya da devam edecek'' dedi. 
     Ulusal ve uluslararası muhataplarla da sorumlu bir çalışma sürdürdüklerini belirten Babacan, bu çerçevede dün, IMF'ye verilecek 4. niyet mektubunu imzaladıklarına dikkati çekti. 
     Niyet mektubunun yanı sıra Dünya Bankası ile bir senedir yürürlükten kalkmış olan, programların ve bazı reformların aksamış olması nedeniyle kullanılamayan iki önemli program kredisinin tekrar canlandırılmasına ilişkin mektubun da imzalandığını bildiren Babacan, şöyle konuştu 
     
     GÖRÜŞLERİMİZİN MEKTUPLARA YANSIMASI GEREKİYORDU 

     ''Bu müzakereler, normal bir gözden geçirmeden daha uzun sürdü. Bunun en önemli sebebi bizim hükümetimizin ekonomiye bakış açısının bu mektuplarda yansıtılmış olması. Bizim seçimden önceki dönemlerde ilan etmiş olduğumuz seçim beyannamesi ve hükümet programımızda ortaya koyduğumuz görüşlerimizin bu mektuplara mutlaka yansıması gerekiyordu. Tamamen eski programın devamı olmasındansa, bizim yeni bakış açımızın bu programa, niyet mektuplarına yansıması bizim açımızdan son derece önemli. Bu yüzden müzakereler normal dönemden daha uzun sürdü. 
     Yine niyet mektubuyla ilgili ön şart vardı. O da 2003 bütçesinin Meclis'ten geçmesi. Bütçe, kabul edilmeden 4. gözden geçirmenin tamamlanması mümkün olmayacaktı.'' Mektupların içeriğinin uygulayıcı kuruluşlarla gözden geçirilmesinin de, müzakere takvimini uzatan bir unsur olduğunu vurgulayan Devlet Bakanı Babacan, tüm bu reformları uygulayacak kuruluşlarla içeride müzakereler yapıldığını ifade etti. 
     Babacan, ''İstedik ki, uygulayıcı birimler hem mektupların içeriği konusunda detaylı bilgi sahibi olsun hem de uygulanacak programın, atılacak adımların zamanında yerine getirilmesi konusunda ortak bir görüş birliği oluşabilsin'' açıklamasında bulundu. 
     
     ACİL EYLEM PLANI İLE ÖRTÜŞÜYOR 

     Babacan, 4. gözden geçirmenin geçen sene Ekim'de tamamlanması gereken 4. gözden geçirmeden çok farklı bir şekil aldığını da vurgularken, şöyle devam etti 
     ''Neredeyse yeni bir dönem açılıyor. 2004 yılının sonuna kadar devam edecek önemli bir program başlamış oluyor. Bizim Acil Eylem Planı ile ortaya koyduğumuz, önümüzdeki bir yılı kapsayan çok önemli adımlarımız da var. İmzaladığımız mektuplar Acil Eylem Planı ile tam olarak örtüşüyor. Ortak unsunlar çok. Acil Eylem Planı'nın da daha farklı unsurlar da söz konusu.'' 
     
     5.2 MİLYAR DOLAR KAYNAK 

     Devlet Bakanı Ali Babacan, Uluslararası Para Fonu IMF ile Dünya Bankası'ndan toplam gelecek kaynağın 5.2 milyar dolar olacağını söyledi. 
     Bakan Babacan, Hazine'de düzenlediği basın toplantısının ardından gazetecilerin sorularını yanıtladı. 
     Önemli olan gelecek rakamın miktarının değil, ekonomik programanın kararlıkla, açıklıkla uygulanması olduğunu bildiren Babacan, ''programda kilit nokta budur'' dedi. 
     Ali Babacan, şunları söyledi 
     ''IMF Board'u Yönetim Kurulu 18 Nisan tarihinde toplanıp ek niyet mektubunu karara bağlayacak. IMF'den gelecek kredinin geliş tarihleri ve miktarları da yeniden belirlendi. Yapılan çalışmada finansman ihtiyacının 4. çeyrekte 2003 yılı Ekim-Kasım-Aralık ayları daha fazla olması nedeniyle kredinin bu dönemde ağırlıklı olarak gelmesi kararlaştırıldı.'' 
     
     "ÖZEL SEKTÖR ODAKLI BÜYÜME ÖN ŞART" 

     Uygulanan ekonomik programın temel politikalarının ''enflasyonu düşürmek, kamu borç stoğunu azaltmak ve uzun dönemli sürdürülebilir büyümeyi sağlamak'' olduğunu hatırlatan Babacan, hükümetin, özel kesimin ekonomideki rolünün artırılmasına özel bir önem vermekte olduğunu da vurguladı. 
     Babacan, ''İyi işleyen bir piyasa mekanizmasına dayanan özel sektör odaklı bir büyümeye biz ön şart olarak görmekteyiz'' diye konuştu. 
     Bakan Babacan, bu amaçların gerçekleşmesi için ise özelleştirme alanında yeni ve güçlü bir hamlenin gerçekleştirilmesi, yerli ve yabancı sermaye için elverişli bir yatırım ortamının yaratılması, yolsuzlukla mücadelede kamu kesiminde şeffaflığın artırılması gerektiğini bildirdi. 
     Ali Babacan, hükümetin bu süreçte toplumun yoksul kesimlerinin zarar görmesini önlemek maksadıyla gerekli tüm sosyal destekleri verdiğini ve bunda son derece kararlı olduğunu da vurguladı. 
     
     2003 YILI BÜTÇESİ 

     2003 yılı bütçesinin gayri safi milli hasılanın GSMH yüzde 6.5 kadarlık faiz dışı fazla hedefini tutturacak şekilde hazırlandığını belirten Babacan, şunları söyledi 
     ''Bu bütçeyi biz kararlılıkla uygulayacağız. Ayrıca Irak'ta devam etmekte olan savaşın olası maliyetlerini telafi etmek için de 4 katrilyon liralık ilave destek almış bulunuyoruz ki bu GSMH'nin yüzde 1.2 tekabül etmekte. Faiz dışı fazla hedefimiz hem programa olan güveni artırmak, hem de yüksek seviyedeki net kamu borcunun GSMH'ye olan oranını düşürmek için son derece büyük önem taşımaktadır. Net kamu borcunun GSMH'ya oranı 2001 sonundaki yüzde 92 seviyesinden 2002 yılı sonunda yüzde 79.6 seviyesine düşmüştür.'' Ekonomik programın makro çerçevesini de anlatan Bakan Babacan, 2002 yılında ekonomide güçlü bir toparlanma görüldüğünü, özellikle stok artışları ve ihracatla desteklenen büyümenin yüzde 7.8 olarak gerçekleştiğini hatırlattı. 
     Babacan, ''Bu sonuçta, sıkı maliye ve para politikaları yanında erken seçim kararının alınması ile siyasi istikrar beklentisinin güven ortamının artırılması da aslında son derece etkili olmuştur'' dedi. 
     Ali Babacan, şöyle devam etti 
     ''Buna bağlı olarak ortaya çıkan reel faizlerdeki gerileme de büyümeyi önemli ölçede desteklemiştir. Bu gelişme ve yılın ilk aylarında sanayi üretiminde görülen güçlü artış Irak'taki savaşın çok uzun süreli olmaması halinde 2003 yılı büyümesinin yüzde 5 seviyesinde gerçekleşebileceğini de göstermektedir. 2003 yılında büyümenin daha çok özel kesimin yatırımlarından ve tüketimden kaynaklanmasını bekliyoruz. Açıktır ki güçlü programımızı kararlılıkla uygulamamız sonucunda güven ortamımız daha da pekişecek ve iç talepteki artışta nihayetinde sağlanacaktır.'' 
     
     MERKEZ BANKASI'NIN ÖZERKLİĞİ 

     Devlet Bakanı Ali Babacan, dışsal gelişmelerin olumsuz etkilerinin kısa sürede kalkması, tarımsal üretimde toparlanma olması halinde ve bütçeyle ortaya konulan mali büyümeyle beraber, 2003 yılında yüzde 20 seviyesindeki enflasyon hedefinin tutturulabileceğini bildirdi. 
     Kurlarda yakın zamanlarda sağlanan belirli tutar ve ham petrol fiyatlarının düşme eğilimine girmesinin, kamu ve özel imalat sanayi fiyatlarında Mart ayı itibariyle olumlu etki yapmaya başladığını belirten Babacan, şöyle devam etti 
     ''Merkez Bankamızın özerkliği güven unsurunu yerleştirmekte ve bekleyişleri olumlu yönde etkilemede olumlu rol oynamaktadır. Hükümetimiz Merkez Bankamızın özerkliği ve fiyat istikrarını sağlamaya yönelik politikalarını desteklemeye devam ediyor. 
     Para politikasının temel amacı orta vadede enflasyonu tek haneli rakamlara indirmektir. Merkez Bankamız bu amaca yönelik olarak çalışmalarını sürdürmekte kararlı politikalarını uygulamaya devam etmektedir. Enflasyon hedeflemesinin geçiş sürecine ilişkin kurumsal ve teknik çalışmaların hepsi tamamlanmıştır. İç ve dış tüm gelişmeler dikkate alınarak enflasyon hedeflemesi rejimine zaman geçileceği daha sonra belirlenecektir.'' 
     
     KAMU MALİYESİ 

     Konuşmasında kamu maliyesi hakkında da bilgi veren Devlet Bakanı Ali Babacan, 2002 yılında maliye politikasında yılın ikinci yarısında yaşanan gelişmelerin faiz dışı fazla hedefinin GSMH'nin yüzde 2'sinin üzerinde bir sapmayla yüzde 4 civarında gerçekleşmesine neden olduğunu hatırlattı. 
     Bu durumun 2003 yılında yüzde 6.5'lik faiz dışı fazla hedefini tutturmak için ilave güçlü tedbirlerin alınmasını gerektirdiğini hatırlatan Babacan, 2003 yılında hedeflenen faiz dışı fazlayı tutturmak için alınan tedbirlerin 15.8 katrilyon lira tutarında olduğunu bildirdi. 
     İlk 2 aylık faiz dışı fazla gerçekleşmesinde hedeflerin önemli ölçüde tutturulduğunu kaydeden Babacan, şunları söyledi 
     ''Eğitim, sağlık, doğrudan gelir desteği ve sosyal destek kalemlerinden oluşan sosyal harcamalarımızın GSMH'ye oranı 2002 yılında 17.5 iken, 2003 yılında yüzde 17.9 seviyesine çıkarılmıştır iddiaların aksine. Sosyal yardım harcamalarının 2003 yılında GSMH'ye payının da artırılması da planlanmış bütçe dışında takip edilen Sosyal Yardımlaşma ve Dayanışmayı Teşvik Fonu'ndan yapılan sosyal destek harcamaları 2002 yılında 604 trilyon iken, 2003 yılında 1 katrilyon 60 trilyon seviyesine çıkarılmış yani yaklaşık yüzde 75'lik bir artış öngörülmüştür. 
     Bu arada ücret, maaş ve tarım kesimine yapılan transferler gibi gelirler politikasının uygulanmasında bütçe ödenekler ve hedeflenen enflasyon mutlaka dikkate alınmaktadır ve alınacaktır.'' 
     
     ATIL İSTİHDAM 

     Ali Babacan, atıl istihdamla ilgili açıklamalarda bulunurken, daha önce çıkarılan Başbakanlık genelgelerinin iptali ile KİT yönetim kurullarının her bir KİT'in içinde bulunduğu sektörel ve finansal çerçeveye uygun olarak atıl istihdam sorununun çözmesinin önündeki engellerin kaldırıldığına işaret etti. 
     Daha önce yapılan açıklamalarda KİT'lerde toplam 45 bin 800 atıl istihdam olduğunun tespit edildiğini hatırlatan Babacan, gönüllü emeklilik yoluyla atıl istihdamda 20 bin 718 azalma gerçekleştiğini kaydetti. Babacan, ''Bu düzenlemelerle bir program dahilinde atıl istihdam sorununun bu yıl sonuna kadar tamamen çözülmesi beklenmektedir'' dedi. 
     Devlet Bakanı Babacan, kamu iktisadi teşebbüslerini yönetim çerçevesinde kuvvetlendirecek yasal düzenlemelerin de 2003 yılı Haziran ayı sonuna kadar yasallaşmasının beklendiğini belirtti. 
     
     SOSYAL GÜVENLİK KURULUŞLARI 

     SSK, Bağ-Kur ve İş Kurumu'na ilişkin ivedilik taşıyan kanuni düzenlemelerin de bu ayın sonuna kadar yürürlüğe girmesinin beklendiğini kaydeden Babacan, 3 sosyal güvenlik kuruluşunun SSK, Bağ-Kur ve Emekli Sandığı tek bir çatı altında toplanması ile sağlık sigortası ve sosyal yardım programlarının ayrı ayrı kurumlara devredilmesine ilişkin kanunun da 2003 yılı sonuna kadar TBMM'den geçmesini beklediklerini söyledi. 
     SSK ve Bağ-Kur prim alacakları tahsilatını hızlandırmak amacıyla bütçe kapsamında geçici tedbirler alındığını kaydeden Babacan, uygulamaların da hızla hayata geçirildiğine dikkat çekti. 
     Sosyal güvenlik alanındaki yapısal reformların sürdürüleceğini ve sosyal güvenlik kurumlarının orta vadede ödeme gücüne sahip bir yapıya kavuşturulmasının sağlanacağını da ifade eden Babacan, sosyal güvenlik reformları kapsamına SSK ve Bağ-Kur'un yanı sıra Emekli Sandığı'nın da alınacağını bildirdi. 
     
     TARIMLA İLGİLİ REFORMLAR 

     Babacan, daha sonra tarımsal reformlar hakkında bilgi verdi. 
     Doğrudan gelir desteği ödemelerinin her yıl düzenli olarak yapılması için 2003 yılı Haziran ayına kadar bir Çerçeve Kanun çıkarılacağını belirten Devlet Bakanı, şöyle devam etti 
     ''Buna ilişkin detaylar da her yıl çıkarılacak tebliğlerle sağlanacaktır. Tarımsal KİT'lerin yeniden yapılandırılması ve özelleştirilmesi yanında hükümetimizin halen devam eden Tarım Satış Kooperatifleri birliklerinin yeniden yapılandırılması programı da sürdürülecektir. 
     Bu çerçevede çiftçilerimizin mağdur olması engellenecek, iç ve dış piyasalarda satılabilir ürün üretmeleri sağlanacak, alternatif ürün programları kararlılıkla uygulanacak ve tarım kesimi gelirinin çözülebilir bir şekilde artması sağlanacaktır.'' Babacan, kamu yönetimi reform kapsamında kamudaki yapılanmanın fonksiyonel olarak gözden geçirilmesi işleminin de 2003 yılı Temmuz ayına kadar tamamlanacağını söyledi. Ali Babacan, bu çerçevede hazırlanacak kamu sektörü reform tasarısının Bakanlar Kurulu'nda 2003 yılı sonuna kadar kabul edileceğini vurguladı. 
     
</TEXT>
</DOC>
