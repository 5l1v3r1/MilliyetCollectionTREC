<DOC>
<DOCNO> 125193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/soneko27.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı Kapalı havaalanları, ineklerin otlağı olmuş 
</HEADLINE>
<TEXT>

     Ulaştırma Bakanı Binali Yıldırım, taşımacılıkta karayolu ile denizyolu arasındaki dengesizliğin giderilmesi amacıyla çalışmalar yapıldığını belirterek, ''Deniz toplu taşımacılığı ve sahillerimiz arasındaki yük taşımacılığında kullanılan yakıtın fiyatını düşüreceğiz'' dedi. 
     Türk Loydu'nun 40. kuruluş yıldönümü dolayısıyla düzenlenen Gemi İnşaatı ve Deniz Teknolojisi Teknik Kongresi'ne katılan Ulaştırma Bakanı Yıldırım, sektörün tek yürek olarak çalışmalarını sürdürdüğünü, böyle bir altyapının olduğu ortamda Bakanlık olarak sektörün önünü açacak çalışmaları, yasal düzenlemeleri yapacaklarını dile getirdi. 
     ''Sektördeki bu iradeyi gördükten sonra siyasi iradenin de aynı oran ve aynı şekilde varolduğunu ilan ediyorum'' diyen Yıldırım, sektörün Türkiye'nin lokomotif sektörü olabileceğini söyledi. 
     Kendilerine düşen görevin yeni tersane alanlarını yatırıma sunmak olduğunu kaydeden Yıldırım, bir diğer yapacakları işin de, gemi onarım sektörünü teşvik ederek, bölge ülkeleri karşısında Türkiye'nin rekabet gücünü artırmak olduğunu bildirdi. 
     
     DENİZ VE DEMİRYOLU TAŞIMACILIĞI ÖNCELİKLİ ALANLAR 
     Türkiye'nin son 50 yılda uyguladığı karayolu ağırlıklı ulaştırma politikasının herkesin ibret ve üzüntüyle karşıladığı trafik kazalarının yaşanmasında etken olduğunu ifade eden Ulaştırma Bakanı Binali Yıldırım, 58. hükümetin ulaştırma politikasını deniz ve demiryolu taşımacılığı altyapısı içinde öncelikli alanlar olarak belirlediğini kaydetti. 
     Bu konudaki mevzuat çalışmaları ve yatırımların birer birer uygulamaya konulacağını belirten Yıldırım, ''Bu konuda en büyük destekçimiz siz, sektörün temsilcileri olacaktır'' diye konuştu. 
     Sektördeki kalifiye eleman sorununa ilişkin çözümler iletileceğini de anlatan Yıldırım, sektörün kalıcı ve kendi başına politikalarını belirleyen siyasi iradeyle değişmeyen, prestij sağlayan lokomotif sektör yapma zorunluluklarının varlığına işaret etti. 
     Bakan Yıldırım, Avrupa Birliği mevzuatına uyum çalışmaları konusunda sektörle birlikte hareket edileceğini, bu çerçevede Ulaştırma Bakanlığı'nın koordinasyonunda çalışma grubu oluşturma teklifinde bulundu. 
     
     ''DENİZ TAŞIMACILIĞINDA YAKITIN FİYATINI DÜŞÜRECEĞİZ'' 
     Konuşmasının ardından gazetecilerin sorularını yanıtlayan Ulaştırma Bakanı, deniz ve demiryollarının ulaştırmadaki paylarının arttırılmasına ilişkin bir soru üzerine şunları kaydetti 
     ''İç taşımacılıkta denizyolunun payı az, yük taşımacılığında yüzde 4, yolcu taşımacılığında binde 3. Karayollarının ise yüzde 90 seviyelerinde. Sebep, denizde, kabotaj hattında kullanılan yakıtın çok pahalı olması. Deniz toplu taşımacılığı ve sahillerimiz arasındaki yük taşımacılığında kullanılan yakıtın fiyatını düşüreceğiz. Bunun çalışmaları yapılıyor. Ciddi bir iyileştirme yapılacak. İkinci olarak limanlarımızdaki yanaşma yerlerini iyileştireceğiz, yanaşma ücretlerini düşüreceğiz. Denizde toplu yük ve yolcu taşımacılığını artıracak tedbirler alıyoruz. Bunlar, birkaç yıl veya birkaç ayda olacak iş değil. Yüzde 23'lerden binde 3'lere 50 yılda geldiyse, biz belki 20 yılda bu dengeyi sağlamış olacağız'' Ulaştırma ana planının hazırlık çalışmalarının da devam ettiğini belirten Yıldırım, plan sayesinde hangi alana ne kadar yatırım yapılacağının belirleneceğini kaydetti. 
     
     ''AFFEDERSİNİZ İNEKLER OTLAĞI...'' 
     Binali Yıldırım, ''Hava yollarına yapmayacağız diye bir şey yok. 55 havaalanı var. Birçoğu kapalı. Affedersiniz, inekler otlağı... Biz buralara çok büyük yatırımlar yapmışız. Buraların kullanımını tekrar halkın hizmetine sokulmasının yollarını arıyoruz'' dedi. 
     Hükümet olarak 15.000 km duble yol vaadi ile denizyoluna ağırlık verilmesinin çelişki yaratıp yaratmadığının sorulması üzerine Bakan Yıldırım, 15.000 km duble yoldan kasıtlarının bölünmüş yolların standartlarının iyileştirilmesi olduğunu belirterek, ''Yoksa yeni yeni otoyollar yapıp 50 yıldan bu yana süregelen yanlış ulaşım politikalarını devam ettirmek değil. Ana arterlerden kılcal damarlara daha sağlıklı ulaşım sağlayacak bir projedir'' dedi. 
     Bir gazetecinin sözü edilen projelere ilişkin ne şekilde kaynak yaratılacağını sorması üzerine Bakan Yıldırım, ''İnsan hayatının bedeli yok. 7.000 insanımızı bu yollarda kaybediyoruz. Bu durum karşısında böyle bir şeyi kim iddia edebilir. Ölmeye devam mı etsin insanlar '' diye konuştu. 
     Bakan Yıldırım, İstanbul Deniz Otobüsleri Genel Müdürlüğü sırasında soruşturma olup olmadığının sorulması üzerine de şunları söyledi ''İDO'da hiçbir soruşturma yok, bugüne kadar olmamıştır, bugünden sonra da yoktur. Bu haberler hilafı hakikattir. Hepsi tekzip edilmiştir, belgeleri vardır.'' 
     





</TEXT>
</DOC>
