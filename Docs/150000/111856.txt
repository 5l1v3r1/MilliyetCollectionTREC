<DOC>
<DOCNO> 111856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sonspo16.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Kulübü'nün acı günü... 
</HEADLINE>
<TEXT>

     Galatasaray Kulübü'nün kurucusu Ali Sami Yen'in eşi Fahriye Yen ile sarı-kırmızılıların eski futbolcularından Necmettin Erdoğdu, bugün kılınan cenaze namazı sonrası defnedildi. 
     Geçtiğimiz günlerde vefat eden 102 yaşındaki Fahriye Yen ile ''Torik Necmi'' lakaplı 77 yaşındaki Necmettin Erdoğdu, Teşvikiye Cami'nde kılınan cenaze namazının ardından toprağa verildi. 
     Fahriye Yen'in cenazesi Feriköy Mezarlığı'na, Necmettin Erdoğdu'nun cenazesi ise Zincirlikuyu Mezarlığı'na defnedildi. 
     
     ÇOK SAYIDA KİŞİ KATILDI 

     Cenaze töreninde Galatasaray camiasından ve spor dünyasından birçok kişi biraraya geldi. 
     Törene, Galatasaray Kulübü Başkanı Özhan Canaydın, yönetim kurulu üyeleri, Futbol Federasyonu Başkanı Haluk Ulusoy, sarı-kırmızılı takımın teknik direktörü Fatih Terim ve yardımcıları, eski başkanlardan Faruk Süren, Selahattin Beyazıt, Ali Tanrıyar, eski yöneticilerden Adnan Polat, Fatih Altaylı, Şişli Belediye Başkanı Mustafa Sarıgül ve Yen ile Erdoğdu'nun yakınları katıldı. 
     Bu arada Avrupa Futbol Şampiyonası Grup Eleme maçları için kampta bulunan Galatasaraylı futbolcular da Milli Takım Menajeri Can Çobanoğlu ile birlikte cenazeye geldi. 
     Öte yandan Galatasaray'ın Kolombiyalı kalecisi Mondragon da sarı-kırmızılı bazı futbolcularla birlikte cenazeye katıldı. 
     Cenaze töreninde Beşiktaş ve Fenerbahçe kulüpleri adına kimse katılmazken, Beşiktaş Kulübü yönetim kurulu ve Fenerbahçe Kulübü eski başkanlarından Emin Cankurtaran birer çelenk gönderdiler. 
     Diğer yandan Galatasaray'ın eski futbolcularından Hakan Şükür de bir çelenk gönderdi. 
     





</TEXT>
</DOC>
