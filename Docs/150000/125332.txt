<DOC>
<DOCNO> 125332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/spor/bnba.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
HİDAYET DİKKAT ET 
</HEADLINE>
<TEXT>

NBA’e, 5 kiloluk nur topu gibi bir kas kütlesi ve 5 santim uzayan boyuyla iddialı giriş yapan yıldız oyuncumuz, hem beklenen patlamayı yapamadı, hem de rakibi çoğaldı 
     NBA’ye yakın plan METE AKTAŞ 

     İlk iki sezonumda sergilediğim oyunla kalitemi ispatladım. Yeni sezondaki hedefim ilk 5’e yerleşmek olacak’ demişti Hidayet Türk-oğlu. Yani 2002 - 2003 sezonu için çıtayı iyice yükseltmişti. 
     İlk 5 ile arasında engel teşkil eden Stojakovic - Doug Christie ikilisi ile mücadele edebilmek için fiziğini güçlendirmesi gerektiğine inandığından, yaz aylarında yoğun ağırlık idmanı yaptı. Ve 5 kiloluk nur topu gibi bir kas kütlesini vücuduna ekledi. Ayrıca yazın "içindeki sesi dinleyerek" içtiği Sprite’ın yanı sıra bolca da süt içmiş olacak ki, boyu 22 yaşından sonra 2.03’den 2.08’e çıkıverdi. Yani fiziksel olarak Hidayet, hiç bu kadar formda olmamıştı. Ancak, bu önemli kazancını yeni sezonun ilk ayında sahaya yansıtamadı. Dış şutlardaki başarısına fizik avantajını da ekleyip, bu sene post - up’lardan ve drivelardan daha çok sayı bulacağını düşünerken Hido, boyalı alandan vebalıymış gibi mümkün olduğunca kaçtı. 
     
     Şanssız sakatlık 
     Geçen sezon Hidayet, Kasım ayında 10.5 sayı 43.4 saha içi isabeti - 36.7 üç sayı isabeti ortalamasıyla oynarken, bu sezon ise ligin ilk ayını 8.2 sayı 38.2 saha içi isabeti - 28.6 üç sayı isabeti ortalamasıyla tamamladı. Ayrıca ribaund ortalaması da 4.6’dan, 3.1’e geriledi. Bu rakamlar, hedefi ilk 5 başlamak olan ve 2003 All - Star oylamasının resmi oy pusulasında adı bulunan bir oyuncu için gerçekten düşündürücü. Şanssızlıklar da Hidayet’in peşini bırakmadı. Ay sonuna doğru, bu sezon ilk kez 3 maçta üst üste çift haneli sayılara ulaşan Hido, Stojakovic’in sakatlanmasıyla ilk 5’e yerleşmişken, 27 Kasım’da Minnesota’da sağ el bileğinden sakatlandı. 
     Stojakovic’in ardından Hidayet’i de kaybeden Kings ise takıma veteran swingman Jim Jackson’ı dahil etti. Dallas, Philadelphia, Miami gibi takımlarda oynayan ve 10 yıllık NBA kariyerinde 16.2 sayı ortalaması elde eden Jackson, çok yönlü oyunu ile derhal katkıda bulundu. 32 yaşındaki Jackson, hiçbir zaman şampiyonluğa oynayan bir takım da yer almadı. Bu yüzden kariyerinin sonbaharında kendisine sunulan bu fırsatı en iyi şekilde kullanmaya çalışacak ve Hidayet’in oyun dakikasından çalmak için büyük gayret sarfedecek. 
     Hidayet’in dakikalarına göz diken bir başka isim de genç forvet Gerald Wallace. Çaylak sezonuna göre istatistiklerini hemen hemen tüm kategorilerde ikiye katlayan Wallace, bu sezon maç başına 18 dakikada, 6.9 sayı, 4.2 ribaund ile oynuyor. Wallace’ın oyun zekası Hidayet’den üç - dört gömlek aşağıda, keza dış şutları da. Ancak, çok çabuk öğrenen bir oyuncu. 
     
     Kritik süreç 
     5 maç aradan sonra 14 Aralık günü Utah maçıyla sahalara dönen Hidayet’i kritik bir süreç bekliyor. Stojakovic’in iyileşerek ilk 5’deki yerini alması, Jackson ve Wallace’ın varlıkları, milli basketbolcumuzun "teyakkuz" durumunda olmasını gerektirecek. Ayrıca, point guard Mike Bibby’nin de muhtemelen yarın sahalara dönecek olması, rotasyonda Rick Adelman’ın bol keseden değil "hak edene" dakika vermesine neden olacak. 
     
Philadelphia uyandı      NBA’de Atlantik Grubu’nda mücadele veren Philadelphia 76’ers, Allen Iverson’ın 23 sayı yaptığı maçta Denver Nuggets’ı 93 - 71 mağlup ederek beş maçlık yenilgiler serisine son verdi. Ev sahibi takım, Denver’a ilk yarıda sadece 22 sayı izni verirken, Keith Van Horn 15, Todd MacCulloch da 13 sayı ile Iverson’a eşlik ettiler. 
     
Diğer sonuçlar Cleveland - Seattle 98 - 111 Miami - Houston 100 - 105 U Memphis - Golden State 104 - 91 Chicago - Boston 94 - 83 Phoenix - Orlando 87 - 84 LA Clippers - San Antonio 91 - 79      
     
     SAYILARLA GEÇEN HAFTA 
     
     375.000.000 Kişi. Houston'ın Çinli pivotu Yao Ming, 1.3 milyar Çinli'ye uykusuz geceler yaşatıyor. Bir araştırmaya göre sezonun ilk ayında Ming'in, Çin televizyonlarında canlı olarak yayınlanan maçlarını izleyen seyirci sayısı 375 milyona ulaştı. 
     100.000.000 Dolar. İşte böylesi bir seyirci potansiyeline sahip olan Yao Ming'e, Çin pazarını ele geçirmeye çalışan Nike firmasının, 100 milyon dolarlık yeni bir sponsorluk anlaşması teklif edeceği söyleniyor. 
     200.000 Dolar. Kısa bir süre önce esrar içtiği için tutuklanan Portland guardı Damon Stoudamire, halkı ile arasına giren "buzdağını" eritmek için şehirdeki devlet okullarına spor faaliyetlerinde kullanılması için 200 bin dolarlık bir yardımda bulundu. 
     7851 İstikrarsız bir sezon geçiren Atlanta Hawks'a taraftarları da sırt çevirmeye başladı. Hawks'ın evinde 102 - 88 yenildiği Phoenix maçını sadece 7851 kişi izledi. 
     2209 Portland'ın Milwaukee'ye 101 - 79 yenildiği maçta Scottie Pippen 15 yıllık NBA kariyerinin 2209. top çalmasını gerçekleştirerek, NBA tarihinde en çok top çalan 4. oyuncu olmayı başardı. 
     1898 Wang Zhihi ve Yao Ming, Çin'de basketbolun gelişmesini sağlayan kişiler olsa da, bu ülkede basketbolun mazisi epey derin. 1891'de icat olan basketbol, Çin sınırlarını ilk kez 1898'de Amerikalı misyonerler sayesinde açmıştı. 
     100 Denver Nuggets, Cleveland'a 111 - 104 yenilerek son 10 maçındaki 9. yenilgisini aldıysa da, en azından bu sezon ilk kez bir maçta 100 sayı barajını aşmakla teselli buldu. 
     65 New Jersey, cuma gecesi Washington'ı 79 - 65 yenerken, Wizards'ın attığı 65 sayı, kulüp tarihinde bir maçta atılan en az sayı oldu. 
     21 Lakers, Orlando'yu 107 - 84 yenince bu sezonki 10. galibiyetini almış oldu. Son 3 yılın şampiyonu, bu sezon galibiyet sayısı çift haneli sayılara ulaşan 21. takım oldu. 
     13 Haftanın oyuncusu olarak seçtiğimiz Boston Celtics forveti Antoine Walker, takımının Cleveland'ı 115 - 100 yendiği maçta kariyerinin 13. triple-double'ını gerçekleştirdi. 
     2 Boston Celtics forveti Paul Pierce'ın Phoenix'e, 103-94 yenildikleri maçta bir pozisyonda Suns çaylağı Amare Stoudemire ile çarpışmasıyla ağzından eksilen diş adedi. Michael Jordan, Wizards'ın Toronto'yu 95 - 82 yendiği maçta sadece 2 sayı üretebildi ve kariyerinin en düşük sayısına ikinci defa ulaştı. 
     1 "İhtiyar Kurt" Hubie Brown'ın coachluğa getirilmesinin ardından bir çıkış yaşayan Memphis Grizzlies, bu sezonki ilk deplasman galibiyetini Miami Heat karşısında 107 - 96'lık skorla elde etti. 
     
     NE DEDİN NE DEDİN 
     "Scottie'nin Pippen atları savaşa hazırdı, benim katırlar ise hastaydı." Chicago Bulls formasıyla 11 yıl birlikte ter döken Michael Jordan ve Scottie Pippen, kariyerlerinde ilk defa birbirlerine karşı geçtiğimiz hafta Portland - Washington maçında karşı karşıya geldiler. Portland'ın 98 - 79 kazandığı maç sonrasında Jordan, yakın dostuna kaybettiği maçın faturasını "katırlarına" yani takım arkadaşlarına kesti. 
     
     HAFTANIN OLAYI 
     Michael Jordan ve Scottie Pippen'ın kariyerlerinde ilk defa bir maçta birbirlerine rakip olarak oynamaları. 
     
     HAFTANIN OYUNCUSU 
     Antoine Walker Boston Celtics 
     Atlantik Grubu'nda zirve mücadelesi veren Boston Celtics, geçen haftayı 3 galibiyet 1 mağlubiyet alarak tamamladıysa, bunu kesinlikle "çok yönlü" forveti Antoine Walker'a borçlu. "Toine", takımının Orlando'yu uzatmada 114 - 109 yendiği maçta 28 sayı, 9 ribaund, 4 asist ve 2 top çalma ile oynarken, 53 dakika süren maçın 50 dakikasında sahadaydı. All - Star forvet, Cleveland galibiyetinde ise 33 sayı, 11 ribaund, 10 asistle oynayarak, bu sezonki 2. triple - double'ını yaptı. Walker, 14 Aralık'ta deplasmanda 113 - 90'lık Knicks galibiyetinde 23 sayı, 5 ribaund, 3 asist, 2 top çalmalık katkıda bulundu. 
     
     HAFTANIN 5'İ 
     Antonie Walker Boston Celtics 
     Chris Webber Sacramento Kings 
     Ricky Davis Cleveland Cavaliers 
     Eddie Jones Miami Heat 
     Jermaine Oneal Indiana Pacers 
     
     HAFTANIN TAKIMI 
     Memphis Grizzlies 
     İlk 13 maçını kaybettikten sonra coach değişikliğine giden ve takımın başına Sidney Lowe'un yerine 16 yıldır coachluk yapmayan 69 yaşındaki Hubie Brown'ı getiren Memphis Grizzlies, neredeyse 2. Dünya Savaşı'ndan kalma taktiklerin işe yaramasıyla önce ilk galibiyetini, geçtiğimiz haftada bu sezonki ilk galibiyet serisini yakaladı. Memphis haftayı, 90 - 87'lik Dallas yenilgisi ile kapatmasına rağmen, hafta içi alınan Miami, Houston ve Denver galibiyetleri, Grizzlies taraftarlarının yüzlerini güldürdü. 
     
     HAFTANIN ÇAYLAĞI 
     Amare Stoudemire Phoenix Suns 
     Lise yıllarında başı kanunla birçok defa belaya girmiş bir oyuncu olduğu için, Karl Malone'u andıran fiziği ve pota altında tam bir canavar olmasına rağmen, draft öncesinde takımlar tarafından korku ile yaklaşılan oyunculardan biri oldu. Bu yüzden de 2002 Draft'ında ancak 9. sırada Phoenix Suns tarafından seçilebildi. Ancak 2002 - 03 sezonu ilerledikçe, Stoudemire'ın her türlü riskin alınmasına değer bir oyuncu olduğu ortaya çıktı. 
     
     BU MAÇ KAÇMAZ 
     19 Aralık Perşembe New Jersey Nets-L.A.Lakers 
     2002 NBA Finalinde karşı karşıya gelen New Jersey Nets ve Los Angeles Lakers, bu sezon kozlarını ilk kez New Jersey'de paylaşacaklar. Jason Kidd ve tayfası için Lakers'dan intikam almak için bundan uygun bir fırsat olamaz. 
     
SIRALAMALAR 17 Aralık 2002 itibariyle BATI KONFERANSI PASİFİK GRUBU Takım G M Galib. Sacramento 20 6 76.9 Phoenix 14 10 58.3 Seattle 14 11 56.0 Portland 11 11 50.0 L.A. Clippers 11 14 44.0 L.A. Lakers 10 15 40.0 Golden State 8 16 33.3      
     
ORTABATI GRUBU Takım G M Galib. Dallas 20 3 87.0 San Antonio 14 10 58.3 Houston 13 10 56.5 Minnesota 13 11 54.2 Utah 12 11 52.2 Memphis 7 19 26.9 Denver 6 19 24.0      
     
DOĞU KONFERANSI ATLANTİK GRUBU Takım G M Galib. Boston 16 8 66.7 New Jersey 16 8 66.7 Philadelphia 16 9 64.0 Orlando 13 13 50.0 Washington 10 13 43.5 New York 7 14 33.3 Miami 6 18 25.0      
     
MERKEZ GRUBU Takım G M Galib. Indiana 18 5 78.3 Detroit 16 7 69.6 New Orleans 17 8 68.0 Atlanta 10 13 43.5 Milwaukee 10 13 43.5 Chicago 8 16 33.3 Toronto 7 16 30.4 Cleveland 5 21 19.2      
     
İSTATİSTİKLER 17 Aralık 2002 itibariyle Sayı Oyuncu Takım Ort. 1. Tracy Mc Grady Orlando 30.1 2. Allen Iverson Philadelphia 28.0 3. Kobe Bryant L.A.Lakers 26.6      
     
Ribaund Oyuncu Takım Ort. 1. Ben Wallace Detroit 15.1 2. Kevin Garnett Minnesota 13.2 3. Elton Brand L.A.Clippers 11.9      
     
Asist Oyuncu Takım Ort. 1. Gary Payton Seattle 9.5 2. Jason Kidd New Jersey 8.6 3. Stephon Marbury Phoenix 8.2      
     
Top çalma Oyuncu Takım Ort. 1. Doug Christie Sacramento 2.67 2. Allen Iverson Philadelphia 2.64 3. Antoine Walker Boston 2.25      
     
Blok Oyuncu Takım Ort. 1. Elton Brand L.A.Clippers 3.16 2. Ben Wallace Detroit 2.91 3. Tim Duncan San Antonio 2.88      
     



 SPOR 






















</TEXT>
</DOC>
