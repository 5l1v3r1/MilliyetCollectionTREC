<DOC>
<DOCNO> 143126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/yasam/yas08.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedefi vuruyor para bulamıyor 
</HEADLINE>
<TEXT>

Dünya Okçuluk Şampiyonası’nda 2. olan Elif A. Çahlıyan, "Destek öyle az ki eşimin öğretmen maaşıyla geçiniyoruz" diyor 
     ALPTEKİN IHKAN Edirne DHA 

     Fransa’nın Nice kentinde 6-9 Mart günleri arasında yapılan Dünya Okçuluk Şampiyonası’nda ferdi klasmanda ikinci olan milli okçu Elif Altınkaynak Çahlıyan 28 kendisine verilen desteğin azlığından yakındı. Elif, "Eşimin öğretmen maaşıyla geçiniyoruz" dedi. 
     Hedefe gönderdiği oklarla 249 puan toplayan ve takım halinde birinci olan Ukraynalı sporcuları da geride bırakan Çahlıyan, gelecek yıl Atina’da yapılacak olimpiyatlarda kürsüye çıkarak İstiklal Marşı’nı okutmak istediğini söyledi. Çahlıyan, "1994’te Çek Cumhuriyeti’nde Avrupa Şampiyonu, 1996’da Atlanta’daki Dünya Şampiyonası’nda 4’üncü oldum. Şimdiki iki hedefim olimpiyat madalyası ve dünya şampiyonluğu" diye konuştu. 
     
     Sponsor arıyor 
     14 yıl önce okuldayken beden eğitimi dersinden zayıf almamak için okçuluk seçmelerine katılan Çahlıyan birinci olunca, antrenmanlara devam ettiğini ve okçuluğun tutkusu haline geldiğini belirtiyor. Gençlik ve Spor Genel Müdürlüğü’nden aldığı 250 milyon lira yardımın dört ay önce kesildiğini belirten Çahlıyan şunları söylüyor "Futbol dünyasında milyarlar konuşuluyor. Ama eşimin öğretmen maaşı olmasa, bizim geçinmemiz mümkün değil. Süreyya Ayhan’ın başarılarından sonra bazı firmalar sponsor olmaya başladı. Umarım bu tür firmalar okçuluk için de sponsor olur." 
     



 YAŞAM 

















</TEXT>
</DOC>
