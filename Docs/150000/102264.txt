<DOC>
<DOCNO> 102264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sonspo08.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol Milli Takımımız tam kadro... 
</HEADLINE>
<TEXT>

     ABD'nin Indianapolis kentinde 29 Ağustos-8 Eylül tarihleri arasında düzenlenecek 14. Dünya Erkekler Basketbol Şampiyonası'na katılacak A Milli Takım, hazırlıklarını bu sabah yaptığı antrenmanla sürdürdü. 
     Abdi İpekçi Spor Salonu'nda, başantrenör Aydın Örs yönetiminde gerçekleştirilen antrenmanda milli oyuncular, kondisyon ve basketbol çalışması yaptı. 
     Antrenmana, İbrahim Kutluay ile Hüseyin Beşok da katılırken, her iki oyuncunun da eksiklerini tamamlamak için gayret gösterdiği gözlendi. 
     Bu arada, yorucu geçen antrenmana karşın oyuncuların neşeli olması dikkati çekti. 
     
     TAM KADRO SEVİNCİ 
     A Milli Takım Genel Menajeri Doğan Hakyemez, İbrahim ve Hüseyin'in de takıma katılmasıyla eksiklerinin kalmadığını belirterek, şöyle konuştu 
     ''Artık tam kadro çalışıyoruz. Bu da bizi mutlu ediyor. Sadece Mirsad'ın orta kulağında bir iltihaplanma var. Ancak önemli bir sorun değil. Bu oyuncumuzun tedavisi yapılıyor. Zaten Mirsad da yaşadığı sıkıntıya rağmen takımla birlikte çalışmalarını sürdürüyor.'' 
     ''12 DEV ADAMA'' UĞURLAMA 
     Şampiyona için 19 Ağustos Pazartesi günü ABD'ye gidecek A Milli Takım'a bir uğurlama töreninin düzenleneceği açıklandı. 
     Basketbol Federasyonu'ndan yapılan açıklamada, ABD'nin Indianapolis kentinde düzenlenecek şampiyonaya tarihinde ilk kez katılma hakkını kazanan A Milli Takım'ın 19 Ağustos Pazartesi günü ABD'ye gideceği ve hareket öncesinde bir uğurlama töreni düzenleneceği bildirildi. 
     Milliler, Atatürk Havalimanı Dış Hatlar Terminali İşletmecisi TAV'ın özel CIP hizmeti olan PrimeClass tarafından karşılanarak, PrimeLounge'dan uğurlanacak. 
     
</TEXT>
</DOC>
