<DOC>
<DOCNO> 146544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sondun41.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'den Powell'a yanıt... 
</HEADLINE>
<TEXT>

     Suriye Dışişleri Bakanı Faruk el Şara, Irak'a giren ABD öncülüğündeki askerleri işgalci ordu olarak nitelendirerek, bu ''sağgörüsüz'' savaşın ABD'nin bölge konusundaki cehaletinden kaynaklandığını söyledi. 
     Yönetimdeki Baas partisinin yayın organında çıkan habere göre, Faruk el Şara, dün parlamentoda yaptığı konuşmada, ''ABD'nin, Irak krizini kuvvete başvurmak yerine anlaşma yoluyla çözmek için barışçı bir koalisyonun liderliğini yapması mümkündü'' dedi. 
     El Şara, ''Ama ABD sağgörüsüz ve bölgenin tarihi ile kültüründen bihaber'' diye konuştu. 
     ABD yetkilileri, geçen hafta, Suriye'den Irak'a askeri malzeme gönderildiğini öne sürerek, Suriye'yi Irak'taki savaşa bulaşmaması konusunda uyarmışlardı. 
     Suriye ise ABD'nin suçlamalarını, gözlerini Irak'ta sivil kayıplardan başka yere çevirme girişimi olarak nitelendirerek reddetmişti. 
     





</TEXT>
</DOC>
