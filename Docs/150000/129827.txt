<DOC>
<DOCNO> 129827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sonspo31.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli, üniversite öğrencileriyle birlikte... 
</HEADLINE>
<TEXT>

     A Milli Futbol Takımı ve Fenerbahçe'nin eski teknik direktörü Mustafa Denizli, sarı-lacivertli kulüpte yerli bir çalıştırıcının takımı şampiyon yapmasını istemeyenler olduğunu iddia etti. 
     Haliç Üniversitesi'nde öğrencilerle söyleşen Mustafa Denizli, medyanın da 30-40 yıl önce kulübün içine girdiği görüşünü savunarak, ''Ben bunu yaşadım. Fenerbahçe 90 yıllık tarihinde niye bir yerli çalıştırıcı ile şampiyon olmadı Çünkü bir Türk teknik adamın takımı şampiyon yapmasını istemeyenler var. Fenerbahçe'de başkan ve sporcu gibi iki unsur çok önem kazanmış. Fenerbahçe medyayı çok fazla içine sokmuş ya da kulüptekiler medyanın içine fazla girmiş'' dedi. 
     Denizli, Fenerbahçe'de seve seve görev aldığını belirterek, şöyle konuştu 
     ''Başarının bir yanı da risktir. Ben Fenerbahçe'de bu riski aldım. Fenerbahçe'de yaptığım çalışma benim için önemli ve güzeldi. Kulüpte de hiçbir şekilde çalışmalarıma müdahale edilmedi. Görev alırken kulüpte 'Bu Galatasaraylıdır'' gibi tereddütler oldu. Ancak hiçbir teknik adama nasip olmayan, teknik direktör-taraftar bütünleşmesi de bana nasip oldu.'' Fenerbahçe'nin yeni teknik sorumlusu Oğuz Çetin'in durumuna da değinen Mustafa Denizli, henüz yapılmamış işler için fikir yürütmenin yanlış olacağını vurgulayarak, ''Genç teknik adamın hedefinde yükseğe çıkmak olmalıdır'' dedi. 
     
     ''KİTAP YAZMA TEKLİFLERİ ALIYORUM'' 
     Denizli, son dönemlerde kitap yazma teklifleri aldığını, ama kitap yazmanın kolay olmadığını dile getirdi. 
     Kitap yazması halinde gerçeklere değinmek gerekeceğini kaydeden Denizli, bu gerçeklerin insanları üzebileceğini ifade etti. 
     Zaman zaman çalışma yöntemlerinden dolayı eleştirildiğini hatırlatan Denizli, ''Türkiye'ye bilimsel çalışmayı getiren kişi benim'' dedi. 
     Galatasaray'da görev yaptığı dönemde, Türkiye'deki insanların isimlerini bile bilmeyeceği aletleri Florya'ya getirttiğini belirten Denizli, sözlerini şöyle sürdürdü 
     ''Milli takımın başındayken de bir psikiyatr görevlendirdim diye 'Takım artık Bakırköy Ruh ve Sinir Hastalıkları Hastanesi'nde çalışsın' şeklinde eleştiriler aldım. Şekilcilikten uzak durmaya çalıştım. Yaptığınız çalışmaların hepsi doğru olsa bile skordaki sonuç kötüyse başarısızsınız. Türkiye'de başarıyı paylaşan insan fazladır, ama başarısızlıkta tek başınasınız.'' Mustafa Denizli, teknik direktör olarak 15 yıl içinde Türkiye'de 3 kulüpte çalıştığını, bunun da istikrarı ifade ettiğini söyledi. 
     
     ''YÖNETİCİ FUTBOLUN İÇİNDEN GELMEMELİ'' 
     Denizli, kulüp yöneticilerinin futbolun içinden gelmemiş olmasını tercih ettiğini söyledi. 
     Futbolun içinden gelen yöneticilerin takıma müdahale edebildiğini anlatan Denizli, ''Futboldan gelen yönetici o hakkı kendinde bulabilir. Bu bakımdan sıcak bakmıyorum. Bunun yanında, Türkiye'de parası olanların çok bildiği dönemler oldu. Hala da aynı düşünce var. Bizim en büyük sıkıntılarımızdan biri de eğitimli sporcunun olmaması. Her çalıştırıcı, kültürlü ve konuşmasını bilen futbolcu arzular'' diye konuştu. 
     
     ''LİGDE KALİTESİZ FUTBOL OYNANIYOR'' 
     Mustafa Denizli, Birinci Süper Lig'deki mücadeleye de değinerek, ''Ligde şampiyonluk mücadelesi sezon sonuna kadar gider'' dedi. 
     2 Şubat'ta Fenerbahçe ile Beşiktaş arasında yapılacak maçın önemli olduğunu anlatan Denizli, sözlerini şöyle tamamladı 
     ''Bu maçla birlikte, muhtemelen lig yumak halini alacak. Beşiktaş'ın galibiyeti halinde Fenerbahçe psikolojik olarak düşecek. Fenerbahçe'nin galibiyeti ise avantaj sağlar. Galatasaray için ikinci bölüm farklı olabilir. Fatih Terim de devre arasını bekliyordu. Ayrıca Dünya üçüncüsü olmamıza rağmen ligimizde kalitesiz futbol oynanıyor.'' Bu arada, söyleşi sonrası Haliç Üniversitesi Mütevelli Heyeti Başkanı Prof. Dr. Gündüz Gedikoğlu, Mustafa Denizli'ye plaket verirken, iki Galatasaray taraftarı da çiçek sundu. Mustafa Denizli de imzaladığı topları öğrencilere hediye etti. 
     Öte yandan Denizli, Haliç Üniversitesi'ne, Beşiktaş'ın eski futbolcularından Ali Gültiken ile geldi. 
     





</TEXT>
</DOC>
