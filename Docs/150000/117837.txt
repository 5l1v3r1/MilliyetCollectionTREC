<DOC>
<DOCNO> 117837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sontur02.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli Orgeneral Bir "Türkiye olası Irak harekatına hazır değil" 
</HEADLINE>
<TEXT>

     Emekli Orgeneral Çevik Bir, ''Türkiye'nin, ABD'nin olası Irak operasyonuna, yaşanan seçim dolayısıyla hazır olmadığını'' söyledi. 
     Kabataş Erkek Lisesi Vakfı'nın düzenlediği ''Feriye Toplantıları'' kapsamında, ''Muhtemel ABD-Irak Savaşı ve Türkiye'nin rolü'' konusu ele alındı. 
     Toplantıda konuşan Bir, Türkiye'nin soğuk savaş sonrası bölgede istikrar unsuru haline gelmesi ve bir enerji koridoru olma özelliği kazanmasının, olası operasyonda kendisine güç kazandıracak unsurlar olduğunu bildirdi. 
     Türkiye'nin ayrıca, bölgedeki istikrar sahibi bir Müslüman ülke olduğunu ifade eden Bir, tüm bu unsurların Türkiye'yi bölgesinde vazgeçilmez yaptığını, olası Irak harekatının da bu nedenlerle Türkiyesiz gerçekleştirilemeyeceğini kaydetti. 
     ''Olası bir Irak harekatına Türkiye hazır değil. Neden Yaşadığımız seçim dolayısıyla'' diyen Bir, yeni kurulacak hükümetin bu konuyu ayrıntılarıyla değerlendirmesi ve hareketlerini saptaması gerektiğini vurguladı. 
     ABD'nin, Irak operasyonuna meşruiyet kazandırmak için Güvenlik Konseyi'nden karar çıkartmaya çalıştığını, meşruiyet kazandırmadan yapılacak bir harekatın BM'nin de meşruiyetini yok edeceğini ve uluslararası hukuku ortadan kaldıracağını savunan Bir, Türkiye'nin böyle bir duruma destek vermemesi gerektiğini söyledi. 
     Bir, böyle bir harekatın olacağına da inanmadığını kaydetti. 
     Bölgede bir Kürt devleti kurulmasının gündemde olduğunu da hatırlatan Bir, ''Kanımca bu konu da yanlış olarak gündeme getirilmiştir. Orada azınlık gruplarının bir Kürt devleti oluşturmasına Türkiye'nin, bölge ülkelerinin, AB'nin ve ABD'nin göz yumacağına inanmıyorum'' diye konuştu. 
     ABD'nin operasyona meşruiyet zemini kazandırabilmesi durumunda Türkiye'nin hareket tarzının ne olması gerektiği konusuna da değinen Bir, ''Türkiye böylesi bir harekata katiyen yalnız başına çıkarılmamalıdır'' dedi. 
     Bir, böyle bir durumda Türkiye'nin, güvenliğinin Irak tarafından tehdit edildiğini gerekçe göstererek NATO ülkelerini de yanına alması gerektiğini söyledi. 
     Olası bir harekatın ardından ABD'nin bölgeden çekilmeyip asker bulundurmasının, hem Türkiye'nin güvenliği, hem de bölge açısından istikrar unsuru olacağını belirten Bir, Türkiye'nin böyle bir senaryoya katkı vermesi gerektiğini kaydetti. 
     
     SORULAR 
     ''Bayan Mitterand'ın Kürt parlamentosunun toplantısında bulunmasını nasıl değerlendirdiğinin'' sorulması üzerine Çevik Bir, onun kişisel ilişkileri nedeniyle orada bulunduğunu ve kendisini göstermeye çalıştığını düşündüğünü söyledi. 
     Körfez savaşı sırasında Irak'ın kitle imha silahları bulundurması gerekçe gösterilirken, şimdi ise bu silahların biyolojik ve kimyasal atma başlıklarına sahip olduğunun gerekçe gösterildiğini anlatan Bir, ''Bu başlıklar geliştirildiği takdirde Türkiye'nin bütününün bu silahların etkisi altında kalacağı o dönemde gündeme getirilmişti. Böyle bir harekata girişildiği takdirde halkımızı bundan koruyacak tedbirin alınması lazım. Siyasi otoritenin öncelikle buna ihtiyacı var. Seçim nedeniyle bu altyapıyı oluşturmaya vakit olmadı. Şiddetle zamana ihtiyaç var'' diye konuştu. 
     Bir, olası harekatta Türkiye'nin İncirlik üssünü kullandırmama hakkının bulunup bulunmadığının sorulması üzerine de ''Bu imkana sahibiz. Irak bizim komşumuzdur. Bu, Türkiye'nin en tabii hakkıdır. Çünkü Türkiye Körfez Savaşı'nda da komşu ve tehdit edilen ülke olarak kaldı'' dedi. 
     





</TEXT>
</DOC>
