<DOC>
<DOCNO> 120411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/soneko05.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Babacan IMF ile bayram öncesi görüşebiliriz 
</HEADLINE>
<TEXT>

     Devlet Bakanı Ali Babacan, IMF yetkililerinin Türkiye'ye bayramdan birkaç gün önce gelip görüşmelere başlayabileceklerini söyledi. 
     Bakan Babacan, G-20 ülkeleri ekonomi bakanları toplantısına katılmak üzere Hindistan'ın başkenti Yeni Delhi'ye gitmeden önce Esenboğa Havalimanı'nda gazetecilerin sorularını yanıtladı. 
     G-20 toplantısına katılan ülkelerin ekonomi bakanlarıyla bire bir görüşmelerinin olacağını belirten Babacan, toplantıya IMF yetkililerinin de katılacağını, gerekirse IMF yetkilileriyle de görüşeceğini söyledi. 
     Babacan, basında daha önceden çıkan ''ekonomide süper bakanlık'' oluşturulacağı yönündeki haberlerin hatırlatılması ve ekonomi alanındaki yetkileri Başbakan Yardımcısı Abdullatif Şener, Devlet Bakanı Kürşad Tüzmen ile paylaştıklarının belirtilmesi üzerine, ''Hükümet kurulmadan çok önce de beraberdik, beraber çalıştık. Hep beraber çalışmaya devam edeceğiz'' dedi. 
     Bakan Babacan, İstanbul'dan uçakla saat 08.00'de Yeni Delhi'ye hareket edecek. 
     G-20 ülkelerinin ekonomi bakanları ile ekonomi üst düzey bürokratlarının katılacakları toplantı 2 gün sürecek. 
     





</TEXT>
</DOC>
