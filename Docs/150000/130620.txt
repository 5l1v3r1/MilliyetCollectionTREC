<DOC>
<DOCNO> 130620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sontur35.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sosyal güvenlik kuruluşları tek çatı altında... 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, sosyal güvenlik sisteminin değiştirilmemesi halinde, gelecekte sıkıntıların katlanarak artacağını söyledi. 
     Başesgioğlu, Bakanlıktaki konferans salonundaki toplantının açılışında yaptığı konuşmada, sosyal güvenliğin zaman zaman sorunların yaşandığı bir alan olduğunu söyledi. 
     ''Türkiye'de sosyal güvenlik konusunda iç açıcı tabloyla karşı karşıya değiliz'' diyen Başesgioğlu, 2002 yılındaki sosyal güvenlik açığının 10 katrilyon lira düzeyinde olduğunu belirtti. Başesgioğlu, sosyal güvenlik sisteminde değişikliğe gidilmemesi halinde, sıkıntıların gelecekte katlanarak artacağını vurguladı. 
     Sosyal güvenlik kuruluşlarını 10 yıldır kendi aktüaryal dengeleri içinde tutmanın mümkün olmadığını anlatan Başesgioğlu, mali yapılardaki bozuklukların 10 yıldır bütçeye yük getirdiğini söyledi. 
     Dünyadaki çoğu ülkede devletin, sosyal güvenliğe taraf olarak katıldığını ifade eden Başesgioğlu, ''Bizdeki uygulama, dengesizliğin devlet tarafından giderilmesi, daha açık olarak kara delik olarak ifade ediliyor'' dedi. 
     Türkiye'nin genç nüfusa sahip ülke olduğunu, genç nüfusun olduğu toplumlarda da sosyal güvenlik sisteminde sıkıntı çekilmemesi gerektiğini anlatan Başesgioğlu, Türkiye'de sistemin kendi kendini finanse edemediğini belirtti. Başesgioğlu, nüfusun yaşlanacağı 2030-2040 yıllarında sosyal güvenlik sistemindeki dengenin daha olumsuz etkilere maruz kalacağını kaydetti. 
     Sosyal güvenlik sisteminde 4 aktife karşı 1 pasif çalışanın ideal olduğunu dile getiren Başesgioğlu, bu oranın Türkiye'de 1.6'ya karşı 1 seviyesinde olduğunu ve sosyal güvenlik sisteminin bunu taşıyamayacağını vurguladı. 
     Acil Eylem Planı'nda sosyal güvenlik sistemini tek çatı altında toplamayı amaçladıklarını belirten Başesgioğlu, tüm nüfusu kapsayan sosyal güvenlik sistemi ve genel sağlık sigortası sistemine geçmeye yönelik çalışmalar yaptıklarını bildirdi. Başesgioğlu, söz konusu düzenlemede sosyal yardım ve hizmeti de bütünleştireceklerini kaydetti. 
     Başesgioğlu'nun ardından, Çalışma ve Sosyal Güvenlik Bakanlığı Müsteşar Yardımcısı Mustafa Gür ve diğer yetkililer, yasa taslağı hakkında sektör temsilcilerine bilgi verdiler. 
     Yasa taslağıyla sosyal güvenlik sistemindeki en önemli değişiklik, finansman hizmetlerinin sağlık hizmetlerinden ayrılmasıyla olacak. 
     Her vatandaş ''Temel Teminat Paketi''ne dahil edilecek ve Genel Sağlık Sigortası kapsamına alınacak. Yeni sosyal güvenlik sisteminin oluşturulmasında Mernis projesiyle hayata geçirilen kimlik numaralarından yararlanılarak, herkese sosyal güvenlik numarası verilecek. Sosyal güvenlik sigorta primleri tek bir kurum tarafından toplanacak. Bir kişi birden fazla sosyal güvenlik kuruluşundan yararlanamayacak. 
     Genel Sağlık Sigortası kapsamında fonlar oluşturulacak ve bu fonlara özel işlem vergilerinden kaynak aktarılacak. 
     Mevcut sosyal güvenlik kuruluşlarındaki değişikliklerle 100 milyon, tamamen yeni baştan yapılanma halinde 250 milyon dolara malolması beklenen yeni sistemin, 1 Ocak 2004 yılında uygulanmaya başlanması hedefleniyor. 
     





</TEXT>
</DOC>
