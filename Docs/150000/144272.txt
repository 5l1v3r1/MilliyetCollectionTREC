<DOC>
<DOCNO> 144272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/soneko21.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Talih kuşu omuzumuza kondu, kış kış kış, kuşu uçurttuk 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, ''Talih kuşu omuzumuza kondu, biz burada bağırdık haykırdık, kış kış kış, kuşu uçurttuk'' dedi. 
     Sabancı, Brisa Genel Kurulu'nun ardından, istense de istenmese de savaşın başladığına işaret etti. 
     ''Savaşa karşıyız diyen ve bunu tekeline alanlar var. Sanki birileri savaşı istiyormuş gibi, bu çok yanlış'' diyen Sabancı, herkesin savaşa karşı olduğunu vurguladı. Sakıp Sabancı, şöyle devam etti 
     ''Olayların gelişi, işin icaplarıydı. Türkiye'nin menfaati 65 milyonun menfaati nerede. Akıllı stratejiler yapmamız gerekirdi yapamadık. Ekonomik problem zaten vardı. Ekonomik problem giderek tırmanıyordu. Talih kuşu omuzumuza kondu, biz burada bağırdık haykırdık, kış kış kış, kuşu uçurttuk. Bu kuş uçtu. Uzun zaman, ne uçtu, neyi kaybettik bunu hep beraber göreceğiz. Üzüntüm var.'' Sabancı, daha önce de benzer işlerin olduğunu belirterek,''Mesela hep beraber haykırıyorduk 'köprüye karşıyız'. Ne oldu 'köprüye karşıyız' dedik de. Birincisi oldu, ikincisi oldu, üçüncüyü yapma durumuna geldi'' dedi. 
     
     ''PİYASALARDA DURGUNLUK OLACAK'' 
     Brisa Yönetim Kurulu Başkanı Güler Sabancı da savaşın kısa sürmesini umduğunu söyledi. 
     Savaş kısa sürse bile piyasalarda bir durgunluk olacağını ifade eden Güler Sabancı, ''Satışlarda düşüş olacak. Normal savaş hali. Sadece bizim için değil, tüm dünya için geçerli. Aktivitelerin azaldığı bir dönem. Umarım ki kısa sürsün. Biz gerekli tedbirleri aldık'' dedi. 
     





</TEXT>
</DOC>
