<DOC>
<DOCNO> 101188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/son/sontur14.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet İşleri Başkanı "Bilen bilmeyen ahkam kesiyor" 
</HEADLINE>
<TEXT>

     Diyanet İşleri Başkanı Mehmet Nuri Yılmaz, ''Günümüzde bilen bilmeyen herkes, din konusunda ahkam kesmektedir'' dedi. 
     Erzurum Mehmet Nuri Yılmaz Eğitim Merkezi'nde ihtisaslarını tamamlayan 16 kursiyerin mezuniyet törenine katılan Yılmaz, Diyanet'te de meslekiçi eğitime önem verdiklerini, eğitim alanındaki yatırımları da sürdürdüklerini söyledi. 
     Din konusunda sağlam bilgisi olmayanların televizyon programlarına katılıp, gazetelere beyanat verdiklerine şahit olduklarını anımsatan Yılmaz, şöyle konuştu 
     ''Günümüzde bilen bilmeyen herkes, din konusunda ahkam kesmektedir. Vatandaşlar, neyin doğru neyin yanlış olduğunu soruyorlar. İşte bu doğruları insanlara anlatabilmek için ilim adamlarına ihtiyaç vardır. Fetva verenin, namaz kıldıranın, mihrapta oturanın işinin ehli olması gerekir. Bir iş ehli olmayana verilirse o milletin kıyameti kopmuştur. Bu kurslara onun için önem veriyoruz. Fikir üretecek, içtihat yapacak, din konusunda halkımızı aydınlatacak kişilere olan ihtiyacımızı karşılamak için eğitime önem veriyoruz. Çünkü dinimiz tektir ve tek doğrusu vardır. Kaynağımız sadece Kuran ve sahih sünnetlerdir.'' 
     





</TEXT>
</DOC>
