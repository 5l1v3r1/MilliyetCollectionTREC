<DOC>
<DOCNO> 139423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/soneko23.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da kira rekortmenleri açıklandı... 
</HEADLINE>
<TEXT>

     İstanbul'da 2002 yılı kira gelirlerinden dolayı en yüksek vergiyi verecek ilk 100 kişi açıklandı. 
     İstanbul Defterdarı Kadir Boy tarafından basın toplantısıyla açıklanan gayrimenkul sermaye iradı rekortmenleri listesinde ilk sırayı, tahakkuk eden 1 trilyon 603 milyar 789 milyon 750 bin lira vergi ile Sıtkı Çiftçi aldı. 
     Toplam 5 trilyon 628 milyar 210 milyon 400 bin lira vergi tahakkuk eden ilk 10 kişiden 2. ve 3. sıradaki dahil 4'ü, isminin açıklanmasını istemedi. 
     İstanbul'da 2002 yılı kira gelirlerinden dolayı en yüksek vergiyi verecekler arasında aynı soyada sahip Sıtkı, Serdar, Samim ve Satvet Çiftçi dikkat çekerken, bu mükelleflerden Serdar, Samim ve Satvet Çiftçi aynı vergi dairesine kayıtlı görülüyor. 
     İlk 100'deki 18 mükellef isminin açıklanmasını istemezken, 2001'de 10. sırada yer alan Hüseyin Ayaz bu yıl 4. sıraya, 8. sırada bulunan Zafer Kurşun 5. sıraya, 11. sırada bulunan Mehmet Salih Adakul 2002'de 8. sıraya yükseldi. 
     
     ÜNLÜ CADDELERDE KİRA TARAMASI 

     İstanbul Defterdarı Kadir Boy, gayrimenkul sermaye iradı rekortmenlerini açıkladığı basın toplantısında, bu yıl Ocak ayından itibaren 105 bin 151 mükellefin gayrimenkul sermaye iradı beyannamesi verdiğini, 10 bin 539 kişinin ise kira gelirlerini istisna haddi olan 950 milyon lira altında kaldığını dilekçeyle bildirerek beyanname vermediklerini söyledi. Boy, bu kişilerle ilgili araştırma yaparak, verdikleri dilekçenin gerçeği yansıtıp yansıtmadığını tespit edeceklerini kaydetti. 
     Boy, İstanbul'da vergi denetimlerini sektörel denetim, yol, haritalı ve gece denetimi ile ihbar ve şikayetlere dayalı denetim şeklinde yaptıklarını belirterek, 15 hareketli ve ünlü caddenin işyeri kiraları bakımından tek tek tarandığını ve detaylı olarak araştırıldığını ifade etti. 
     İstanbul'a giren ve giden mal hareketini tespit etmek için D-100 ve TEM karayollarında, deniz ve hava ulaşımında 8 ayrı noktada denetim yaptıklarını belirten Boy, bu sayede geçen yıl 150 trilyon liralık bir kayıt altına alma gerçekleştirdiklerini bildirdi. 
     Gece denetimleri kapsamında eğlence mekanları üzerine gittiklerini vurgulayan Boy, geçen yıl 621 eğlence yerinin yarısından fazlası hakkında fiş ve fatura vermedikleri gerekçesiyle rapor düzenlediklerini söyledi. 
     Kadir Boy, ayrıca, ihbar ve şikayetlere dayalı olarak sanatçı, manken, film yapımcıları ve dizi filmlere yönelik belge ve kayıtlara göre tek tek inceleme yaptıklarını duyurdu. 
     
     ''VERGİ BORÇLULARININ HARİTASINI ÇIKARIYORUZ'' 

     Kadir Boy, 4792 Sayılı Vergi Barışı Kanunu'na ilişkin de bilgi verirken, bu konuda duyarlı ve kararlı olduklarını belirterek, şunları kaydetti 
     ''Bununla ilgili hedef çalışmamız var. Ne kadar gelir geleceği konusunda çalışma yaptık. Gerek vergi borçları, stok bildirimi, matrah artırımı, dava safhasındaki alacaklar bakımından, gerekse incelemesi tamamlanacak verileri kapsayacak şekilde ne kadarlık bir hedefimiz vardır diye, bir nevi namus rakamımızdır. İlan edebileceğimiz rakamları belirlemeye çalışıyoruz. Bu belirleyeceğimiz rakamın tutturulması, en azından belli bir yüzdesinin tutturulması, İstanbul Defterdarlığı'nın namusudur.'' 13 Aralık'ta başlattıkları çalışmayla vergi borçluların tek tek haritasını çıkardıklarına değinen Boy, ''2002 31 Ağustos'tan sonraki döneme girmeyen amme alacaklarına kesinkes bir tavizimiz olamaz. 13 Aralık'tan itibaren bir dizi tedbirler sonuç verdi. Geçtiğimiz yılın Ocak ayıyla karşılaştırıldığında iyi bir tahsilat patlaması yaşadık. Takibi tahsilatta yüzde 100'ler üzerine çıktık. Bu da zincirleme etki yaratıyor'' diye konuştu. 
     Boy, Vergi Barışı Kanunu kapsamındaki vergi borçluluları için başvuru gününü beklediklerini kaydederek, ''Başvurmayanlar bakımından aynı sertliğimizi, kararlığımızı, devletin icra gücünü göstereceğiz. Başvurmayanlar veya başvurup da ödemeyenlerin hiçbir serzeniş ve itirazına yer vermeyeceğiz'' dedi. 
     





</TEXT>
</DOC>
