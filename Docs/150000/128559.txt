<DOC>
<DOCNO> 128559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/soneko51.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aralık ayının zam şampiyonu kartlı telefon... 
</HEADLINE>
<TEXT>

     Kartlı telefon görüşmesi fiyatları, Aralık ayının zam şampiyonu oldu. Geçen ay kartlı telefon görüşmesi fiyatında yüzde 11.7 oranında artış kaydedildi. 
     Devlet İstatistik Enstitüsü'nün DİE verilerine göre, Aralık ayında bir önceki aya göre, en yüksek fiyat artışları, yüzde 11 ile yeni rakı, yüzde 10.5 ile armut, yüzde 8.4 ile patates, yüzde 6.8 ile toz şeker, yüzde 6.7 ile antep fıstığı, yüzde 5.8 ile gündelikçi, yüzde 5.5 ile koyun eti ücreti, yüzde 4.2 ile kakao, yüzde 4 ile motor yağı, yüzde 3.7 ile çikolata fiyatlarında görüldü. 
     Aynı dönemde, battaniye yüzde 3.6, kadın montu yüzde 3.5, bir bardak çay ve manto yüzde 2.6, mazot yüzde 2.4, telefon abonman ücreti yüzde 2.4, beyaz peynir yüzde 2.3, kalorifer yakıtı ücreti yüzde 2.2, odun ücreti de yüzde 1.7 oranlarında arttı. 
     Aralık'ta baharatlar yüzde 1.5, yoğurt, elbise temizleme ücreti ve nakliye ücreti yüzde 1.4'er, pirinç unu ve bisküvi yüzde 1.3'er, sebze konservesi, kuru pastalar ve tüp ücreti yüzde 1.2'er, makyaj malzemeleri yüzde 1, benzin ve otomobil yüzde 0.9'ar, buğday unu ve kağıt peçete yüzde 0.8'er oranında artış gösterdi. 
     
     FİYATI DÜŞENLER 
     Aynı dönemde, ceviz içi yüzde 3, yumurta yüzde 3.2, sarımsak yüzde 3.2, yeşil soğan yüzde 3.3, çamaşır makinası yüzde 7.6 ve greyfurt fiyatı da yüzde 9.6 oranında geriledi. 
     





</TEXT>
</DOC>
