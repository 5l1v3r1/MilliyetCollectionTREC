<DOC>
<DOCNO> 140811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sonspo05.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş Yozgatspor, Çaykur Rizespor'u yenmeye hazırlanıyor... 
</HEADLINE>
<TEXT>

     İkinci Futbol Ligi A Kategorisi'nde, iç sahada yalnızca 1 galibiyeti bulunan Yimpaş Yozgatspor, 8 Mart Cumartesi günü sahasında yapacağı Çaykur Rizespor maçında iç saha şanssızlığını da yenmeye hazırlanıyor. 
     Teknik direktör Uğur Tütüneker, bu hafta alacakları galibiyetin kendileri için çok önemli olduğunu belirterek, ''Ligde her an herşey olabilir. O nedenle toplayabildiğimiz kadar çok puan toplamak durumundayız'' dedi. 
     Çaykur Rizespor maçının hazırlıklarını çift kale antrenmanıyla sürdüren kırmızı-siyahlı ekipte, futbolcuların oldukça hırslı oldukları gözlendi. Özellikle gol bölgelerinde etkili vuruşlar yapmaları için golcülerini uyaran teknik direktör Tütüneker, orta alanda görev yapan futbolcularından da dönen topları çok iyi izlemelerini istedi. 
     Çaykur Rizespor'un, Birinci Süper Lig'e çıkabilmesi için galibiyete ihtiyacının bulunduğunu da kaydeden Tütüneker, ''Rakibimizin durumu bizi ilgilendirmiyor. Biz kendimizi düşünüyoruz. İyi futbol olacak. Alacağımız galibiyet, her açıdan çok önemli. Bunun bilinci içinde hazırlanıyoruz'' diye konuştu. 
     





</TEXT>
</DOC>
