<DOC>
<DOCNO> 120866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/yasam/ayas.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yürü be Sinem Kim tutar seni 
</HEADLINE>
<TEXT>

Sinem Aydın daha 18 yaşında ama usta jokeyler Süleyman Akdı’ya, Halis Karataş’a, Yemen Tunç’a, Fuat Çakar’a ve diğerlerine nal toplatmak için var gücüyle çalışıyor... 
     ŞÜKRAN PAKKAN İstanbul 

     Sinem Aydın, boyundan büyük bir işe soyundu. Yaşıtları gibi yaşamayı, okulunu ve ailesini, bir yıl öncesine kadar sadece televizyonda gördüğü atlar ve yarış pistleri uğruna bıraktı. Eğer muradına ererse Sinem Aydın, ünlü jokeylere nal toplatmaya çalışacak. 
     Aslında, lise birinci sınıfta başarısız olduğunda, ne okulu bırakmak ne de jokey olabilmek için hayatını değiştirmek gibi düşüncesi yoktu. Ailesinin isteğiyle Samsun’dan İstanbul’a geldi. Hayalleri Veliefendi Hipodromu’na girer girmez değişti. Hayatında bir atı yüz metre yakından dahi görmemişti. Buna rağmen karşı cinsten yaşıtları arasından sıyrılıp, elemeleri kazandı. 
     Jokey olabilmek için bir yıldır eğitim gören Sinem’in masrafları Türkiye Jokey Kulübü tarafından karşılanıyor. 1985’te açılan kursta şimdiye kadar yüzlerce jokey ve jokey yamağı denilen "apranti" yetiştirildi. Ancak kursa katılan dört kızdan hiçbiri mesleğe devam etmedi. 
     
     En iyi olmak istiyor 
     Kız öğrencilere hiçbir ayrıcalık tanımadıklarını söyleyen öğretmen Necdet Köse, "Sinem’den çok umutluyuz. Bu işi bırakmayacak kadar inatçı. O, Türkiye’nin en iyi kadın jokeyi olacak" diyor. 
     Sinem, sınıf arkadaşlarının zaman zaman kendisini hafife almasından yakınıyor. "Ne kadar nazlısın, sen git biraz dinlen" diyenlere, önümüzdeki aylarda düzenlenecek yarışta birinci olarak yanıt vereceğini söylüyor. 
     
     42 kiloda tutunacak 
     Haftada altı gün süren kurs için annesiyle birlikte İstanbul’a taşınan 18 yaşındaki Sinem’in boyu 1.45. Kilosunu ise 42’de sabitlemeye çalışıyor. 
     Çalışmalarının karşılığını alacağından emin olan Sinem iddialı konuşuyor "Ne yazık ki kadınların h l yer alamadığı bazı meslekler var. Benden önce de birkaç genç kız, jokey olmak için çok çalışmış ama ya yarısında bırakmış ya da kursu bitirir bitirmez bu işten vazgeçmiş. Türkiye’nin en ünlü kadın jokeyi ben olacağım." 
     



 YAŞAM 


















</TEXT>
</DOC>
