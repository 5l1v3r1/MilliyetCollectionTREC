<DOC>
<DOCNO> 115776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/soneko01.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Serbest bavul ticaretinde son 2 ay... 
</HEADLINE>
<TEXT>

     Rusya Federasyonu'nun 1 Ocak 2003'ten geçerli olmak üzere bavul ticaretine miktar ve fiyat sınırlaması getiren kararının Laleli esnafı ve müşterilerinde yarattığı tedirginlik sürüyor. 
     Rusya'da bavul tüccarlarına uygulanan gümrük kolaylıklarını kaldırma kararı uyarınca, yılbaşından itibaren ağırlığı 50 kiloyu ve değeri bin doları aşan her türlü mal, gümrük vergisi ve KDV ödenerek Rusya'ya girebilecek. 
     Laleli Sanayici ve İşadamları Derneği LASİAD Başkanı Ayhan Karahan, A.A muhabirine yaptığı açıklamada, Rusya'nın bavul ticaretini sınırlandırma çalışmalarının 1996 yılında başladığını belirterek, uygulamayla Türkiye ile Rusya arasındaki ticaretin boyutunun değişeceğini ifade etti. 
     Karahan, karara göre Laleli'den alınacak malın, gümrükleme işlemine tabi tutulmasından sonra nakliye firmaları aracılığıyla müşteriye teslim edileceğini kaydetti. 
     Ürün bazında değerlendirildiğinde dış ticaret kuralları çerçevesinde Rusya'ya yapılan ihracatın, kargo ve bavul ticaretinden daha ucuz olacağını belirten Ayhan Karahan, ''Çünkü bavul ticaretinin astarı yüzünden pahalı olmaya başladı'' diye konuştu. 
     Ayhan Karahan, yeni duruma firmaların kendilerini hazırlamaları gerektiğini ifade ederek, şöyle devam etti 
     ''Bizim insanımızın genel bir hali var Fırtına kopmadan önce, fırtınanın yaklaştığını söyleseniz de fırtınanın kopmasını bekleyip, tedbirini ondan sonra alır. Bu nedenle firmaların gecikmeden altyapılarını yeni karara göre hazırlamaları ve yeni süreçte yerlerini almaları gerekiyor. Yeni sürece adapte olmaları lazım. Aksi takdirde pazarda umduklarını bulamayacakları kesin.'' 
     
     LALELİ'DE MÜŞTERİ AZALDI 
     Rusya Federasyonu'nun aldığı kararın Laleli esnafında tedirginlik yarattığını belirten Karahan, şöyle devam etti 
     ''Ekim ayından itibaren uygulamaya konulacağı duyurulan, ancak daha sonra 1 Ocak 2003'e ertelenen bavul ticaretinde miktar ve fiyat sınırlaması getiren karar nedeniyle, Laleli'de müşteri yüzde 50-60 oranında azaldı. İş yapamadı, siftah yapamadı. İşinde ciddi anlamda düşüşler yaşandı. Alıcı da, Acaba malı alabilecek miyim diye tedirginlik içinde. Doğal olarak bir kilitlenme meydana geldi. Halbuki Laleli'de işlem hacminin en çok gerçekleştiği dönemler bu aylar.'' Karahan, tedirginliğin kısa sürede ortadan kalkacağını kaydederek, ''Ancak bu dönemi yalancı bahar olarak kabul edip, nasıl olsa şimdilik geçti anlayışı içinde olmayalım'' uyarısında bulundu. 
     Laleli'de yılın ilk 6 ayında 1.8 milyar dolarlık bavul ticareti gerçekleştiğini kaydeden Karahan, tedirginliğin atlatılması durumunda yıl sonunda 4-4.5 milyar dolarlık bir rakama ulaşabileceğini söyledi. 
     





</TEXT>
</DOC>
