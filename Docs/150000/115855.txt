<DOC>
<DOCNO> 115855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/guncel/gun07.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara - İstanbul 17.5 milyon lira 
</HEADLINE>
<TEXT>
Cumhuriyet Ekspresi seferlerine başladı... 
351 kişi kapasiteli lüks vagonlarıyla hizmete giren tren, Haydarpaşa’dan Ankara’ya 7 saatte gidecek 
     ANKARA Milliyet 

     Türkiye Cumhuriyeti Devlet Demiryolları, artan yolcu ihtiyacını karşılayabilmek için Ankara - İstanbul hattında yolcu taşıyacak Cumhuriyet Ekspresi’ni sefere koydu. TCDD Genel Müdürü Vedat Bilgin, Cumhuriyet Ekspresi’nin her gün öğleden sonra 14.30’da Ankara ve İstanbul’dan hareket edeceğini belirterek, öğleden sonra seyahat edecek yolcuların bundan sonra trenleri kullanabileceğini kaydetti. 
     İklimlendirmeli, gözleri yormayan dolaylı aydınlatma, elektro - pnomatik kapılar ve hareketli basamak sistemli TVS 2000 tipi lüks vagonlarla sefer yapacak ekspres, altı adet pulman vagon, bir adet yemekli vagon olmak üzere 351 kişi taşıma kapasitesine sahip bulunuyor. 
     
     İNDİRİMİ YÜZDE 20 
     Cumhuriyet Ekspresi’nde tam bilet ücreti 17 milyon 500 bin lira olarak belirlendi. Asker, basın kartı, öğretmen, öğrenci, özürlü kartları bulunanlar ile gidiş - dönüş, grup ve 60 yaş üzeri yolculara yüzde 20 indirim uygulanacak. 
     



 GÜNCEL 

















</TEXT>
</DOC>
