<DOC>
<DOCNO> 126233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/sontur06.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakkındaki 1100 davayı izleyebilmek için büro kiraladı... 
</HEADLINE>
<TEXT>

     Hakkında 1100 soruşturma ve dava açılan İzmir'in Harmandalı Beldesi'nin eski Belediye Başkanı Metin Oktay, davaları yakından izleyebilmek için adliye yakınında büro kiraladı. 
     Oktay, Harmandalı Belediye Başkanlığı yaptığı dönemden, bugüne kadar çeşitli nedenlerle hakkında 1100 soruşturmayla dava açıldığını kaydetti. 
     Yapılan soruşturma ve açılan davalardan ''kesinleşmiş tek bir cezası bile bulunmadığını'' anlatan Oktay, şunları söyledi 
     ''Belediye Başkanı seçilmemden yaklaşık bir ay sonra çeşitli nedenlerden hakkımda yapılan şikayetler nedeniyle davalar açılmaya başlandı. Davalardan şu ana kadar hiç ceza almadım. Bir tazminat davasını kaybettim. Ancak, bu dava henüz Yargıtay tarafından onanmadı. Adli soruşturma sonucunda takipsizlik, açılan davalar sonucu beraat, yapılan idari soruşturma sonucu soruşturma izni verilmemesi, soruşturma izni verilmesinden sonra açılan davalardan takipsizlik, karşılıksız çek davaları, lehte ve aleyhte delil tespiti olmak üzere hakkımda açılan 1100 dava bulunuyor.'' 
     
     REKORLAR KİTABI'NA GİRMEK İSTİYOR 

     Guiness Rekorlar Kitabı'na girmek için başvuruda bulunacağını açıklayan Oktay, ''Guinnes Rekorlar Kitabı'nda, hakkında en çok dava açılan kişiye ait 600'ün üzerinde dava bulunuyor. Amacım, 1100 sayısıyla bu rekoru kırmak'' diye konuştu. 
     Bir dönem CHP Genel Başkanlığı'na da aday olan Oktay, Guiness Rekorlar Kitabı'na girmek istemesinin nedenini ise şöyle açıkladı 
     ''Amacım, sadece insanların suç işleyerek hata yapmadığını, hukuk sistemleri ve hukukçulardan kaynaklanan hataların da bulunduğunu ortaya koymak.'' Hakkında açılan bütün davaların duruşmalara girmeye çalıştığını belirten eski başkan, ''Duruşmaları takip edebilmek için Karşıyaka Adliye'sine yanında bir büro da kiraladım'' dedi. 
     





</TEXT>
</DOC>
