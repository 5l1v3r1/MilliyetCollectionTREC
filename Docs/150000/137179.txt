<DOC>
<DOCNO> 137179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/dunya/adun.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO’da Fransa’sız formül işe yaradı 
</HEADLINE>
<TEXT>

Tarihinin en büyük krizini yaşayan İttifak, Fransa’yı dışlayan formülle çıkmazdan kurtuldu. AWACS ve Patriot’ların Türkiye’de konuşlanmasına karar verildi 
     GÜVEN ÖZALP Brüksel 

     Olası bir Irak operasyonunda Türkiye’nin savunulması konusunda Atlantik’in iki yakasında yaşanan çekişmeler nedeniyle tarihinin en önemli krizini yaşayan NATO, sonunda uzlaşmaya vardı. Defalarca toplanan Kuzey Atlantik Konseyi KAK bünyesinde Fransa’nın itirazları kırılamadığı için sonuç alamayan NATO, çareyi Fransa’sız bir formülle buldu. ABD’nin önerisi ve Genel Sekreter Lord George Roberston’ın çağrısıyla İttifak’ın askeri kanadında bulunmaması nedeniyle Fransa’nın üye olmadığı Savunma Planlama Komitesi’ni DPC toplantıya çağıran NATO, saatler süren bir toplantı sonrasında anlaşmaya vardı. 
     Fransa’yla birlikte Türkiye’ye yönelik paketi veto eden Almanya ve Belçika’nın Fransa’sız bir ortamda daha kolay ikna edilebileceğini düşünen ABD’nin DPC formülü işe yaradı. Ancak toplantı Belçika’nın Berlin ve Paris’le danışarak hazırladığı değişiklik önergeleri nedeniyle beklenenden çok daha sert ve zorlu geçti. 
     
     Türkiye istediğini aldı 
     Saatler süren toplantı sonrasında varılan uzlaşma çerçevesinde NATO, Türkiye’ye Avrupa Müttefik Kuvvetler Başkomutanı SACEUR komutası altında erken uyarı uçakları AWACS’ların ve bu uçaklara ilişkin gerekli lojistik unsurların gönderilmesine karar verdi. Olası bir Irak füze saldırısı konusunda devreye girmek üzere Türkiye’ye gönderilmesi istenen Patriot füze sistemlerine ilişkin olarak ise, "NATO, bu sistemlerin olası konuşlandırılmasını desteklemektedir" ifadesi kullanıldı. Bu çerçevede Hollanda’dan gelecek olan Patriot füze sistemleri NATO hava savunma sistemine entegre edilecek. NATO, paketin bir başka ayağını oluşturan kimyasal ve biyolojik savunma yeteneklerinin gönderilmesi konusuna da destek olacağını duyurdu. Çek Cumhuriyeti, bu unsurları Türkiye’ye göndermeye hazır olduğunu duyurmuştu. 
     
     Planlar yenilenecek 
     İttifak’ın Türkiye konusunda aldığı bir başka kararı ise, olası bir saldırıya yönelik ihtiyatı planların gözden geçirilecek olması oluşturdu. NATO’nun ilgili birimleri bu planları ele alacak ve gerekli görmeleri halinde güncelleştirecek. DPC’nin aldığı bu kararların Askeri Komite tarafından değerlendirilmesi ve uygulamaya hazır hale getirilmesi gerekiyor. NATO yetkilileri bunun bir kaç gün içinde "halledilebileceğini" ifade ediyorlar. 
     
     Fransa’nın sorunu 
     Uzlaşmaya varılması sonrasında bir açıklama yapan Robertson, "Tercihimiz KAK’ta 19 ülkeyle birlikte karar almaktı. Ancak Fransa kendi pozisyonunu belirledi. Fransa askeri kanadın üyesi değil ve bu kendi tercihi. Uzlaşmaya 18’ler arasında varıldı" dedi. Kararın KAK yerine DPC’de alınmış olması NATO açısından bir fark yaratmıyor ve aynı bağlayıcılık düzeyine sahip. DPC toplantısının uzun süre kilitlenmesine neden olan BM’ye atıf konusunda da 1441 sayılı karara dikkat çekildi. 
     



 DÜNYA 











</TEXT>
</DOC>
