<DOC>
<DOCNO> 104047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sonspo04.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbehçe Avrupa Kupalarındaki 100. maçına çıkacak... 
</HEADLINE>
<TEXT>

     Futbolda Avrupa Şampiyonlar Ligi 3. ön eleme turunun rövanşında yarın Feyenoord Rotterdam ile karşılaşacak olan Fenerbahçe, Avrupa kupalarında ''dalya'' diyecek. 
     Hollandalı ekiple Rotterdam'da yaptığı ilk maçta 1-0 yenilerek tur umutlarını yarınki maça bırakan sarı-lacivertli takım, kendisi için son derece önemli olan mücadelede, aynı zamanda Avrupa kupalarındaki 100. maçına çıkmanın heyecanını yaşayacak. 
     Sarı-lacivertliler, Avrupa kupalarında şimdiye dek yaptıkları 99 karşılaşmanın 30'undan galip ayrılırken, 56 maçta rakiplerine yenildi. Avrupa kupalarında başarılı grafik çizemeyen sarı-lacivertli takım, 13 maçta da eşitliği bozamadı. 
     2 kez mücadele ettiği Avrupa Şampiyonlar Ligi'nde 12 maçta 2 galibiyeti bulunan Fenerbahçe, 9 yenilgi ve 1 beraberlik elde etti. 
     Sarı-lacivertliler, Avrupa Şampiyon Kulüpler Kupası'nda 49 maçta 13 galibiyet, 29 yenilgi ve 7 beraberlik, UEFA Kupası'nda 40 maçta 14 galibiyet, 21 yenilgi ve 5 beraberlik, artık düzenlenmeyen Avrupa Kupa Galipleri Kupası'nda da 9 maçta 3 galibiyet, 5 yenilgi ve 1 beraberlik elde etti. 
     
     İÇ SAHA MAÇLARI 

     Sarı-lacivertliler, Avrupa kupalarında iç sahada yaptıkları maçlarda deplasman maçlarına göre daha başarılı bir grafik çizdiler. 
     Kendi sahasında 49 maç yapan Fenerbahçe, 23 galibiyet elde ederken, 20 maçta yenildi. Sarı-lacivertliler, kendi sahasındaki 6 maçtan da beraberlikle ayrıldı. 
     
     FARKLI SKORLU GALİBİYETLER 

     Fenerbahçe, Avrupa kupalarındaki en farklı skorlu galibiyetini 1994-1995 sezonunda katıldığı UEFA Kupası 1. tur ön eleme ilk maçında elde etti. 
     İstanbul'daki ilk maçta Azerbaycan'ın FC Turan takımını 5-0 yenen sarı-lacivertliler, Avrupa kupalarında şimdiye kadarki en farklı skorlu galibiyetine imza attı. 
     Fenerbahçe ayrıca, aynı kupada 1973-74 sezonunda İstanbul'da Romanya'nın Arges Piteşti takımını 5-1, 1995-96 sezonunda Arnavutluk'un FC Partizani Tiran takımını deplasmanda 4-0, 1963-64 sezonunda Avrupa Kupa Galipleri Kupası'nda 1. turda Romanya'nın Petrolul, 2. turda da İrlanda Cumhuriyeti'nin FC Linfield takımlarını İstanbul'da aynı sonuçla 4-1 yendi. 
     
     YENİLGİLER 

     Avrupa kupalarında deplasmanda başarılı olamayan Fenerbahçe, en farklı skorlu yenilgileri de yine yurtdışında tattı. 
     1975-1976 sezonunda Avrupa Şampiyon Kulüpler Kupası 1. tur maçında Portekiz'in Benfica SL Lizbon takımına 7-0 yenilen sarı-lacivertli ekip, bu sonuçla Avrupa kupalarındaki en farklı skorlu yenilgisini aldı. 
     Sarı-lacivertli takım, 1992-1993 sezonunda UEFA Kupası 2. tur rövanş maçında, Çek Cumhuriyeti'nden Sigma Olomouc'a, 1-0 kazandığı ilk maçtan sonra 7-1 yenilerek, 2. kez hezimeti yaşadı. 
     Fenerbahçe bu maçların yanı sıra, Avrupa Şampiyon Kulüpler Kupası'nda 1978-79 sezonunda Hollanda'nın PSV Eindhoven takımına deplasmanda 6-1'lik sonuçla yenilmişti. 
     
     KADIKÖY'DE 307 GÜN SONRA AVRUPA HEYECANI 

     Sarı-lacivertli takım, Feyenoord Rotterdam ile yapacağı rövanş maçıyla FB Şükrü Saracoğlu Stadı'nda tam 307 gün sonra Avrupa kupası maçı oynayacak. 
     Fenerbahçe, Kadıköy'deki en son Avrupa kupası maçını, geçen sezon mücadele ettiği Avrupa Şampiyonlar Ligi'nin 5. maçında 23 Ekim 2001 tarihinde Alman TSV Bayer 04 Leverkusen ile yapmıştı. Sarı-lacivertliler, bu maçta rakiplerine 2-1 yenilmişti. 
     
     EN SON GALİBİYET 

     Fenerbahçe, Avrupa kupalarında kendi sahasındaki en son galibiyetini geçen sezon yine Avrupa Şampiyonlar Ligi 3. ön eleme turu mücadelesinde elde etmişti. 
     Geçen sezon ön elemede İskoçya'nın Glasgow Rangers takımıyla karşılaşan sarı-lacivertli takım, deplasmanda yaptığı ilk maçta 0-0 beraberlikle avantajlı bir skor elde elde etmişti. 
     Fenerbahçe, Kadıköy'de 22 Ağustos 2001 tarihinde yapılan rövanş maçında İskoç ekibini Revivo ve Serhat'ın golleriyle 2-1 yenerek Avrupa Şampiyonlar Ligi'nde oynama hakkını elde etmişti. 
     
</TEXT>
</DOC>
