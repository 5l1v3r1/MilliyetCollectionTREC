<DOC>
<DOCNO> 131832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/soneko17.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Ne vergi barışı, ne de vergi affı yasası çıkmayacak... 
</HEADLINE>
<TEXT>

     Maliye Bakanı Kemal Unakıtan, krizler nedeniyle ekonomide derin yaralar açıldığını, bu yaraların kapatılması amacıyla, Vergi Barışı Yasası'nı çıkarmak durumunda kaldıklarını söyledi. 
     Unakıtan, ''Ancak bundan sonra ne vergi barışı, ne vergi affı yasası çıkmayacak'' dedi. 
     Türkiye Odalar ve Borsalar Birliği TOBB tarafından düzenlenen ''Ekonomi Zirvesi''nin kapanışında bir konuşma yapan Bakan Unakıtan, sektör temsilcileri tarafından dile getirilen sorunları can kulağı ile dinlediklerini belirterek, görevlerinin sorunları çözmek olduğunu söyledi. 
     Unakıtan, ''Demek ki yaptıklarımızı hızlı yapıyoruz, anlatamıyoruz. Bir kuyumcu arkadaş çıktı, bazı kolaylıklar istedi. Buna ilişkin kanunlar zaten çıkmıştı'' diye konuştu. Acil Eylem Planı'nda vergi barışının gerçekleştirilmesi için 3 aylık süre öngörüldüğünü, ancak 2 ay içerisinde bu düzenlemenin gerçekleştirildiğini hatırlatan Bakan Unakıtan, şöyle devam etti 
     ''Bu kanun ile mükellefler ile vergi dairesi arasında bir ak sayfa açılıyor. Bu kanunu iyi anlatmamız lazım. Hükümet olarak vergi affına karşıyız. Ancak ülkemiz çok büyük krizler geçirdi, derin yaralar oldu. Bu yaraların sarılması için Vergi Barışı Yasası çıktı. Bundan sonra, ne Vergi Barışı ne Vergi Affı çıkmayacak. Bunun için belki genel anayasal çoğunluk arayacağız. Kayıtdışı ekonomiyi kayıt altına alma kararlığı ve hedefindeyiz. Ne gerekiyorsa yapacağız, sağlıklı vergi gelirinden vazgeçemeyiz.'' Vergi adaletini sağlamaya yönelik tedbirlerin de alınacağını belirten Bakan Unakıtan, işadamının tedavi giderlerini, çocuğuna yaptığı eğitim masraflarını gider gösterememesinin kabul edilemeyeceğini söyledi. 
     Enflasyon muhasebesini getireceklerini kaydeden Unakıtan, ''Ancak mezar taşına fatura kesenin de iflahını keseceğiz. Vergisini doğru ödeyen vatandaşa indirim yapacağız. Vergi barışının arkasından vergi yarışını getireceğiz'' dedi. 
     Bakan Unakıtan, Bakanlığın kapılarının herkese açık olduğunu ifade ederken, herkesin yüzünü güldürecek uygulamaları hedeflediklerini bildirdi. 
     





</TEXT>
</DOC>
