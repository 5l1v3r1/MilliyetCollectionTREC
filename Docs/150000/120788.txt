<DOC>
<DOCNO> 120788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sonspo02.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Ağaoğlu İyi futbol oynayarak Ankaragücü'nü yendik... 
</HEADLINE>
<TEXT>

     Birinci Süper Futbol Ligi'nde sahasında Ankaragücü'nü 3-0'lık sonuçla yenen Trabzonspor'da, kulüp başkan yardımcısı Ahmet Ağaoğlu, iyi bir futbol ortaya koyarak maçtan galibiyetle ayrıldıklarını söyledi. 
     Ağaoğlu, Ankaragücü karşısında özellikle ilk yarıda çok üstün oynadıklarını ve rakiplerine üstünlüklerini kabul ettirdiklerini belirterek, ''İlk yarıda 2 gol bulduk. İkinci yarıda da kontrollü bir oyun oynadık. Rakibimize gol şansı vermeyerek, bulduğumuz 1 golle daha maçtan galibiyetle ayrılmayı başardık'' dedi. 
     Ligin başından bu yana bordo-mavili takıma sabır gösterilmesini istediklerini de anımsatan Ağaoğlu, ''Trabzonspor artık gerçek gücünü sahaya yansıtıyor ve istediği sonuçları almasını biliyor. Sezon başında çektiğimiz uyum sorunu üzerimizden attık. Takımda şu anda bazı eksikliklerimiz var ancak çok koşup bu eksikliklerimizi gideriyoruz'' diye konuştu. 
     Bu sezon ligde ilk 4 takım içerisinde yer almayı hedeflediklerini de dile getiren Ağaoğlu, şöyle konuştu 
     ''Lige ara verilecek zamana kadar Gaziantepspor, Malatyaspor ve Fenerbahçe ile deplasmanda, Denizlispor ile sahamızda oynayacağız. Bu karşılaşmalar bizim ligdeki konumuzu belirlemek açısından da önemli bir etken olacak. Bu karşılaşmaları en iyi biçimde kapatmalıyız.'' 
     
     GEÇEN SEZONKİ BAŞARI 
     Trabzonspor, geçen sezon ligin ilk yarısındaki 17 karşılaşmada topladığı puana ulaştı. 
     Ankaragücü'nü 3-0 yenerek puanını 25'e çıkaran bordo-mavili takım, ligin ilk yarısının bitimine 3 hafta kala geçen sezon topladığı puana sahip oldu. 
     





</TEXT>
</DOC>
