<DOC>
<DOCNO> 114107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/ekonomi/eko02.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞ DÜNYASINDA AİLE SAVAŞLARI 
</HEADLINE>
<TEXT>

İş dünyasının ünlü aileleri başta para paylaşımı ve şirket yönetimi konuları olmak üzere pek çok konuda birbiriyle kavgalı 
     ŞULE YÜCEBIYIK 

     Ekonomiye yön veren şirketlerin bir kısmının yönetimi h l ailelerin elinde. Durum böyle olunca, en ufak bir fikir uyuşmazlığı ya da ölüm gibi durumlarda şirketler bölünüyor, miras kavgaları başlıyor. Son birkaç yıldır belki de ekonomik krizin etkisiyle ünlü ailelerin kavgaları daha da yoğunlaşmış durumda. Üstelik tartışmaların çoğu birinci dereceden akrabalar yani babalar ile oğullar ve kızları ya da öz be öz kardeşler arasında gerçekleşiyor. 
     Bunlardan bir kısmı aile arasında tatlıya bağlanıyor. Ama bir kısmı da mahkemelik oluyor. Sonuçta her biri kamuoyu tarafından yakından tanınan bu ailelerin ilginç öyküleri yakından takip ediliyor. 
     
     
     AİLE GÜLLÜOĞLU 
     ŞİRKETİ Baklava üreticisi. 
     KAVGALILAR Baba Mustafa Güllüoğlu, Nadir ve Nejat Güllüoğlu kardeşler 
     ANLAŞMAZLIK NEDENİ Karaköy’deki Nadir Güllüoğlu’nun, Kağıthane’de faaliyet gösteren kardeşi Nejat Güllüoğlu’nu "kendisini taklit etmekle" suçlayarak logosunu değiştirmesi. Nejat Güllü, aile kavgasına, babasının yeni şube açma isteğine olumlu bakmamasının sebep olduğunu iddia ediyor. 
     
     AİLE ULUSOY 
     ŞİRKETİ Ulusoy Holding Nakliyat, kara ve deniz taşımacılığı, turizm, petrolde faaliyet gösteren şirketler topluluğu. 
     KAVGALILAR Holding’in kurucularından Ali Osman Ulusoy ile oğlu Kemal Ulusoy. 
     ANLAŞMAZLIK NEDENİ Ali Osman Ulusoy, oğlu Kemal Ulusoy’u kendine şantaj yapmakla suçluyor. Trabzon’da babasından tehditle para istediği iddia edilen Kemal Ulusoy gözaltına alındı, emniyette sorgulandı. Ali Osman Ulusoy savcılığa dilekçe vererek hayati tehlikede olduğunu beyan etti. 
     
     AİLE MERMERCİ 
     ŞİRKETİ Akfil Tekstil Tekstil, kimya üretimi 
     KAVGALILAR Şirketin kurucusu merhum Mehmet Mermerci’nin eşi Ender Mermerci ile iki kardeşi Sefa ve Süha Mermerci. 
     ANLAŞMAZLIK NEDENİ Mehmet Mermerci’nin ölümünden sonra eşi Ender Mermerci ile kızları, Akfil’in yönetimindeki Sefa ve Süha Mermerci kardeşleri, kendilerini 100 milyon dolarlık servetten mahrum etmeye çalışmakla suçladılar. Açılan davayı Ender Mermerci kazandı. 
     
     AİLE ÜSTÜNKAYA 
     ŞİRKETİ Müteahhit 
     KAVGALILAR Merhum Mehmet Üstünkaya’nın 3. eşi Perihan Üstünkaya, çocukları Kerem ve Aslı Üstünkaya. 
     ANLAŞMAZLIK NEDENİ Mehmet Üstünkaya vasiyetinde Yeniköy’deki yalısında oturma hakkını kızı Aslı Üstünkaya’ya bıraktı. 3. eşi Perihan Üstünkaya 
     ise yalıda üçte bir hakkı olduğunu öne sürerek Aslı Üstünkaya’ya 
     dava açtı. Perihan Üstünkaya, merhumun oğlu Kerem ile bir olup, 
     Aslı Üstünkaya’dan kira istiyor. 
     
     AİLE SİPAHİOĞLU 
     ŞİRKETİ Fruko - Tamek Şişeleme, meşrubat üretimi. 
     KAVGALILAR Melih - Güngör Sipahioğlu ile kızları Nilgün Delikan, Sema Kızıl, Sevda Gocay 
     ANLAŞMAZLIK NEDENİ İşadamı Melih Sipahioğlu, Fruko - Tamek’i 100 milyon dolara satmasının ardından kızlarının ağır tepkisine maruz kaldı. Kızlar, bunun üzerine babalarına vesayet davası açtılar. . Melih - Güngör Sipahioğlu çifti de kızlarına harcadıkları 60 trilyonu geri isteyen bağıştan rücu davası açtı. 
     
     AİLE TOPRAK 
     ŞİRKETİ Toprak Holding Kimya, kağıt, turizm, finans. 
     KAVGALILAR Halis Toprak, eski eşi Ayşe Toprak ve damatları 
     ANLAŞMAZLIK NEDENİ İşadamı Halis Toprak 1996’da 32 yıllık eşi Ayşe Toprak’tan boşanmak için mahkemeye başvurdu. Ayşe Hanım o yılın rakamlarıyla 5 trilyon lira tazminat istedi. Sonuçta mahkeme 540 milyar lira tazminata hükmetti. Halis Toprak iki yıl önce beş damadının Toprak Holding’te görev yapmasını yasakladı. 
     
     AİLE ŞAHİNLER 
     ŞİRKETİ Şahinler Holding Tekstil, ihracat. 
     KAVGALILAR Kemal Şahin ile ağabeyleri Fahri ve Hüseyin Şahin arasında 
     ANLAŞMAZLIK NEDENİ Şahinler Holding’in Yönetim Kurulu Başkanı Kemal Şahin, dil bilmedikleri ve iş görüşmelerinde yetersiz kaldıkları için ağabeyleri olan Fahri ve Hüseyin Şahin’i işten çıkardı. Kemal Şahin, ağabeylerinin yüzde 12’lik hissesini, Merter de bir han ile Babaeski’deki araziye karşılık satın aldı. 
     



 EKONOMİ 















</TEXT>
</DOC>
