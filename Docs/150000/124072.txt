<DOC>
<DOCNO> 124072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/siyaset/siy02.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Reformlar gecikti mi 
</HEADLINE>
<TEXT>

Başbakan, "Hükümetin üç hafta içinde yaptıkları altı ay önce yapılsaydı 2003 için tarih alınırdı" dedi 
     OKTAY ENSARİ Ankara DHA 

     Başbakan Abdullah Gül, Türkiye’nin yaptıkları karşısında AB’nin şaşırdığını ve sıkıntının bundan kaynaklandığını söyledi. Kopenhag’da Türkiye’ye üyelik tarihi verilmediği takdirde aynı heyecan ve ilgiyi AB’ye sunmayabileceklerini de dile getiren Gül, "Eğer, Avrupalı liderlerin kapasiteleri büyük, ufukları genişse, bu şaşkınlığı hemen giderir, Kopenhag’da doğru karar verirler" dedi. 
     Kayseri Gazeteciler Cemiyeti üyelerini makamında kabul eden Gül, tarihi Kopenhag Zirvesi’ne saatler kala önemli mesajlar verdi. Gül, zirve öncesi şunları söyledi 
     "Doğrusu ümitliyim. Türkiye’nin müzakere tarihini alacağını tahmin ediyorum. Eğer bugün bizim yaptıklarımız, hükümetimizin üç hafta içinde yaptıkları altı ay önce yapılsaydı, şüpheye gerek kalmadan 2003 için tarih alınırdı. Her şey yerini bulurdu. Ama, geç de olsa bunlar yapılmıştır. Bunlar da AB’yi çok şaşırtmıştır." 
     
     "Onurumuzu koruruz" 
     Başbakan Gül, AB’nin müzakere tarihi vermemek için mazeret öne sürmesi halinde iyi niyetten yoksun olacağını belirterek, "Türkiye olarak biz gayet rahat ve başımız dik gidiyoruz. Taktik uygularlarsa, Türkiye’nin onurunu koruruz" dedi. 
     Gül, Kopenhag’a hareketinden önce Esenboğa’da şöyle konuştu "Kopenhag siyasi kriterlerini yerine getirdik. Ancak, AB’ye yeni girecek 10 adaydan bazıları Türkiye kadar yapılması gerekenleri yapmadı. Türkiye’ye tatmin edici tarih verilmemesi halinde ise aynı heyecanı ve ilgiyi duymayız. Türkiye yoluna devam eder. Kaybeden AB olur." 
     



 SİYASET 













</TEXT>
</DOC>
