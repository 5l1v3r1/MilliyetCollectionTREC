<DOC>
<DOCNO> 127273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sonspo08.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın yenik oynamaya bile tahammülü yok... 
</HEADLINE>
<TEXT>

     Birinci Süper Futbol Ligi'nde 2002-2003 sezonunun 18 maçlık ilk bölümünde, maçlarda en az süreyle yenik oynayan takım, ligde 1 maç eksiğine karşın 2 puan farkla yenilgisiz lider durumda bulunan Beşiktaş oldu. 
     Siyah-beyazlılar, 3 maçta yenik duruma düşerken, yalnızca toplam 38 dakika yenik oynadı. 
     Beşiktaş, Kocaelispor, İstanbulspor ve Denizlispor maçlarında, karşılaşma içinde yenik duruma düşmesine karşın, her 3 maçını da 2-1'lik skorlarla kazanmayı bildi. 
     ''Kara Kartallar'', Kocaelispor maçında 23, İstanbulspor maçında 8, Denizlispor maçında ise 7 dakika yenik kaldı. 
     
     FENERBAHÇE KÖTÜ BAŞLIYOR, İYİ BİTİRİYOR 

     Sezonun ilk bölümünü 1 maç eksiğiyle 4. sırada tamamlayan Fenerbahçe ise, ligin ilk bölümünde maçlar içinde toplam 9 kez yenik duruma düştü. Fenerbahçe, bunlardan yalnızca 2'sini yitirirken, kalan 7'sinde ise en azından beraberliği kurtarmayı başardı. 
     ''Sarı Kanaryalar'', maç içinde yenik duruma düştüğü müsabakalardan yalnızca Malatyaspor ve Diyarbakırspor karşılaşmalarında sahadan puansız ayrıldı. 
     Fenerbahçe, ilk bölümde toplam 339 dakika boyunca yenik kaldı. 
     
     GALATASARAY, 211 DAKİKA YENİK OYNADI 

     Galatasaray ise, yaptığı 18 maçın 6'sında karşılaşma içinde yenik duruma düştü. Bunlardan 3'ünde yenik durumdan kurtulan ''Aslan'', 3'ünde ise sahadan yenik ayrıldı ve toplam 211 dakika yenik oynadı. 
     ''Cim Bom'', Gaziantepspor maçında 1, Trabzonspor maçında ise 6 dakika sonra yenilgiden beraberliğe geçmeyi başarırken, ezeli rakibi Fenerbahçe karşısında ise tam 81 dakika boyunca yenik oynadı. 

     
</TEXT>
</DOC>
