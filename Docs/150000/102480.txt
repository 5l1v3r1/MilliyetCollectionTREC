<DOC>
<DOCNO> 102480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/spor/spo03.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim’in yüzü güldü 
</HEADLINE>
<TEXT>

Galatasaray’da taşların yavaş yavaş yerine oturduğunu belirten tecrübeli hoca, "Birkaç hafta sonra istediğim takım ortaya çıkacak" yorumunu yaptı 
     ERHAN TELLİ 

     Umutlu mesajlar 
     GALATASARAY Teknik Direktörü Fatih Terim, Denizlispor deplasmanı sonrasında gelecek haftalar için umutlu mesajlar verdi. Terim, "Yavaş yavaş taşlar yerine oturuyor, ilerleyen haftalarda herşey daha iyi olacak. Eksiklikleri bulunan oyuncularımız da düzelecek" ifadesini kullandı. Tecrübeli hoca maç sonrası soyunma odasında hata yapan oyuncularını da uyarmayı ihmal etmedi. 
     
     Berkant’a uyarı 
     TERİM’İN özellikle ilk 45 dakikada görev verdiği ancak hiçbir verim alamadığı Berkant’ın dikkatini çektiği öğrenildi. Felipe’nin bu karşılaşmada ortaya koyduğu performanstan memnun kalan Sarı - Kırmızılı takımın teknik patronu, Brezilyalı oyuncunun ilerleyen haftalarda daha verimli olacağını düşündüğü bildirildi. Terim, Cihan ile Batista’nın uyumuna da sevindi. 
     
Üç sakat var      DENİZLİSPOR deplasmanında Cim - Bom üç sakat verdi. Son anda forma giyen Ergün’ün sakatlığının artarak devam ettiği ve bileğinin tamamen şiştiği öğrenildi. Vedat da bileğine darbe alırken, Hasan Şaş’ın dizi su topladı. Üç oyuncunun da tedavilerine hemen başlandı. 
     
Aslan non-stop      SARI - Kırmızılılar, Bursaspor maçının hazırlıklarına hemen başladılar. Dün sabahki antrenmanda Denizlispor karşısında doksan dakika forma giyen futbolcular sadece ayak tenisi oynadılar, diğer oyuncular ise çift kale maç yaptılar. Arif attığı gollerle yine yıldızlaştı. 
     
Emre’de geri sayım      İNGİLTERE’NİN Fulham takımı tarafından yakın takibe alınan Emre’nin transferi hafta içinde netleşecek. İngiliz kulübü yöneticileri İstanbul’a gelerek Galatasaray ile masaya oturacaklar. Emre’nin menajeri Harun Aslan’ın ise Fulham ile her konuda anlaşmaya vardığı öğrenildi. 
     



 SPOR 






























</TEXT>
</DOC>
