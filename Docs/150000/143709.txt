<DOC>
<DOCNO> 143709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sontur03.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cemil Çiçek Artık savaş kaçınılmaz hale gelmiş gözüküyor 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Irak meselesinde dönülmez bir noktaya gelindiğini belirterek, ''Artık savaş kaçınılmaz hale gelmiş gözüküyor'' dedi. 
     Çiçek, olağanüstü Bakanlar Kurulu toplantısının bitiminden yaklaşık 2 saat 10 dakika sonra yaptığı açıklamada, hassas bir dönemden geçildiğini kaydederek, ''Söylediğimiz her cümle, yazacağınız her satır Türkiye'deki gelişmelere olumlu ya da olumsuz tesir icra edecektir. O sebepten işin doğrusunu olabildiğince söylemeye gayret edeceğiz'' diyerek sözlerine başladı. 
     Toplantıda, Irak meselesinin ele alındığını ve Irak meselesinde dönülmez bir noktaya gelindiğini söyleyen Çiçek, şunları kaydetti 
     ''İşin bu noktaya gelmesine kadar Türkiye'nin yaptığı çabaların iyi hatırlanması lazım gelir. Gerek 58., gerekse 59. Hükümet, Irak krizi tırmanmaya başladığından beri bu bölgede barış olsun istemiştir ve barışın temini için de hiçbir ülkenin, kimsenin göstermediği kadar çaba göstermiştir. Hem bölge ülkeleri nezdinde hem AB üyeleri nezdinde hem de konunun tarafı olan Amerika nezdinde sayısız teşebbüslerde bulunmuştur. Başbakanlığı döneminde Dışişleri Bakanımız Sayın Gül, konunun barışçıl yollardan çözülebilmesi noktasında Arap Birliği'nin önde gelen ülkelerinin başkentlerini ziyaret etmiş ve konuya barışçı yollardan çözüm bulunabilmesi için katkılarını talep etmiştir. Arkasından İstanbul'da bir toplantı yapılmıştır. Bu toplantıdan sonra ortaya çıkan görüşler doğrultusunda barış sürecinin devamı için daha değişik yollardan bu işin sürdürülebilmesi için çaba sarf edildi. Ancak, bütün bu gelişmelerle olumlu bir sonuca varmak mümkün olmadı.'' Konunun BM nezdinde de gündeme geldiğini ancak, bu sürecin ise hafta başında tıkandığını belirten Çiçek, ''Artık savaş kaçınılmaz hale gelmiş gözüküyor'' dedi. 
     
     ''HİÇ KİMSE TÜRKİYE'NİN ÇABA GÖSTERMEDİĞİNİ SÖYLEYEMEZ'' 
     Çiçek, Türkiye'nin hem geleneksel politikası icabı hem de bölgenin önemli bir ülkesi olarak barış masasındaki çabalardan bir netice elde edilememiş olması karşısında hem bölgedeki insanların hukuku açısından hem de Türkiye'nin menfaatlerini koruma açısından yeni bir karar aşamasına geldiğini söyledi. Cemil Çiçek, ''Bundan sonraki gelişmeler bakımından hiç kimse Türkiye'nin barış noktasında çaba göstermediğini, barış için adım atmadığını söyleyemez'' diye konuştu. 
     İnsafla konu değerlendirildiğinde Türkiye'den başka samimiyetle barış için çaba gösteren bir başka ülkenin olmadığını ifade eden Çiçek, ''Barışı temenni etmek başka, temin etmek başkadır. Biz barışı hep temenni ettik ama temin etme noktasında, işin bu noktaya gelmesini engelleme imkanına da sahip olamadık'' dedi. 
     BM daimi üyeleri de dahil olmak üzere Güvenlik Konseyi'nin meseleye barışçı bir çözüm yolu bulamamış olması karşısında Türkiye'nin farklı bir karar almak durumunda kaldığını belirten Çiçek, hükümetin bu kararı alırken, devletin ilgili birimleriyle de görüştüğünü ve çok yönlü değerlendirmeler yaptığını kaydetti. 
     
     ''ANAYASA'NIN 92. MADDESİNE GÖRE TEZKERE'' 
     Hükümet Sözcüsü Çiçek, Türkiye'nin ABD ile dostluk ve işbirliğine verdiği önemin sonucu olarak kendi hak ve menfaatlerini koruma noktasında bir işbirliği yapmak durumunda olduğunu belirterek, şöyle devam etti 
     ''Bunun sonucu olarak da Anayasa'nın 92. maddesine göre, TBMM'ye bir tezkere gönderecektir. Bu tezkerenin iki unsuru var. Bunlardan bir tanesi Türk askerinin yabancı ülkelere sevki ile ilgilidir, ikinci unsur yabancı askerlerin Türkiye'de bulunması ile ilgilidir. Bu konuda müzakere devam ediyor. Dün Amerikan tarafından iki defa Dışişleri Bakanımız ile görüşme yapılmıştır. Türkiye'de Amerikan uçaklarının transit geçişiyle ilgili olarak izin verilip verilemeyeceği konusu üzerinde müzakere yapılmıştır. Türkiye, bu konuya olumlu cevap vermiştir. Ancak, öyle bir cevabın yasal dayanağı yine Meclis'ten bir kararın çıkarılmasını gerektirmektedir. Dolayısıyla bizden istenen izin Amerikan uçaklarının Türkiye'den transit geçişiyle ilgilidir. Ancak, bu akşam yeni bir gelişme bu talebe eklenmiştir, yeni bir unsur söz konusudur. Bu konuyla ilgili de müzakereler devam etmektedir. Tezkereyi gönderiyoruz. Tezkerenin birinci ayağı Türk askerlerinin dışarı gönderilmesi, ikincisi yabancı askerlerin Türkiye'de bulunması veya Amerikan uçaklarının transit geçişiyle ilgilidir.'' Bu konudaki müzakerelerin devam ettiğini kaydeden Çiçek, gelişme olursa ilerleyen saatlerde, açıklama yapılabileceğini bildirdi. 
     
     SORU-CEVAP 
     Cemil Çiçek, açıklamalarının ardından gazetecilerin sorularını yanıtladı. Sorular ve cevapları şöyle 
     Soru İki ayrı tezkere mi olacak 
     Cevap Ayrı ayrı değil, tek bir tezkere olarak Meclis'e gönderilecek. 
     Soru Yeni unsur nedir 
     Cevap Görüşmelerden sonra ayrıntılı bilgi verilecektir. 
     Soru Meclis'te reddedilen tezkere ile bunun arasında fark var mı Asker sayısında bir değişiklik var mı 
     Cevap Sayı ile alakalı değil. Bizden dünkü talepleri Amerikan uçaklarının Türk hava sahasından transit geçişi ile ilgilidir. Biz bu talebe olumlu cevap vermişizdir, ancak bunun gereğinin yapılabilmesi için yine Meclis'ten izin gerekmektedir. Dolayısıyla bugün buna yeni unsur ilave edilmiş oluyor. Sadece transit geçiş değil, başkaca taleplerin de olabileceği ihtimali karşısında tezkerenin sadece bu kısmı bugün yapılan görüşmelerin sonucunda ortaya çıkmış olacaktır. Ama kesinleşen husus bir tezkerenin TBMM'ye sevkiyle alakalıdır. 
     Soru Ne zaman göndereceksiniz 
     Cevap Muhtemelen bugün göndereceğiz, daha fazla zaman yok zaten. En geç yarın. Zaten böyle bir konuda da ihtilaf yok. 
     Soru Oylama ne zaman yapılır 
     Cevap Aynı gün oylama yapılabilir. Oylamada bir sıkıntı yok. 
     Soru Tezkere ne zaman gidecek 
     Cevap Görüşmeler devam ediyor. Bugün biterse bugün göndeririz. Mesele tezkerenin Meclis'e gitmiş olmasıdır. Bu zaten, ortadaki varsa bir belirsizlik, tereddüt, gidermiş oluyoruz. 
     Soru ABD Dışişleri Bakanı Colin Powell ''6 milyar dolarlık paket artık masada değil' dedi. Bu konuda gelişmeler var mı 
     Cevap Bu saate kadar beklediniz, biraz daha bekleyin. Görüşmeleri yapalım, ondan sonra bütün bu soruların cevabını tüm ayrıntıları ile size veririz. 
     Çiçek, gazetecilerin diğer soruları üzerine müzakerelerin sonunda konunun netleşeceğini, ondan sonra tüm sorulara cevap verebileceklerini kaydetti. 
     





</TEXT>
</DOC>
