<DOC>
<DOCNO> 112611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/sontur07.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka soygununda polis şehit eden sanıklara idam istemi 
</HEADLINE>
<TEXT>

     İzmir Karşıyaka'da İş Bankası şubesini soyarak, bir polis memurunu şehit eden iki soyguncu hakkında, TCK'nın idam öngören 450'inci maddesi uyarınca dava açıldı. 
     İzmir Karşıyaka Başsavcılığı'nın hazırladığı iddianamede, Meral Akkan 19 ile Sergin Deniz'in 27 , silahlı banka soygunu gerçekleştirdikleri ve olay yerinden kaçmaya çalışırken polis memuru Lütfü Ambarcı'yı şehit ettikleri kaydedildi. 
     Sanıkların "silahlı banka soygunu" suçundan TCK'nın 497 1 maddesi gereğince 20 yıl, "kendisini veya suç ortağını kurtarmak için görevli memuru öldürmek" suçundan da idam öngören 450 9 ve 11 maddesi uyarınca cezalandırılmaları istendi. Yargılama aşamasında, bu cezanın AB'ye uyum yasaları çerçevesinde müebbet hapse çevrilmesi bekleniyor. 
     Karşıyaka'da 26 Eylül günü, İş Bankası Girne Şubesi'ni soyan Sergin Deniz 27 ve Meral Akkan 19 , kendilerine müdahale etmek isteyen polisi silahla yaralamış, daha sonra gasp ettikleri bir taksiyle olay yerinden kaçmak isterken yakalanmışlardı. Yaralı polis Ambarcı, Ege Üniversitesi Hastanesi'nde ameliyata alınmış, ancak kurtarılamamıştı. 
     Meral Akkan, ilk ifadesinde, babası Satılmış Susam'ın Kınık İlçe Emniyet Müdürlüğü'nde polis memuru olarak görev yaptığını, Sergin Deniz de babasının Kınık'ta polis memuru olduğu söylemişti. Akkan, "Sergin, uzun süredir işsizdi ve ekonomik sıkıntı çekiyordu. Soygun planını bana açtı ve kabul edince, uygulamayı kararlaştırdık" demişti. 
     





</TEXT>
</DOC>
