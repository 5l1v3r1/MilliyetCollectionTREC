<DOC>
<DOCNO> 104485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sontur27.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülben Ergen, kendini fokların korumasına adadı 
</HEADLINE>
<TEXT>

     ''Dadı'' adlı televizyon dizisindeki rolüyle dikkati çeken şarkıcı Gülben Ergen, nesilleri tükenme tehlikesi altındaki Akdeniz foklarını koruma çalışmalarını destekleyeceğini söyledi. 
     Bodrumlu Gönüllüler Derneği'nin Akdeniz foklarını yaşatma etkinlikleri kapsamında Bodrum'da bulunan Gülben Ergen, dernek Genel Sekreteri Saynur Gelendost ile düzenlediği basın toplantısında, Akdeniz foklarını yaşatma çalışmalarını desteklediğini belirtti. 
     Ergen, dünyada sayıları 500, Türkiye'de ise 50 kadar kalan deniz memelisi fokların nesillerinin tükenmemesi için sanatçı duyarlılığının örnek olması dileğinde bulundu. Akdeniz foklarının sevgi dolu ve duyarlı hayvanlar olduğunu kaydeden Ergen, fokların korunması amacıyla yeni üye olduğu Bodrumlu Gönüllüler Derneği çatısı altında çalışmalarını sürdüreceğini anlattı. 
     Ergen, ''Akdeniz foklarının bundan böyle gönüllü neferiyim. bu hayvanların hayatta kalması için tüm aktivitelere gönüllü katılacağım'' dedi. 
     Bodrumlu Gönüllüler Derneği Genel Sekreteri Saynur Gelendost ise dünyada soyu tükenmekte olan bu sevimli hayvanları, Türkiye'nin de taraf olduğu uluslararası sözleşmelerle koruma altında bulunduğuna dikkati çekti. Fokların yaşam alanı olan Ege Denizinin Türkiye ve Yunanistan tarafından ''deniz parkı'' olarak ilan edilmesini isteyen Gelendost, ekolojinin barışa, barışın da ekolojiye katkısı olacağını kaydetti. 
     





</TEXT>
</DOC>
