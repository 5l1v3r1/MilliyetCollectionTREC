<DOC>
<DOCNO> 113954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sontur35.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı İzgi Barzani ve Talabani iki zavalı 
</HEADLINE>
<TEXT>

     TBMM Başkanı Ömer İzgi, "ABD ve Batı ülkelerinin yaptığı tek şey Talabani ve Barzani gibi iki zavallıyı beyanatlar vermeye zorlayarak, Türkiye'yi savaşın içine çekmek istemeleridir" dedi. 
     Konya'nın Seydişehir İlçe Belediyesi'ni ziyaret eden İzgi, Kuzey Irak ile ilgili soru üzerine, Türkiye'nin Barzani ve Talabani'nin öteden beri Kuzey Irak'ta bir devlet kurup daha sonra Türkiye sınırlarına doğru bu ülkeyi genişletme niyetinde olduklarını bildiğini söyledi. 
     Barzani'nin "Türkiye'den korkmuyorum" açıklamasını "talihsizlik ve sinek vızıltısı" kadar önemsiz olarak niteleyen İzgi, Türkiye'nin izni olmadan bir Kürt devletinin kurulmasının mümkün olamayacağını kaydetti. 
     Kuzey Irak'taki her türlü oluşumun Türkiye'nin kontrolü altında olduğunu belirten İzgi, şöyle konuştu 
     "Hele onların düşlediği gibi Musul, Kerkük ve Süleymaniye civarlarında mevcut olan petrol havzalarını içine alacak bir Kürt devletinin kurulması mümkün değildir. Irak'ın toprak bütünlüğünün korunmasından yanayız. Bundan böyle Irak'ta toprak bütünlüğü korunsa bile, azınlık haklarının Kuzey Irak'taki Kürt toplumuna sağladığı haklardan Türkmenler de yararlanmalıdır." 
     
     "KERKÜK'TE İDDİALARI OLAMAZ" 
     Kerkük'ün Kürt gruplarının kurmak istedikleri devlete başkent olarak belirlendiği yolundaki açıklamaların sorulması üzerine İzgi, ''Ne Talabani, ne de Barzani'nin Kerkük konusunda hiç bir iddiaları olamaz. ABD ve Batı ülkeleri onları bu şekilde iddialarla ortaya çıkarıyorlar. ABD ve Batı ülkelerinin yaptığı tek şey Talabani ve Barzani gibi iki zavallıyı beyanatlar vermeye zorlayarak, Türkiye'yi savaşın içine çekmek istemleridir" dedi. 
     Türkiye'nin bu şekilde kışkırtmalarla savaşın içine giremeyeceğini vurgulayan İzgi, Talabani ve Barzani'nin bu tür açıklamalarla kendi kuyularını kendilerinin kazdığını vurguladı. 
     
     "VARLIKLARI TÜRKİYE'NİN İZNİYLE" 
     Talabani ve Barzani'nin Kuzey Irak'ta değil Kürk devleti kurmak, orada varlıklarını bile sürdürmelerinin Türkiye'nin izniyle olabileceğini bildiren İzgi, şöyle devam etti 
     "Bunu bilmeleri gerekir. Barzani ve Talabani aklı selim düşünmekten yoksun iki zavallıdır. Barzani, kurulacak Kürt devletinin sınırları Türkiye içinde yer almıyor dedi. Bir gün söylediklerini bir sonraki gün reddetmek gibi bir siyaset yapıyorlar. Bunlar Batı ve ABD'nin kuklalarıdır. Bize ne derlerse desinler samimiyetlerine inanmıyoruz. Asıl olan aleyhimize söylenenlerdir. Lehimize söylenenleri samimi bulmuyoruz." ir gazetecinin Türkiye'nin Kuzey Irak'a asker gönderip göndermediği yolundaki soruyu ise İzgi, şu şekilde yanıtladı 
     "Bunları her zaman yapıyoruz. Kuzey Irak'ta yakın zamanda bir harekat olacağı için oradaki 6 bin PKK militanı Türkiye'ye karşı herhangi bir müdahale durumuna karşılık hazır şekilde konuşlandırılıyor. Eskiden toplama kamplarında yaşayan bu militanlar şimdi bölgede muhtelif yerlere Türkiye'den gelebilecek askeri güce karşı yerleştiriliyorlar. Bu böyle devam ettiği sürece Türkiye ne yapacak Bakacak değil ya... Elbette Türkiye'nin onları kontrol altına alacak bölgelere gitmesi gerekir. Türkiye'nin yaptığı dünkünden farklı değildir. Türkiye'nin asker göndermesi Kuzey Irak'taki bir hareketlenmeye karşı alınan önlemdir." 
     





</TEXT>
</DOC>
