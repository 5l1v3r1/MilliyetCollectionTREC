<DOC>
<DOCNO> 119407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/son/sontur05.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li Adnan Keskin Partimiz seçimlerden başarısız çıkmıştır 
</HEADLINE>
<TEXT>

     CHP Parti Meclisi PM üyesi Adnan Keskin, partisinin 3 Kasım seçimlerinden başarısız çıktığını savunarak, ''Bu sonuçtan sonra kurultayımızın güvenine başvurmayı doğru buluyorum'' dedi. 
     CHP Parti Meclisi PM , saat 11.15'te Genel Başkan Deniz Baykal'ın başkanlığında genel merkezde toplandı. PM üyesi Adnan Keskin, toplantıya gelişinde gazetecilerin sorularını yanıtladı. 
     Toplantıda seçim sonuçlarının ele alınacağını kaydeden Keskin, Türkiye'nin ekonomik ve sosyal yaşamında önemli etkiler yapacak bir seçim sürecinin yaşandığını ifade ederek, ''CHP, bu seçimden başarısız çıkmıştır'' dedi. 
     Bu başarısızlığın nedenlerinin PM toplantısında değerlendirileceğini ifade eden Keskin, bir gazetecinin ''Sayın Baykal, CHP'nin oylarını bir önceki seçime göre iki kat artırdığını söylüyor'' sözleri üzerine, ''Bir önceki seçimde eğer yüzde 1 oy almış olsaydık o mantığa göre oylarımız bugün yüzde bin 900 artmış olacaktı'' diye konuştu. 
     ''Başarısızlığın faturasını kime kestiğinin'' sorulması üzerine Keskin, şunları söyledi 
     ''Parti yönetimine. Genel Başkan ikili bir parti yapısına geçtiğimizi söylüyor. İkili parti yaşamının egemen olduğu çağdaş toplumlarda böyle tablolar ortaya çıktığında partilerin genel başkanları hangi sorumlulukları üstleniyorsa, ikili yapıya geçen Türkiye'de de genel başkanların aynı sorumlulukları üstlenmesi gerekir.'' ''PM üyeleri olarak CHP'nin aldığı sonuç karşısında kendilerini PM'ye seçen kurultay delegelerinin güvenlerine başvurmanın sorumluluğun gereği olduğunu'' anlatan Keskin, ''Bu sonuçtan sonra kurultayımızın güvenine başvurmayı doğru buluyorum'' dedi. 
     Keskin, Abdullah Gül'ün hükümeti kurmakla görevlendirilmesini nasıl değerlendirdiğinin sorulması üzerine de ''Sayın Baykal dün bu konuda sevinç belirtilerini ortaya koydu. Şimdi onun üzerine söz söylemem, baklava üzerine sirke içmek gibi olur'' diye konuştu. 
     





</TEXT>
</DOC>
