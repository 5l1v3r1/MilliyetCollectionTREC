<DOC>
<DOCNO> 113900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/soneko17.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
BTSO'dan başarılı üyelerine ödül... 
</HEADLINE>
<TEXT>

     Bursa Ticaret ve Sanayi Odası Başkanı BTSO Celal Sönmez, '' Cennet anaların ayakları altındadır diye bir söz vardır. Ben bunu biraz kendimize uyarlayarak, Türk ekonomisine üreten, vergi veren ve istihdam yaratanları elleri altındadır olarak değiştirmek istiyorum'' dedi. 
     BTSO'nun 2001 yılı gelir ve kurumlar vergisi rekortmenleriyle, taşımacılık ve turizm alanında döviz girdisi sağlayan ve Bursa'da ilk kez ihracat yapan üyelerine, ödülleri törenle verildi. 
     Oda Başkanı Sönmez, törende yaptığı konuşmada, günümüz koşullarında bırakın vergi sıramalarında üst sıralarda yer almayı, üretmek veya ticareti sürdürmenin dahi başlı başına bir başarı olduğunu söyledi. 
     Türkiye'de kayıtdışı ekonominin, ekonomideki payının yüzde 40'a ulaştığının belirlendiğini kaydeden Sönmez, şunları söyledi 
     ''Ne yazık ki, en azından ekonomi içindeki yüzde 60'lık bir bölüm zor koşullarda işlerini sürdürmekle yetiniyor. Bunun haksızlık olup olmadığı konusu ile ise pek kimse ilgilenmiyor. Ödül alan tüm üyelerimizi bir kez daha içtenlikle kutluyorum. Onların gelecekte de aynı başarıyı gösterceklerinden eminim. Cennet anaların ayağı altındadır diye bir söz vardır. Ben bunu biraz kendimize uyarlayarak, Türk ekonomisi üreten, vergi veren ve istihdam yaratanların elleri altındadır olarak edğiştirmek istiyorum.'' TOBB Başkanvekili Halim Mete de, ''Nihayet tescillendiniz. Maliye artık hep peşinizde olacak'' diyerek esprili başladığı konuşmasında, Türkiye'nin dürüst esnaf, tüccar ve işadamları için ''vergi cehennemi'', vergi kaçıranlar için ise ''cennet'' olduğunu vurguladı. 
     Türkiye'de sürekli kayıtlı mükelleflerin üzerine gidildiğini, kayıtsız olanlarla ise ilgilenilmediğini kaydeden Mete, ''Yani sürekli yumurta veren tavuktan daha fazla yumurta isteniyor. Ancak, bir süre sonra bu tavuklardan kabuksuz yumurta çıkacak'' dedi. 
     Konuşmaların ardından 2001 yılında en fazla gelir vergisi ve kurumlar vergisi ödeyen kişi ve kuruluşlar ile ihracatta en fazla döviz girdisi sağlayan ilk 10 üyeye altın, 11 ile 20 arasındaki üyelere gümüş, 21-30 arasına giren üyelere de bronz plaket verildi. Uluslararası taşımacılıkta 7, turizmde 1 ve Bursa'dan ilk kez ihracat yapan 5 üye de plaketlerini aldı. 
     Gelir Vergisi rekortmeni Celal Sönmez ile Kurumlar Vergisi Rekortmeni OYAK Renault Otomobil Fabrikaları A.Ş'nin Muhasebe Müdürü Alpay Şar ve en fazla ihracat yapanlar sıralamasında birinci olan TOFAŞ-Türk Otomobil Fabrikası A.Ş. adına Bütçe ve Kontrol Müdürü Burhan Çakır, plaketlerini Bursa Valisi Ali Fuat Güven'den aldılar. 
     





</TEXT>
</DOC>
