<DOC>
<DOCNO> 124169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/soneko19.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasım ayının galibi borsa... 
</HEADLINE>
<TEXT>

     En fazla reel getiriyi sağlayan finansal yatırım aracı, bu yılın Kasım ayında, borsa oldu. 
     Devlet İstatistik Enstitüsü DİE verilerine göre, toptan eşya fiyatları TEFE ile indirgenerek yapılan hesaplamalarda, borsa endeksi Kasım'da yüzde 32.6 reel getiriyle yatırımcısını sevindirdi. 
     Kasım ayında, dolar, euro ve külçe altın reel bazda yatırımcısını zarar ettirirken, mevduat faizine yönelenler kar etti. 
     Söz konusu ayda dolardaki reel düşüş yüzde 4.1, Euro'da yüzde 2.3 ve altında yüzde 4 olurken, mevduat faizi ise brüt yüzde 2.0 reel getiri sağladı. 
     
     YILLIK GETİRİ 
     Kasım ayı itibarıyla son bir yıla bakıldığında ise borsa, dolar, euro ve altına yatırım yapanlar kaybederken, mevduat faizine yatırım yapanlar reel olarak kar etti. 
     Enflasyondan arındırıldığında borsanın bir yıldaki reel kaybı yüzde 12.1, doların reel kaybı yüzde 20.4, euronun reel kaybı yüzde 10,4 ve altının reel kaybı yüzde 9.2 olurken mevduat faizinin bir yıllık reel getirisi yüzde 19 olarak gerçekleşti. 
     





</TEXT>
</DOC>
