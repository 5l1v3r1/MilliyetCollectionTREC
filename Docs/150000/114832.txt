<DOC>
<DOCNO> 114832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sondun05.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak ABD taslağı BM için aşağılama 
</HEADLINE>
<TEXT>

     Irak Dışişleri Bakanı Naci Sabri, Amerikan taslağının BM için bir aşağılama olduğunu söyledi. 
     Sabri, Katar'dan yayın yapan El Cezire televizyonuna verdiği demeçte, ABD'nin Irak'ta incelemelerde bulunacak silah denetçilerinin yetkilerini artırmaya yönelik taslağının BM'yi küçük düşürücü nitelikte olduğunu belirtti. Sabri şunları kaydetti 
     "ABD'nin gözden geçirilmiş ve başlangıçtaki taslaktan daha beter olan taslağı, BM ve uluslararası toplum için bir aşağılamadır. Amerikan taslağı sadece Irak'a karşı değil, aynı zamanda BM'ye karşı da bir savaş ilanıdır ve amacı yalnızca Irak'a saldırmak değil, aynı zamanda BM'nin saygınlığına gölge düşürmektir." BM Güvenlik Konseyi'ne dün resmen sunulan taslak, BM silah denetçilerine sınırsız denetim hakkı tanıyor. Taslakta, Bağdat rejiminin denetimlere engel çıkarması halinde "ciddi sonuçlarla" karşı karşıya kalacağına yönelik ifadeler yer alıyor. Bu ifadeler, daimi konsey üyeleri Rusya, Fransa ve Çin tarafından "askeri eylem için açık kapı bırakıldığı" yönünde yorumlanıyor. 
     





</TEXT>
</DOC>
