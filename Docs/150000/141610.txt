<DOC>
<DOCNO> 141610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/spor/yguven.html </URL>
<DATE> 2003/03/09/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Alo Oğuz Çetin 
</HEADLINE>
<TEXT>

     Alo...Alo... Sayın Oğuz Çetin, sorumuz sana... Boşuna telsizi madallama, duyduğunu biliyoruz. Ve orta sahası olmayan bir takımın maç kazanma iddiasıyla derbiye çıktığını ilk kez sende görüyoruz. 
     Bu atmosfer Kemal’in kaldırabileceği ağırlıkta mıydı Gördük eli ayağına dolaştı. Tuncay, her oynadığında adeta yok olduğu sağda, Ceyhun da Ortega’sızlığın rahatlığında olunca Galatasaray, genç Volkan’ı kazandı. Hani herkesin bu maçta ne işi var dediği Volkan’ı... 
     Aslında Galatasaray, Malatyaspor ile kupada oynadığı maçın ikinci yarısını nerede bıraktıysa, oradan başladı bu derbiye. Pres, yardımlaşma, ayağa pas ve sürat vardı ev sahibinde. Revivo gayretli, Ümit Karan günündeydi. Gerideki Xavier, Bülent, Hakan Ünsal duvarını ancak 43. dakikada geçebildi Fener. O da bin bir zorlukla transfer edilen Rus hücum hattıyla değil, Abdullah’la. 
     Fenerbahçe’nin 2 - 0’dan sonra kaybedecek birşeyi kalmamıştı ve Oğuz Çetin, berbat durumdaki Johnson’ın yerine Hakan Bayraktar’ı dikti geri dörtlünün önüne. Sonra da Ceyhun’la Serhat’ı değiştirince, hiç olmazsa işin utancından kurtuldu. 
     Her derbide olduğu gibi bu maçın da tansiyonunu indirmek çok zordu. Hani bir delinin kuyuya attığı taşı çıkarmak misali, önce oturduk Selçuk Dereli’yi izledik. 30. saniyede sarı kartı çıkardığında "eyvah" dedik. Ama bana göre tüm spekülasyonlara eyvallah diyen Selçuk Dereli, hiç fena değildi. Kolay değil. Ali Sami Yen koca bir ağız olmuş, Fenerli futbolcuları gargara yapıyordu. Oyun kenara taşındığında seyirciler konyağı şişesiyle servis yapıyor, yanında su ve meyvayı da unutmuyordu. 
     İşte bu tipik derbi atmosferinde Fenerbahçe’den sadece sahaya çıkarken taşıdıkları pankart kaldı. Galatasaray’ın ise dönüm noktasıydı bu maç. Fenerbahçe’yi zor, Galatasaray’ı iyi günler bekliyor. 
     



 SPOR 































</TEXT>
</DOC>
