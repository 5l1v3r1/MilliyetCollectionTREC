<DOC>
<DOCNO> 110319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sondun38.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin İrlandalı gazetecileri ikna girişimi 
</HEADLINE>
<TEXT>

     AB Komisyonu, İrlanda'da 19 Ekim'de yapılacak referandum öncesinde, çok sayıda İrlandalı gazeteciyi 1-2 Ekim tarihlerinde Brüksel'de ''misafir ederek'', ikna girişiminde bulunacak. 
     İrlanda'da geçen yıl 7 Haziran'da yapılan referandumda, AB'nin kurumsal reformlarını ve genişleme yapısını belirleyen Nice Antlaşması, yüzde 54 oyla reddedilmişti. 
     AB Komisyonu ile zamanın Dönem Başkanı İsveç, sonuçların belirlenmesinin ardından, ''İrlandalıların endişelerini, antlaşmanın içeriğini değiştirmeden, dikkate almaya hazır olduklarını'' açıklamışlar, ''buna rağmen, aday ülkelerle müzakerelerin kararlılıkla sürdürüleceğini'' belirtmişlerdi. 
     AB'nin genişleme hedefine ulaşılması için ilk koşul olan ''AB kurumlarında reformlar'' ile ''askeri kimlik'' arayışlarını ön plana çıkaran Nice Antlaşması'nın hayata geçirilmesi için tüm üye ülkeler tarafından onaylanması gerekiyor. İrlanda'da, ''anayasal bir mecburiyet'' olan referandumun olası yeni ''sürpriz'' sonucu, AB bünyesinde endişe kaynağı. 
     AB Dönem Başkanı Danimarka'nın Başbakanı Anders Fogh Rasmussen, konuya ilişkin açıklamalarında, İrlanda'da ikinci defa yapılacak referandumdan bir kere daha ''hayır'' çıkması halinde, ''her şeyin bloke olacağını'' ifade ederek, ''Yedek planımız olmadığına göre, AB'nin geleceği İrlandalıların elinde'' dedi. 
     AB Komisyonu'nun genişlemeden sorumlu üyesi Günter Verheugen, İrlanda'da yapılacak referandumda AB reformlarına ''hayır'' oylarının fazla çıkması halinde ''AB'nin genişleme sürecinde çok ciddi sorunlarla karşılaşılacağına'' işaret etti. 
     Kamuoyu yoklamaları, İrlanda'daki 3 milyon seçmenin sadece yüzde 16'sının Nice Antlaşması'nı bildiğini ve anladığını gösteriyor. 
     AB Komisyonu ve Avrupa Parlamentosu yetkilileri, İrlanda gazete, radyo ve televizyonlarından çok sayıda gazeteciye Brüksel'de ayrıntılı bilgiler verileceğini ve referandum sonuçlarının öneminin anlatılacağını duyurdular. 
     ''İrlanda referandumunun sonuçlarını etkilemek istemediklerini'' öne süren Komisyon yetkilileri, bu ziyaret programının referandum öncesine denk gelmesinin bir ''tesadüf'' olduğunu, üye ve aday ülkelerden gazetecilerin sık sık Brüksel'e davet edilerek bilgilendirildiklerini anlatıyorlar. 
     İrlandalı gazeteciler, AB Komisyonu'nun üst düzey yetkilileriyle görüşerek sorularına yanıt alacaklar. Basın mensuplarına verilecek özel brifinglerde, ''İrlanda'nın AB içindeki vazgeçilmez yeri'' konusu işlenecek. 
     İrlanda'daki referandumda olumsuz oy verilmesinden yana olanlar, AB'yi, ''gazetecileri etkilemeye çalışmak ve içişlerine karışmakla'' itham ediyorlar. 
     





</TEXT>
</DOC>
