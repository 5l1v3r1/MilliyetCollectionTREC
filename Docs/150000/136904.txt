<DOC>
<DOCNO> 136904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sondun04.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak, silahsızlanma konferansına başkanlık etmekten vazgeçti... 
</HEADLINE>
<TEXT>

     Irak, İsviçre'nin Cenevre kentindeki silahsızlanma konferansına başkanlık etmekten vazgeçtiğini açıkladı. 
     New York'taki BM kaynakları, Irak'ın BM Genel Sekreteri Kofi Annan'ı konuyla ilgili bilgilendirdiğini ve ''17 Mart'ta başlaması öngörülen dönem başkanlığı görevini yerine getirmeyeceğini açıkladığını'' kaydettiler. 
     Annan'ın basın bürosundan yapılan yazılı açıklamada, Irak'ın hangi gerekçelerle bu görevi üstlenmekten vazgeçtiği belirtilmedi. 
     Konferansın dönem başkanlığı her ülke tarafından İngilizce alfabetik sırayla 1 aylığına yerine getiriliyor. Irak'ın Nisan ortasına denk gelen sırası, İran'ın dönem başkanlığından vazgeçmesiyle bir ay öncesine kaymıştı. 
     Merkezi Cenevre'de bulunan ve uluslararası toplumun silahsızlanma müzakerelerinin yapıldığı çok taraflı tek kurum olan Konferans'ta, 66 ülke yer alıyor. Kurum, karşılıklı anlaşma temelinde çalışmalarını yürütüyor ve kararlarını alıyor. 
     





</TEXT>
</DOC>
