<DOC>
<DOCNO> 132452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sonspo14.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetin Bütünlüğümüzü her zaman sergileyeceğiz... 
</HEADLINE>
<TEXT>

     Fenerbahçe Teknik Sorumlusu Oğuz Çetin ve bazı futbolcular, son günlerde takımda gruplaşmaların yaşandığı ve huzursuzluk olduğu biçiminde yer alan haberlerin gerçeği yansıtmadığını açıkladılar. 
     Oğuz Çetin ve futbolculardan Ogün, Rüştü, Ortega ile Ceyhun, Samandıra Tesisleri'nde antrenmandan sonra düzenledikleri basın toplantısında, birlik ve beraberlik içinde olduklarını söylediler. 
     Teknik sorumlu Çetin, göreve geldiği günden itibaren takımdaki birlikteliği herşeyden önde tuttuğunu ifade ederek, ''Her zaman verdiğimiz mesaj, birliktelik için oldu. İlk günden itibaren herşeye olumlu yaklaşmaya çalışıyoruz. Şu anda da bu birlikteliği yansıtması açısından karşınızdayız. Takım içinde futbolcular arasında birtakım sorunlar yaşandığı konusu uzun süredir kamuoyunu meşgul ediyor. Biz, hep uyum içindeyiz. Bunu da bu şekilde göstermek istiyoruz. Basın mensubu arkadaşlar da bundan sonra bu konulara daha olumlu yaklaşmalı. Biz bu bütünlüğü her zaman sergileyeceğiz'' diye konuştu. 
     
     ORTEGA ''BURADA MUTLUYUM'' 

     Ligde devre arasından önce tedavi için ülkesine gittikten sonra hakkında Fenerbahçe'den ayrılacağı yönünde haberler çıkan Arjantinli futbolcu Ortega, sarı-lacivertli takımda mutlu olduğunu söyledi. 
     Ortega, takımda hiçbir sorun yaşamadığını ifade ederek, ''Ben her zaman burada iyiydim. Çok mutluyum. Hakkımda çıkan haberlere çok üzüldüm. Her zaman da bunları yalanlamak için toplantı yapamam. Birlikteliğimiz gerçekten çok iyi'' diye konuştu. 
     Bu arada Arjantinli futbolcunun tercümanlığını yapan kondisyoner Stefano Marrone de toplantıda yer aldı. 
     
     ''ORTEGA'YA HER ZAMAN YARDIMCI OLUYORUZ'' 

     Fenerbahçe takım kaptanı Ogün, sarı-lacivertli takımda iddia edildiği gibi futbolcular arasında gruplaşmaların yaşanmadığını dile getirdi. 
     Medyada bu yönde çıkan haberlerin asılsız olduğunu anlatan Ogün, ''Sürekli olarak takımda gruplaşma olduğu ve Ortega ile bazı sorunlar yaşadığımız yazılıyor. Bunlar asılsızdır. Biz Ortega ve diğer arkadaşlara yardımcı olmaya çalışıyoruz. Çünkü tek bir amacımız var şampiyonluk. Buna da hep birlikte uzanacağız'' dedi. 
     Sezon sonunda şampiyonluğa ulaşabilmek için tek bir yumruk olmak zorunda olduklarını vurgulayan Ogün, takım içindeki birlikteliklerini kimsenin bozamayacağına inandığını kaydederek, şöyle konuştu 
     ''Amacımıza ulaşmak için bu takımdaki her futbolcunun gücüne ihtiyaç var. Ümit ediyorumki içinde olduğumuz birlik ve beraberliği kimse bozamayacak. Hakkımda çıkan 'çeteci' yakıştırmaları beni çok rahatsız etti. 'Beykoz Çetesi' dendi. Başka birçok şey söylendi. Umut ediyorum ki bu yazılanlar son bulacak.'' Sarı-lacivertli futbolcu, bugüne dek Türkiye'ye gelmiş yabancı futbolculardan yalnızca 2'sini çok beğendiğini kaydederek, ''Bunlardan biri Hagi'ydi. Diğeri de Ortega. Bu futbolcu, Fenerbahçe'nin sezon sonu ulaşacağı şampiyonlukta büyük pay sahibi olacaktır'' dedi. 
     
     ''ORTEGA'YI ÇOK SEVİYORUZ'' 

     Fenerbahçe file bekçisi Rüştü, Ortega'yı takım olarak çok sevdiklerini bildirdi. 
     Sarı-lacivertli takımda çok iyi bir ağabey-kardeşlik ilişkisi ve saygı ortamı olduğunu ve bunun bozulmasına izin vermeyeceklerini vurgulayan Rüştü, ''Son derece mutluyuz. İyi bir oluşum içindeyiz ve herşeye olumsuz bakılmasını istemiyoruz. Ufak tefek anlaşmazlıklar olur, insanın doğasında bu var. Ortega, şampiyonluğumuzda en büyük pay sahibi olacak futbolculardandır'' diye konuştu. 
     Fenerbahçe'nin başarılı orta alan oyuncularından Ceyhun da Ortega ile birlikte oynayamayacağı biçiminde yapılan yorumların yanlış olduğunu savundu. 
     Sarı-lacivertli takımın devre arası hazırlık döneminde güzel bir hava yakaladığını vurgulayan Ceyhun, ''Kimsenin kimseyle sorun yaşadığını sanmıyorum. Birlikteliğimizi de yansıttığımızı düşünüyorum. Herşey iyi gidiyor. Huzurumuz da gayet iyi. Ortega'nın varlığı da beni kesinlikle beni tedirgin etmiyor'' dedi. 
     Toplantı süresince teknik sorumlu Oğuz Çetin, toplantının yapılış amacının dışında sorulara izin vermezken Çetin, futbolcularla birlikte saha içinde basın mensuplarına görüntü verdi. 

     
</TEXT>
</DOC>
