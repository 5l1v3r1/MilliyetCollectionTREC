<DOC>
<DOCNO> 125827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sondun13.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair "Saddam silah denetçileriyle saklambaç oynuyor" 
</HEADLINE>
<TEXT>

     İngiltere Başbakanı Tony Blair, Irak lideri Saddam Hüseyin'in uluslararası silah denetçileriyle ''saklambaç oynadığını'' söyledi. 
     Blair, The Guardian gazetesine verdiği demeçte, ''Aslında Saddam'ın görevi ve kendisinden beklenen, elinde neler olduğu konusunda açık ve şeffaf bir tutum takınmasıdır'' dedi. 
     Saddam'ın elindeki silahlarla ilgili deklarasyonunu yaptığını, ancak bunun yanlış çıkması halinde Saddam'ın kural ihlali yaptığının kabul edileceğini belirten Blair, ''Uluslararası kamuoyuyla saklambaç oynamayı alışkanlık haline getiren Saddam, bu silah denetimlerini de saklambacın bir parçası olarak görüyor'' diye konuştu. 
     İngiltere'nin savaş hazırlıklarını hızlandırdığına dair, son günlerde İngiliz basınında çıkan iddiaları da değerlendiren Blair, ''bunların bütün ihtimaller göz önünde tutularak yapılan planlamalardan başka bir şey olmadığını ve Saddam'ın uluslararası hukukun dayattığı kuralları ihlal ettiğinin anlaşılması hali için hazırlandığını'' bildirdi. 
     





</TEXT>
</DOC>
