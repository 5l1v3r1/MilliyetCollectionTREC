<DOC>
<DOCNO> 120395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sondun17.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'e NATO Prag zirvesinde sıcak ilgi... 
</HEADLINE>
<TEXT>

     Cumhurbaşkanı Ahmet Necdet Sezer, Türkiye'nin, NATO'nun açık kapı politikasının devamından yana olduğunu söyledi. 
     Sezer zirvede Devlet Başkanları ile ikili görüşmeler de yapıyor. Makedonya Devlet Başkanı Boris Trajkovski'nin, toplu fotoğraf çekimi öncesinde kolunu Sezer'in omuzuna koyup sıcak ve samimi bir hava sergilemesi dikkat çekti. 
     NATO zirvesi kapsamında, İttifak üyesi ülkelerle, İttifak ile işbirliği yapan ortakların devlet ve hükümet başkanlarını biraraya getiren Avrupa Atlantik Ortaklık Konseyi AAOK toplantısında konuşan Sezer, NATO'nun genişleme kararından duyulan memnuniyeti dile getirdi ve İttifak'a henüz katılamayan güneydoğu Avrupa ülkelerinin de gelecekte katılımlarına önem verildiğini belirtti. 
     Sezer, bu ülkelerin de, koşulları yerine getirdikten sonra İttifak'a girmeleri suretiyle bölgesel güvenlik ve istikrarın pekişmesine yardımcı olacaklarını kaydetti. 
     Başta terörizm olmak üzere, günümüzün risk ve tehditlerine atıfta bulunan Sezer, bu tehdit öğelerinin ortadan kaldırılmasında, toplumsal ve ekonomik sorunların çözümüne öncelik vermenin önem taşıdığını vurguladı. 
     Öte yandan, Cumhurbaşkanı Ahmet Necdet Sezer, Romanya Cumhurbaşkanı İon İliescu ile ikili görüşmede bulundu. 
     İliescu, Türkiye'nin, Romanya'nın NATO'ya katılımına yönelik çaba ve desteklerine teşekkür etti. 
     Türkiye-Romanya ilişkilerinin örnek teşkil ettiğini anlatan İliescu, Kafkasların önemine değinerek, Yukarı Karabağ sorununun çözümünün yararı üzerinde durdu ve Türkiye'nin bu konuda oynadığı ve oynayacağı rolün bilincinde olduklarını söyledi. 
     İliescu, ''NATO'da müttefik olduk, temennimiz AB'de de buluşmaktır'' dedi. 
     
</TEXT>
</DOC>
