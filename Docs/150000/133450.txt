<DOC>
<DOCNO> 133450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/soneko36.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası, Net Turizm'e ait 1,5 milyon dolarlık eşyayı haczetti 
</HEADLINE>
<TEXT>

     Türkiye İş Bankası, başlattığı icra takibi sonucu Net Turizm'e ait 1.5 milyon dolarlık halı, kilim ve kıymetli eşyayı haczetti. 
     Net Turizm Ticaret ve Sanayi A.Ş'den Borsa'ya gönderilen açıklamaya göre, İstanbul 14. İcra Müdürlüğü'nden gönderilen ödeme emri uyarınca banka, şirketin Cağaloğlu'ndaki İstanbul mağazasında ihtiyati haciz uyguladı. 
     Haczedilen yaklaşık 1.5 milyon dolar değerindeki eşya yediemin olarak şirkete bırakıldı. 
     Net Turizm'in 22.7 trilyon liralık kredi borcuna kefalet veren Net Holding de, İş Bankası'nın haciz işlemi ve icra takibinin faaliyetlerine herhangi bir olumsuz etkisi bulunmadığını, şirketin olağan günlük ticari faaliyetlerine devam ettiğini açıkladı. 
     Türkiye İş Bankası, Net Turizm'in 22.7 trilyon liralık kredi borcuna karşılık şirket ve bu krediye kefalet veren Net Holding nezdinde haciz yoluyla icra takibi başlatmıştı. 
     Bu arada, Net Holding'den Borsa'ya gönderilen açıklamada, Loytaş Laleli Otelcilik Yatırım Turizm ve Ticaret A.Ş'nin yüzde 20 hissesinin satışından elde edilecek 2 milyon 117 bin 549 dolar gelirin, finansman ihtiyacı olan grup şirketlerin yapacağı sermaye artırımlarında kullanılacağı bildirildi. 
     





</TEXT>
</DOC>
