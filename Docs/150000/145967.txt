<DOC>
<DOCNO> 145967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/soneko03.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ganimet paylaşımı... ABD, Irak'ın telefon şebekesine de göz dikti 
</HEADLINE>
<TEXT>

     ABD, petrol ve inşaattan sonra Irak'ın telefon şebekesine de göz dikti. 
     Savaştan sonra Irak'ın onarımı için ülkenin petrol kaynaklarını kullanmayı planlayan ve inşaat ihalelerinin güvenlik soruşturmasından geçmiş Amerikan firmalarına verilmesini savunan ABD, Irak'ta kurulacak yeni cep telefonu şebekesinin de Avrupa değil Amerikan standartlarına uygun olmasını istedi. 
     Avrupa ülkeleri GSM standardını kullanırken Amerika'da, Qualcomm firmasının geliştirdiği CDMA standardı geçerli. 
     Bu yoldaki öneri, ''Amerikalılara iş olanağı sağlamak ve kazançlarını arttırmak istediğini'' söyleyen Californiyalı bir Kongre üyesi tarafından yapıldı. Darrell İssa adlı milletvekili, ''ABD'nin Irak'taki cep telefonu şebekesini tümden iptal ederek yerine Amerika'daki standarda uygun şekilde yeni bir şebeke inşa etmesini'' talep etti. İssa, ''böylece Amerikan firmalarının hem malzeme satışından hem de işletme hakkından para kazanacaklarını'' belirtti. 
     
     YENİ GERGİNLİK YARATACAK 
     ABD ve İngiltere'nin, BM kararı olmadan Irak'a savaş açmasını engellemeye çalışan ancak başarılı olamayan Fransa ve Almanya'nın, ellerinden kaçırdıkları Irak'la ilgili çeşitli ihalelerin yanı sıra cep telefonu ihalesini de kaybetmelerinin, Atlantik ötesi ilişkilerin daha da gerginleşmesine neden olmasından korkuluyor. 
     Irak'ta şimdi olduğu gibi GSM cep telefonu sisteminin kullanılmasına devam edildiği takdirde malzeme ve sistemlerin büyük bölümü Fransa ve Almanya tarafından satılacak. 
     ABD Savunma Bakanı Donald Rumsfeld ve USAİD adlı kuruluşun yöneticisi Wendy Chamberlain'e gönderdiği mektuplarda, önerdiği hususun göz önüne alınmasını isteyen Kongre üyesi İssa, ''tercih edilecek cep telefonu standardının Amerikalıların iş olanaklarını kısıtlamaması gerektiğini'' savundu. 
     
     FİRMA PARLAMENTERE DESTEK SAĞLAMIŞ 
     CDMA teknolojisini geliştiren Amerikan Qualcomm firmasının İssa'nın seçim kampanyasına önemli çapta parasal yardım yaptığı bildiriliyor. 
     İssa, Irak cep telefonu şebekesiyle ilgili olarak hazırladığı önergenin 50 dolayında Kongre üyesi tarafından da imzalandığını ve hiçbir şekilde Avrupa aleyhtarlığı fikriyle oluşturulmadığını da söyledi. 
     




</TEXT>
</DOC>
