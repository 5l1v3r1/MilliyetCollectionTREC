<DOC>
<DOCNO> 130383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sonspo11.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetin Oyuncularımın sisteme gösterdiği adaptasyon memnun etti... 
</HEADLINE>
<TEXT>

     Fenerbahçe Teknik Sorumlusu Oğuz Çetin, oyuncularının kısa sürede yeni sisteme gösterdikleri adaptasyonun kendisini memnun ettiğini söyledi. 
     Oğuz Çetin, kamp yaptıkları Arcadia Oteli'nde düzenlediği basın toplantısında, kendisi için önemli olanın takım ruhunu oluşturmak ve yeni sistemi takıma yerleştirmek olduğunu ifade ederek, ''Bu sistemi yerleştirirsek, kimin oynadığı önemli olmayacak. İyi çalışan ve hazır olan her oyuncum ilk 11'de görev yapabilecek. Oyun düzenimiz daha çok topun bizde kalması yönünde. Ayrıca 90 dakika boyunca da oyun disiplinine uymak sistemimizin bir parçası'' diye konuştu. 
     Hazırlık maçlarının, lig maçlarından çok farklı bir atmosferde oynandığını belirten Çetin, ''Dünkü maçta 5 gol atmak güzeldi, ama benim için önemli olan sahada planladığımız oyun düzenini uygulamaktı. Antalya Kepezspor ve Werder Bremen maçlarındaki gollü galibiyetler bizim için moral motivasyon açısından önemliydi'' dedi. 
     
     ''GİDEREK SİSTEM OTURACAK'' 
     Basın mensuplarının SV Werder Bremen maçıyla ilgili sorularını da yanıtlayan Çetin, bu karşılaşmada futbolcularının iyi mücadele ettiğini belirterek, ''Zaman zaman ufak hatalar yaptık. Ancak ilerleyen dönemde bu hataları en aza indireceğimize inanıyorum'' diye konuştu. 
     İkinci yarı hazırlıklarına yeni başladıklarından bazı oyuncularının istediği düzeyde olmadığını ifade eden Çetin, yaptıkları çalışmalar sonucunda bu futbolcuların da yavaş yavaş istenilen düzeye gelmeye başladıklarını söyledi. 
     Çetin, 2 Şubat Pazar günü yapacakları Beşiktaş maçına dek kapasitelerini yüzde 70-80'lere taşıyacaklarını vurgulayarak, ''12 gün bir ara oldu. Bu dönemi iyi değerlendiren de değerlendiremeyen de futbolcularım oldu. Ancak burada çok güzel bir ortamda ekip çalışması yaparak, lige hazırlanıyoruz. 2 Şubat'a kadar da kapasitemiz giderek artacaktır'' dedi. 
     Beşiktaş maçıyla ilgili kendi kafasında plan ve programının bulunduğunu, ancak bunları şimdilik futbolcularına yansıtmayı düşünmediğini kaydeden Çetin, sözlerini şöyle sürdürdü 
     ''Beşiktaş maçına daha çok var. Futbolcularıma şimdiden bu maçı yansıtmak istemiyorum. Beşiktaş'ı ayın 25'inden sonra düşünmeye başlayacağız.'' 
     
     ''PUAN KAYBINA TAHAMMÜLÜMÜZ YOK'' 
     Çetin, ligin ilk yarısında 16 puan yitirdiklerini ve bundan sonra puan kaybına tahammüllerinin bulunmadığını vurgulayarak, şöyle konuştu 
     ''Biz, ikinci yarıda tüm maçlarımıza kazanmak için çıkacağız. Benim isteğim de oyuncularım hedefi de bu olacak. Fenerbahçe olarak hedefimiz şampiyonluk. Ancak bu hedef bizi strese sokmayacak. Futbolcularım çok inançlı. Özellikle ilk haftalara iyi başlarsak, bu da bizim için büyük bir moral motivasyon olacak.'' 
     
     TRANSFER KONUSU 
     Basın mensuplarının transferle ilgili bir sorusuna ise Çetin, ''Transfer için 31 Ocak'a kadar süremiz var. Kafamda bazı isimler var. Bunlar olursa, memnun olacağım. Olmazsa da kadromuz geniş ve oyuncularıma güveniyorum'' dedi. 
     
     ''SEMİH YETENEKLİ BİR OYUNCU'' 
     Antalya Kepezspor ve SV Werder Bremen ile yapılan hazırlık maçlarında attığı gollerle dikkatleri çeken genç futbolcu Semih'e de değinen Çetin, ''Semih dünkü maçta da çok olumlu oynadı ve fayda sağladı'' diye konuştu. 
     Bir basın mensubunun ''Serhat sakat, Beschastnykh Beşiktaş maçında oynayamayacak. Bu maçta Semih'i ilk 11'de oyanatacak mısınız '' sorusuna Oğuz Çetin, ''Semih her zaman ilk 11'de oynayabilir. Bu Beşiktaş maçı da olabilir, başka bir maçta'' diye yanıt verdi. 
     Yeni transferlerden Rus futbolcu Beschastnykh'in fiziksel olarak bir handikapının bulunmadığını anlatan Çetin, ''Futbola 1 aydır ara vermiş. Ama bu arayı da bireysel olarak iyi değerlendirmiş. Bizimle şu ana kadar toplu antrenmana çıkmadı. Bu nedenle de dün oynatmadım. Ancak önümüzdeki maçlarda forma giyebilir. Vladimir, ilk günden itibaren takım arkadaşlarıyla da iyi bir şekilde kaynaştı. Uyum sorunu yaşayacağını da sanmıyorum'' dedi. 
     





</TEXT>
</DOC>
