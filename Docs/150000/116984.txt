<DOC>
<DOCNO> 116984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sonspo17.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre, İnter'de istikrarlı grafiğini sürdürüyor... 
</HEADLINE>
<TEXT>

     İtalya 1. Futbol Ligi'nde lider durumda olan FC İnter takımında oynayan Emre Belözoğlu, istikrarlı grafiğini devam ettiriyor. 
     Teknik direktör Hector Cuper'in vazgeçilmezleri arasına girmeyi başaran Emre, 90 dakika forma giydiği Como deplasmanında sergilediği futboldan dolayı İtalya basınından beğeni aldı. 
     Corriere dello Sport, 22 yaşındaki Türk futbolcu için ''İlk yarı ayakta kalmayı başarabilen ender oyunculardan biriydi. Göz alıcı, canlı, gerekli. İkinci yarı ise daha fazla boşluk bulup, destek vermeyi başardı'' derken, La Gazzetta dello Sport ise ''Bravo. Gerektiğinde kendini feda etmesi gerektiğini biliyor'' yorumunda bulundu. 
     Bu arada La Gazzetta dello Sport, ligde sonuncu sırada olan Torino'nun Ocak ayında açılacak ara transferde gözünü İnter'den Ventola, Okan Buruk, Kallon, Sorondo ve Milan'dan Dalla Bona çevirdiğini iddia etti. 
     İtalyan basını geçtiğimiz aylarda sürekli Torino'nun Emre'yi istediğini yazarken, genç futbolcunun takımında çıkışa geçmesiyle İnter'den ayrılma olasılığı da azaldı. 
     Sakatlığından dolayı pazar günkü Como maçının kadrosuna alınmayan Okan ise La Gazzetta'ya göre Torino'nun istediği oyuncular listesinde bir anlamda Emre'nin yerini aldı. 
     Öte yandan İtalyan gazeteleri bugünkü haberlerinde İspanya'nın Real Sociedad takımında oynayan Nihat'a övgüler yağdırarak, ''Takımını sürüklemeye devam ediyor' diye yorumlarda bulundular. 
     





</TEXT>
</DOC>
