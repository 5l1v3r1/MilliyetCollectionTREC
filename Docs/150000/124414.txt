<DOC>
<DOCNO> 124414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/soneko27.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Dünyanın sonu geldi demeyelim... 
</HEADLINE>
<TEXT>

     AB'nin Aralık 2004 tarihini vermesinin yankıları sürüyor. İşte iş çevrelerinin iki önemli ismi, Sakıp Sabancı ve TÜSİAD Başkanı Tuncay Özilhan'ın görüşleri 
     
     40 YILLIK PROBLEMLER FRENLEDİ... 

     Türkiye'nin isteğinin 2003 veya olmazsa 2004 yılının erken bir döneminde tarih almak olduğunu hatırlatan Sakıp Sabancı, ''Ama bunu sağlayamadık diye dünyanın sonu geldi demeyelim'' dedi. 
     Bundan sonra yapılması gerekenin ''daha fazla akıllı diyaloglar kurarak, daha fazla çalışmak'' olduğunu vurgulayan Sabancı, yetkililerin son 40 günlük dönemde çok çalıştıklarını ancak ''önlerindeki frenin 40 yılın problemleri'' olduğunu kaydetti. 
     Kıbrıs konusuna da değinen Sabancı, hem Denktaş'ın, hem de Klerides'in kafasında yılların meselelerinin dolu olduğunu belirterek, şöyle devam etti 
     ''Ama bu doğru lafları bir yere koyalım... Orada da bir değişim... Evvela bunlar yaparlarsa alkışlayacağız.. Olmazsa Ankara'da olduğu gibi eski liderler birbiriyleriyle nasıl anlaşamıyordu ayrıldı. Orada da herhalde bu liderlerin yerine başkaları gelip de bu işi çözecekler. Bunun anlamı, çok zaman kaybederiz. Yazık olur.'' 
     
     ÖZİLHAN KARAMSAR OLMAMAK LAZIM 

     Türk Sanayicileri ve İşadamları Derneği TÜSİAD Başkanı Tuncay Özilhan, müzakere tarihi kararının alınacağı tarih olarak Avrupa Birliği'nden AB çıkan Aralık 2004'e ilişkin olarak, '' Çok karamsar olmamak lazım. Türkiye dönüşü olmayan bir yola girdi'' değerlendirmesinde bulundu. 
     Gazetecilerin sorularını yanıtlayan Özilhan, Türkiye'nin Helsinki Zirvesi'nden bu yana üzerine düşenler konusunda sadece son 3-4 aylık dönemde bir performans gösterdiğini belirtti. 
     Yeni hükümetin görevi devralmasıyla ve AK Parti Genel Başkanı Recep Tayyip Erdoğan'ın gayretleri ile Türkiye'nin biraz daha şanslı hale geldiğini vurgulayan Özilhan, pazarlıkların hala devam ettiğini, ancak bu netice çıksa bile Türkiye'nin artık ''AB'nin radarı'' içinde olduğunu söyledi. 
     
     ''TÜRKİYE 2 YIL BEKLEMEYEBİLİR'' 

     Dolayısıyla Türkiye'nin üzerine düşenleri gerçekleştirip rahatlıkla bir müzakere tarihi alabileceğini kaydeden Özilhan, Türkiye'nin 2 yıl beklemeyebileceği, 2003 ilerleme raporunda iyi bir netice çıkması durumunda, AB'den gereken tarihi isteme hakkının bulunduğunu düşündüğünü ifade etti. 
     Bir gazatecinin ''o zaman çok karamsar karşılamamak lazım'' şeklindeki sözleri üzerine Özilhan, ''hayır, hayır, karşılamamak lazım'' cevabını verdi. 
     Türkiye'nin geri dönüşü olmayan bir yola girdiğini hatırlatan Özilhan, ''Belki beklediğimiz tarihten uzak çıktı. Ama 1 yıl ülkelerin tarihinde önemli değil'' değerlendirmesinde bulundu. 
     Romanya ve Bulgaristan'la birlikte tam üyelik perspektifinin kaybolup kaybolmadığının sorulması üzerine de Özilhan, bu perspektifin kaçtığını belirterek, Türkiye'nin 2010'lar civarında bir üyelik hakkını elde edeceğini düşündüğünü söyledi. 
     Üye sayısının artışının Türkiye'nin müzakere tarihini zorlaştırıp zorlaştırmayacağı sorusunu da Özilhan, AB içindeki lokomotif ülkeler ''evet'' dedikten sonra, yeni katılan ülkelerin çok fazla itirazı olmayacağını düşündüğünü sözlerine ekledi. 
     





</TEXT>
</DOC>
