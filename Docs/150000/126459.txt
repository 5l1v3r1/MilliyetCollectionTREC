<DOC>
<DOCNO> 126459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/ekonomi/aeko.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa büyüyemiyor 
</HEADLINE>
<TEXT>

Tüketimdeki düşüş, güven erozyonu ve Almanya’nın ekonomik güçsüzlüğü nedeniyle 2003’ün ilk yarısında Avrupa ekonomilerinde daralma bekleniyor 
     EKONOMİ SERVİSİ 

     Dünyanın önde gelen yatırım bankaları, bu yıl büyümenin yüzde 0.8’de kalacağı tahmin edilen euro kuşağı 12 AB ülkesi ülkelerinde 2003 yılının ilk döneminde daralma bekliyor. 
     Tüketici harcamalarındaki daralma, endüstriyel üretimdeki düşüş ve iş dünyasındaki güvenin erozyona uğraması, beklentilerin düşük olmasına neden olurken, birçok kuruluş daha önceki büyüme tahminlerini revize ediyor. 
     Morgan Stanley’in ekonomistlerinden Eric Chaney, "Euro bölgesi önümüzdeki kış aylarında mini bir durgunluğu test edecek. 2002’nin son çeyreğinde büyüme sağlayamadı. 2003’ün ilk çeyreğinde de geçici bir daralma yaşayacak" dedi. Chaney, tam olarak bir durgunluk olmasa da iki ya da üç çeyrek boyunca negatif bir gidiş olacağını belirtti. Margan Stanley 2003 için euro kuşağının 12 AB üyesi ülke büyüme oranını yüzde 1.4’ten yüzde 1’e çekti. 
     HSBC de tahminlerini aşağıya çekerken, Goldman Sachs ve diğerlerinin de büyüme tahminlerini düşürmesi bekleniyor. Avrupa Merkez Bankası ECB da euro bölgesi için 2003 yılı tahminlerini politik ve ekonomik gelişmelerdeki belirsizlikler nedeniyle yüzde 3.1 - 2.1’den yüzde 1.1 - 2.1’e indirdi. 
     
     Faiz düşüşü bekleniyor 
     Geçen ayın başında kredi faizlerini yarım puan düşürerek yüzde 2.75’e indiren ECB’nin bu oranı daha da aşağıya çekebileceği konuşuluyor. 
     Euro kuşağındaki büyüme sorunun ana nedeni ise Almanya’nın ekonomik güçsüzlüğü. AB’nin lokomotifi rolündeki Almanya’da gelecek yıl vergi oranlarının artacak olması, tüketimin azalması ve iş güveninin düşmesi, problemi daha da körükleyecek gibi gözüküyor . 
     
Dünyada negatif sinyal      ABD’de de gelecek yaz aylarına kadar ekonomik canlanma beklenmiyor. Dünyanın en hızlı büyüyen ülkesi Çin’de de 2002 büyümesi yüzde 8 oldu, ancak uzmanlar 2003’te bu ülkenin yüzde 7.2 büyüyeceğini öngörüyor. 
     Dünyanın ikinci büyük ekonomisi Japonya’da da 2002’de yüzde 0.7’lik daralma yaşandı ancak 2003’te büyümenin yüzde 0.8 olacağı tahmin ediliyor. OECD’nin tahminine göre, 2002’de yüzde 1.5 büyüyen dünyanın en büyük 30 ekonomisi 2003’te yüzde 2.2 büyüyecek. IMF de son raporunda artan riskler nedeniyle beklentilerini aşağıya çekti. Bu rapora göre 2003 yılında dünya ekonomisinin yüzde 3.7 büyümesi bekleniyor. 
     



 EKONOMİ 























</TEXT>
</DOC>
