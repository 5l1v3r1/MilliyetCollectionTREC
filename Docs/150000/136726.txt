<DOC>
<DOCNO> 136726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sondun22.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya'da savaş karşıtı gösteri... 
</HEADLINE>
<TEXT>

     Avustralya'nın Melbourne kentinde Irak'ta olası savaşa karşı geniş katılımlı bir gösteri düzenlendi. 
     Polis, 150 bin kişinin katıldığı gösterinin benzerinin, son olarak 30 yıl önce Avustralya birliklerinin de katıldığı ABD'nin liderliğindeki Vietnam savaşına karşı düzenlendiğini bildirdi. 
     Gösteriyi düzenleyen öğrenci birlikleri, sendika ve kiliseler, katılımcı sayısını 200 bin olarak açıkladı. Konserle sonlandırılacak gösteriye, saldırı işareti olan siren sesleriyle başlandı. 
     Kütüphane önünde toplanan bir grup da, ''Petrol ve Avusturalya Başbakanı John Howard'ın Amacı için Savaşa Hayır'' yazılı pankartlar taşıdı. 
     Savaş karşıtı gösterilerin, ülke çapında yapılacağı belirtildi. 
     Demokrat Senatör Natasha Stott Despoja, eylemin, Başbakan Howard ve Avustralya hükümetine halkın savaş istemediği mesajını gönderdiğini söyledi. 
     





</TEXT>
</DOC>
