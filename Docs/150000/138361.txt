<DOC>
<DOCNO> 138361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/spor/spo04.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ERKEN HAREK T 
</HEADLINE>
<TEXT>

Trabzon Başkanı Özkan Sümer, 31 Ocak’tan itibaren yeni sezon için transfer çalışmalarını başlattıklarını söyledi, "Az ama nitelikli oyuncular alacağız" diye konuştu. Bayram, Tamer ve Orhan’ın alınması hedefleniyor 
     Acele etmeyeceğiz’ 
     ARA transferde futbolcu almayan Trabzonspor, gelecek sezona yönelik transfer çalışmalarına erken başladı. 31 Ocak’tan itibaren arayışa geçtiklerini belirten Başkan Özkan Sümer, "Baskı altına girmeden, aceleye getirmeden, bize yararlı olacak, uyum sağlayabilecek futbolcuları bulup çıkaracağız. Sayısı az olacak ama nitelikli oyuncularla çok daha güçlü bir ekip yaratmanın peşinde koşacağız" dedi. 
     
     Temaslar başlıyor 
     BEŞİKTAŞLI Tamer Tuna ve Bayram ile Kocaelispor’un başarılı stoperi Orhan Ak ile temasa geçildiği ifade edildi. Geçen yıl sözleşmesi sürdüğü için Bayram’ı alamayan Trabzonspor Yönetimi, mukavelesinin bitmesi nedeniyle bu futbolcunun transferinde sorun çıkmayacağını düşünüyor. Sakatlığı nedeniyle bu sezon Beşiktaş’ta verimli olamayan Bayram’ın da Bordo-Mavililer’e gelmeye istekli olduğu öne sürüldü. 
     
     Anahtar kanatlar 
     ALT sıralardan kurtulma savaşı veren Adanaspor’un defans yapacağını düşünen Trabzonspor Teknik Direktörü Samet Aybaba, rakibin kilidini kanat hücum organizasyonlarıyla açmayı planlıyor. Adanaspor’un başına Yılmaz Vural’ın geldiğine de dikkat çeken Aybaba, "Her takım için yeni bir antrenör, yeni bir başlangıçtır. Sahada 90 dakika iyi oynamamız gerekecek. Taraftarımızdan da destek bekliyoruz" diye konuştu. Bordo - Mavili ekipte sakat ve cezalı futbolcunun bulunmaması da teknik heyeti sevindiriyor. 
     
     Primler dağıtıldı 
     TRABZONSPOR Yönetimi, Altay galibiyetinin toplam 95 milyar lira tutan primini dün dağıttı. Bordo - Mavili idareciler, futbolculara 2 aydır ödenemeyen ve yaklaşık 750 milyar lirayı bulan transfer ücretlerinin ise gelecek hafta verileceğini belirtti. Ödeme için, Digitürk’den alınması gereken 550 milyar liranın beklendiği bildirildi. 
     



 SPOR 





























</TEXT>
</DOC>
