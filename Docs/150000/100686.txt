<DOC>
<DOCNO> 100686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/yazar/altan.html </URL>
<DATE> 2002/08/08/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Tam dalga geçmenin zamanı 
</HEADLINE>
<TEXT>

     Bundan 52 yıl önce Cemil Sait Barlas’ın "Pazar Postası" adlı haftalık dergisinin son sayfasını, "Ciddiyet" adıyla minik bir mizah gazetesine dönüştürmüştük Bülent Ecevit’le... 
     Bülent, mizahi harika manşetlerle başlıklar atardı "Ciddiyet"in elbirliğiyle yazdığımız haberlerine. 
     Bendeniz de, o yıllardaki ünlü başyazarların üslubuyla, mizahi miniskül başyazılar yazar altlarına da başyazarların adlarını, kendilerine uygun bir kafiyeyle koyardım "Kırmızı mavi, Sedat Simavi" gibi, "Para para paracan Ali Naci Karacan" gibi... 
     
     Ahmet 3 yaşına basmıştı, Mehmet henüz doğmuştu, Zeynep daha dünyada yoktu. 
     O yılları özlemesem de, siyasal haber ve demeçlere karşı, gençliğimizin her türlü koşullanma ötesi rüzgarlarıyla geliştirdiğimiz, dalgacı değerlendirmelerini özlüyorum. 
     Genç meslektaşlar, bilmiyorum neden, 30 - 40 yıllık siyasal manşetlerle siyasal haber başlıklarını şöyle bir kepçeleyip, bugünkülerle yan yana koyarak, hafiften dalgalarını geçmiyor Türkiye’nin siyasal gündemini azıcık naniklemiyorlar. 
     
     Tam seçimler arifesinde bugün de söylenenlerden hangisi, 10 yıl sonra uydurma bir fırçayla, şu veya bu renge boyanmaya çalışılmış bir şeytan osuruğuna dönmeyecek 
     Belki Kemal Derviş’in Eskişehir’de yaptığı konuşma... Birileri, kazara kasete almışlarsa o konuşmayı, 10 yıl sonra dinlesinler. Ya gülüp geçerler ya yılların aşındıramadığı bazı gerçekçi saptamaları bir kere daha dinlemenin şaşkınlığını yaşarlar... 
     
     Hiç kuşkusuz Türkiye de gün günden daha hızlı değişecektir. 
     1902 Türkiye’siyle bugünkü arasındaki farkın, bin kat daha afallatıcısı yaşanacaktır 2102’de... 
     Çünkü 2 saatte gidilemeyen yeri kalmayacaktır Dünya’nın ve Uzay tatilleri çoktan başlamış olacaktır. 
     Lütfen "100 yıl sonrasından bize ne" demeyiniz tıpkı "100 yıl öncesinden bize ne" de, dememeniz gerektiği gibi madem çocuklarınızın çağdaş bir Dünya ile bütünleşerek yaşamasından yanasınız... 
     
     Soğuk Savaş yıllarında da bir yığın seçim oldu Türkiye’de... Ama Türkiye, "yaşam kalitesi" açısından Yunanistan’ın bile 57 basamak altına düşmekten kurtulamadı... 
     Hangi siyasetçi açıklayabildi bu garip gerçekle, bu garip gerçeğin nedenlerini 
     Bugün de acaba hangi gerçeklerle nedenlerini açıklamaya bir türlü yanaşamıyor siyasetçiler 
     Örneğin, daha önceki seçimlerde harcanmış olan paraların toplamıyla kaynakları açıklanabiliyor mu 
     Açıklanabiliyor mu, iktidara gelmiş partilerden hangilerinin, kimleri Hazine’den geçinmeli kadrolara yerleştirmiş oldukları 
     Gerisine de zaten boş verin. 
     Saydamlıktan yoksun bir siyaset, kitleleri kandırıp oyalama dolandırıcılığına dönüşür ki Kopenhag kriterleri, bu tür demagojileri arındırmanın mihenk taşı... 
     Ve hızla gelişen saydamlık, Türkiye’yi de sarmaladıkça, 20. yüzyıl boyunca da sürmüş olan "demagoglar saltanatı" mutlaka aşılacak. 
     
     Türkiye artık iyiye gidiyor... 
     Seçimlerde şunlar kazansa da iyiye gidiyor, bunlar kazansa da iyiye gidiyor... 
     Nedeni de Soğuk Savaş yıllarının bitmiş olması. Türkiye’nin her yerde savaşa hazır bir "insan deposu" olarak görülmesinin azar azar değişmesi. Ve Türkiye’nin, AB üyeliği için, Washington’un da yeşil ışık yakması... 
     
     Dünya tarihinde ilk kez Türkiye, 21. yüzyılın göbeğine çağdaş bir İslam devleti olarak oturacaktır. 1 milyarlık İslam alemi de, usul usul model almaya başlayacaktır Türkiye’yi... Modern teknoloji üretiminin, hiçbir şey alamayan, yoksul kalmış 1 milyarlık bir alemi sırtında taşıma olanağı yoktur. İslam aleminin de alım gücü mutlaka geliştirilecektir. 
     Kemal Derviş, biraz da bunun öncülüğünü yapmakta... 
     Asla engellenemeyen evrensel bir değişimin etkileridir yaşananlar siz isterseniz buna "monizm" de diyebilirsiniz. 
     Enseyi karartmayın. 
     
     







Siyaset ve adalet 


Tam dalga geçmenin zamanı 


Su ısınırken.. 


İttifak zor 


Kabus senaryosu, Tayyip Erdoğan’ın AKP’si mi 


AB kişilere neler kazandıracak 


Kesişen yollar 


Yerli Othello 


Gençlerin sandığa gitmeye niyeti yok 


Çin atasözleri 


Hemşeriler berabere 


Ecele sitemin tam zamanıdır 


İpi göğüslemek’ 


Rize’de seçim çay yaprağının ucunda... 


Meclis’in iş güvencesi sınavı 


Fazıl Say, Mercan Dede ve Milliyet TIR’ı 


Döviz kredisi gelmezse ya maaş, ya faiz ödeyemeyiz 


Oyların rengini sel felaketi belirlemiş 


</TEXT>
</DOC>
