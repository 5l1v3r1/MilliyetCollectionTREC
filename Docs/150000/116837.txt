<DOC>
<DOCNO> 116837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/spor/bbas.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kunter Zirve uzak değil 
</HEADLINE>
<TEXT>

Galatasaray Basketbol Takımı’nın Antrenörü taşların yerli yerine oturduğunu söyledi 
     BASKETBOLDA deplasmanda Fenerbahçe ve Beşiktaş derbilerini kazanan Galatasaray, gözünü zirveye dikti. Sezon başında yaşanan sıkıntılara rağmen lige hızlı bir başlangıç yapan Sarı - Kırmızılı takım, dört maçından üçünü kazanarak, şampiyonluk konusunda iddialı olduğunu ortaya koydu. Antrenör Erman Kunter, takım ruhuyla mücadele ettikleri için başarılı olduklarının altını çizdi. 
     KUNTER, "İstediğimiz gibi hazırlık süreci yaşayamadık. Ancak takım kadrosu kurulduktan sonra herkes fedakarlık yaptı. OYAK Renault maçının ardından 3 haftalık bir ara olacak. Bu dönemde açıklarımızı kapatacağız" dedi. Bu başarıyı beklediğini vurgulayan Antrenör Erman Kunter, "Her şeyden önce takım anlayışını oturttuk. Bizim de şampiyonluk şansımız bulunuyor" açıklamasını yaptı. 
     
Tekrar isteği      PINAR Karşıyaka, federasyona başvurarak, olaylı Türk Telekom maçının yinelenmesini istedi. Asbaşkan Ecmel Bircan, hakemler tarafından "sistematik olarak katledildiklerini" öne sürerek, "Ülker maçında İsmail Özgün, şimdi de Serhat Büker ipimizi çekti. Telekom’dan Carr son basketi atmadan önce süre sıfırlanmıştı. Sayının verilmesi facia. Bu seyircimizi tahrik etti. Tepkilerinde haklılar" dedi. 
     
Efes’in çığlığı      SALONLARIN boş kalması basketbol kulüplerinin canın sıkıyor. Efes Pilsen - İTÜ maçında yaklaşık 100 kişi bulunurken, diğer karşılaşmalarda da istenilen sayıya ulaşılamadı. Efes Menajeri Engin Özerhun, "Camia olarak bir araya gelip bu konu üzerinde görüşmeliyiz" dedi. Ülker Menajeri Lütfi Arıboğan da, "Özellikle Avrupa Ligi maçlarının naklen yayınlanmaya başlamasıyla ilgi artabilir" diye konuştu. 
     



 SPOR 
























</TEXT>
</DOC>
