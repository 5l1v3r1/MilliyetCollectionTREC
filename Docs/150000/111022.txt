<DOC>
<DOCNO> 111022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/sontur14.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti ''Çiller bizimle hükümet kurar....'' 
</HEADLINE>
<TEXT>

     AK Parti TBMM Grup Başkanı Bülent Arınç, DYP Genel Başkanı Tansu Çiller'in partisine yönelik ''yeşil elma'' benzetmesini ''yakışıksız bulduğunu'' belirterek, ''Eminim ki Çiller, seçimlerden sonra hükümet kurma ihtimali ortaya çıktığında bugünkü sözlerinin hepsini bir kenara atıp, AK Parti ile hükümet kurmakta beis görmez'' dedi. 
     Arınç, partisinin genel merkezinde düzenlediği basın toplantısında, TBMM'nin tatil kararı almasıyla itibarının yüceldiğini, iradesine sahip çıktığını, seçimlerin yapılmasının önünde engel kalmadığını kaydetti. 
     
     YEŞİL ELMANIN YARISI BENZETMESİ... 

     Bir gazetecinin, Çiller'in, AK Parti için ''Yeşil elmanın yarısı'' benzetmesinde bulunduğunu belirterek, görüş istemesi üzerine Arınç, Çiller'in bu sözlerini ciddiye almadığını ifade etti. 
     Çiller'in, 1995 seçimlerinden önce, ''RP hakkında da çok kötü sözler söylediğini'' öne süren, ancak seçimlerden sonra ''RP ile hükümet kurmak için büyük bir iştah göstererek Erbakan'a doğru kollarını açarak koştuğunu'' söyleyen Arınç, şöyle devam etti 
     ''Dolayısıyla o zamanki sözleriyle yaptığı davranışlar arasındaki tutarlılık, bugünkü sözleriyle bundan sonra yapacağı hareketler arasındaki tutarlılığın göstergesidir. Sayın Çiller, yanlış bir siyaset takip etmektedir. AK Parti iktidara en yakın partidir. DYP bu siyaset içinde yer almış köklü siyasi partilerimizden birisidir. Sayın Çiller'in AK Parti'yi küçümsemesi, hafife alması, onu tehlike olarak görmesi hiç önemli değildir. Bir siyasi partinin genel başkanına bu tür tavırların, bu sözlerin yakışmadığını ifade etmek istiyorum. Eminim ki Sayın Çiller, seçimlerden sonra, DYP eğer barajı aşarsa, hükümet kurma ihtimali ortaya çıktığında bugünkü sözlerinin hepsini bir kenara atıp, AK Parti ile hükümet kurmakta beis görmez.'' Çiller'in sözlerini ''yakışıksız bir benzetme'' olarak nitelendiren Arınç, ''Yeşil elma veya buna benzer benzetmeler halk tarafından hiçbir zaman kabul görmez ve bu sözler sadece söyleyenleri mahcup eder'' dedi. 
     Arınç, Genelkurmay Başkanlığı'nın iş takibi ve Türk Silahlı Kuvvetleri adına yapılan yorumlara ilişkin açıklamasına değinerek, ''bugüne kadarki uygulamaların siyasi spekülasyonlara neden olduğunu, bazı basın organlarının 'ismini vermeyen üst düzey askeri yetkili' kaynaklarıyla manipülasyona giriştiklerini'' ifade etti. Yapılan açıklamada, silahlı kuvvetlerin bu tür haberlerden ne kadar rahatsız olduğunun ortaya konulduğunu ifade eden Arınç, Genelkurmay Başkanlığı'nı gösterdiği hassasiyetten dolayı kutladığını kaydetti. 
     
     ''KİMSENİN JANDARMASI VE KOMİSERİ DEĞİLİZ'' 

     Arınç'a, TBMM'deki resepsiyona partisinin milletvekili aday adaylarından Nil Demirkazık'ın da katıldığı belirtilerek, ''tavırlarından rahatsız olup olmadıkları'' soruldu. 
     TBMM'deki resepsiyonu Meclis Başkanı ve eşinin verdiğini ifade eden Arınç, şunları kaydetti 
     ''Kapıda davetiye aranmamış ve 'siz buraya hangi sıfatla geldiniz' diye sorulmamışsa bu, bizim eksiğimiz değil, Sayın Meclis Başkanı ve oradaki bürokratların eksikliğidir. Buna benzer her toplantıda meşhur olmak sevdasıyla veya kendilerini ortaya koymak bazı kişilerle görüşebilmek amacıyla bu tür davetlere katılan, aslında davetli olmayan kişiler bulunabilir. Biz bunların jandarması da komiseri de değiliz. Sayın bayan, AK Parti'li milletvekillerinin davetiyle oraya gitmemiştir. Bu sayın bayan, partimizin bir üyesi de değildir. Sadece aday adaylığına müracaat etmiş ama aday olamamış birisidir.'' 
     
     AK PARTİ'NİN BAŞBAKAN ADAYI 

     AK Parti'nin başbakan adayının kim olacağına ilişkin soruyu yanıtlarken Arınç, 3 Kasım'dan sonra bunu süratle kararlaştıracaklarını belirtti. 
     ''Partisinde, Erdoğan'ın olmaması halinde belki 15 tane isim çıkabileceğini'' ifade eden Arınç, ''AK Parti, 5-10 misli daha öndedir. En azından Sayın Erdoğan kadar bu görevi layıkıyla yapacak 15-20, bence çok daha fazla başbakan adayı bulunmaktadır'' dedi. 
     Arınç, bir başka soruyu yanıtlarken, Anayasa'nın 76. maddesini seçimlerden sonra mutlaka değiştireceklerini, milletvekili seçimine engel suçları arasında anarşik ve terör eylemlerinin kalacağını, ancak ideolojik kelimesinin yasakların içinden çıkacağını ifade etti. 
     





</TEXT>
</DOC>
