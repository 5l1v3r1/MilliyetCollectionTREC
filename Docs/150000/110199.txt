<DOC>
<DOCNO> 110199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/son/sontur20.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP Genel Başkanı "Demokrasi için mücadele edeceğiz" 
</HEADLINE>
<TEXT>

     Demokratik Halk Partisi DEHAP Genel Başkanı Mehmet Abbasoğlu, ''demokrasi için mücadeleye devam edeceklerini'' söyledi. 
     Mehmet Abbasoğlu, Mersin'de düzenlenen mitingde, 3 Kasım seçimleri öncesi demokratik olmayan engellemelerle karşı karşıya kaldıklarını savunarak, iktidara geldiklerinde siyasi yasaklıların haklarını iade edeceklerini belirtti. 
     Demokrasi için mücadeleyle devam edeceklerini anlatan Abbasoğlu, ''Türkiye'de, halk hergün biraz daha umutsuzlaşıp fakirleşiyor. Bu sorunları da DEHAP dışındaki mevcut siyasi partilerin çözmesi mümkün değil'' dedi. 
     Abbasoğlu, halkın, 3 Kasım'da ülkeyi kötü yönetenlerden ve toplumun tüm bireylerini fakirleştirenlerden hesap soracağına inandığını kaydetti. 
     HADEP Genel Başkanı Murat Bozlak ise konuşmasında, Yüksek Seçim Kurulu'nun, kendisi hakkında verdiği ''milletvekili olamayacağına'' ilişkin karara üzülmediğini belirtti. 
     Bozlak, bireysel yasağın önemli olmadığını ifade ederek, ''Önemli olan 4 Kasım sabahı halkın iradesinin parlamentoya yansıyıp yansımayacağıdır. DEHAP seçim dışı kalmayacak, bu hakkı kesinleşmiştir, önemli olan da budur'' dedi. Bozlak, şöyle devam etti 
     ''Seçimlere katılan bazı partiler kendilerini yeni gibi tanıtmaya çalışıyor. sıfır kilometre partiyiz diyenlerin hepsi en az 10 kez rektifeyeye girmişlerdir. Siz onları iyi biliyorsunuz. Onlara gereken cevabı sandıkta vereceksiniz. Özgürlük, demokrasi, barış ve kardeşlik için oylarınızı DEHAP'a verin.'' Mersin Metropol Alanı'ndaki mitinge, Sosyalist Demokrasi Partisi SDP eski Genel Başkanı Akın Birdal ve Emeğin Partisi EMEP eski Genel Başkanı Levent Tüzel de katıldı. 
     Miting öncesinde, sanatçı Ferhat Tunç, Grup Kızılırmak ve Mezopotamya Kültür Merkezi'nden Koma Amed de konser verdi. 
     





</TEXT>
</DOC>
