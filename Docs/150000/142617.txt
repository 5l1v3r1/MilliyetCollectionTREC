<DOC>
<DOCNO> 142617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/yasam/yas04.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dehşet zinciri 
</HEADLINE>
<TEXT>

İtalya’da yoğun sis ve aşırı hız nedeniyle meydana gelen zincirleme kazada 250 araç birbirine girdi 14 kişi öldü, 85 kişi de yaralandı 
     DIŞ HABERLER SERVİSİ 

     İtalya’nın kuzeyinde, dün yoğun sis ve hız yüzünden meydana gelen zincirleme trafik kazasında 250 araç birbirine girdi. Kazada ilk belirlemelere göre, 14 kişi öldü, 15’i ağır 85 kişi de yaralandı. Araçlar arasında hidrojen taşıyan bir kamyonun tutuşması ortalığın savaş alanına dönmesine neden oldu. 
     Venedik kentinin 40 kilometre kuzeyindeki A4 karayolu üzerinde sabahın erken saatlerinde meydana gelen kazada, 35 dolayında ilkokul öğrencisini taşıyan bir servis aracının da karıştığı bildirildi. Yaralı bir çocukla bir velinin durumunun ağır olduğu belirtildi. Çok sayıda ambulansın kaza yerindeki yaralıları hastanelere taşıdığı kaydedildi. Kazanın meydana geldiği yol, geçici olarak trafiğe kapatıldı. Görgü tanıkları, "Hayatımızda hiç böyle bir kazaya tanık olmadık" dedi. Polis olayla ilgili soruşturma başlattı. 
     



 YAŞAM 



















</TEXT>
</DOC>
