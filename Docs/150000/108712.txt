<DOC>
<DOCNO> 108712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sonspo16.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
BJK İkinci Başkanı Hüsnü Güreli "Herşey var, helva yapamıyoruz" 
</HEADLINE>
<TEXT>

     Beşiktaş Kulübü İkinci Başkanı Hüsnü Güreli, UEFA Kupası 1. tur ilk maçında Bosna Hersek'in Sarajevo takımı karşısında kendi sahalarında aldıkları 2-2 beraberliğin, kendilerini üzdüğünü söyledi. 
     Güreli, başarılı olmak için yönetimin tüm imkanlarını seferber ettiğini belirterek, ''Şeker var, un var, yağ var, ama helva yapamıyoruz. Artık futbolcuların kafa kafaya verip, 'sorun nerede' diye düşünmesi lazım'' dedi. 
     Yöneticiler olarak futbolculardan Beşiktaş forması için kardeşlik, birlik ve beraberlik içinde oynamalarını beklediklerini ifade eden Güreli, şöyle devam etti 
     ''Saha, para, hoca, ne varsa imkanlarımızı seferber ettik. Futbolcuların evinden arabasına kadar bütün ihtiyaçları karşılanıyor. Şu anda kulüpten bir kuruş alacağı olan futbolcu bulunmuyor. Hocamız, teknik ve insan olarak dünyanın en iyi hocalarından biri. Takımda otorite boşluğu bulunmuyor. 'Eksik nerede' diye düşünüyoruz. Futbolcuların formanın hakkını vermesi, işini ciddi yapması lazım.'' 
     
     ''İBRAHİM'İN HAREKETİ YANLIŞ'' 
     Hüsnü Güreli, oyundan alındıktan sonra bazı taraftarlarla diyaloğa giren İbrahim'in, yanlış yaptığını kaydetti. 
     Güreli, para verip, maç izlemeye gelen taraftara kimsenin öyle hareket yapamayacağını anlatarak, ''İbrahim, akıllı olacak. Taraftara kimse öyle hareket yapamaz. Ama taraftar da kişilik haklarına saygılı olmalı. Bu takım onların takımı. Futbolcuların moralini bozmamalılar. Biz yine bu futbolcularla yola devam edeceğiz. Futbolcu, seyirci baskısı altında oynayamaz. Geçen seneyi kimse unutmasın'' diye konuştu. 
     Hüsnü Güreli, İbrahim'e davranışı nedeniyle gerekenin yapılacağı ifade etti. 
     
     ''BAŞKA CORDOBA YOK'' 
     Dünkü maçta skor 2-2 olduktan sonra taraftarlarca protesto edilen Cordoba'ya haksızlık yapıldığını savunan Hüsnü Güreli, Kolombiyalı kalecinin yuhalanacak kadar kötü oynamadığını söyledi. 
     Cordoba'nın cesur bir kaleci olduğunu anlatan Güreli, ''Takıma güven veriyor. Maçta önemli kurtarışlar da yaptı. Gollerde sadece onun hatası yok. Önündeki savunma da hatalıydı. Taraftarın onu küstürmemesi lazım. Çünkü dünyada başka Cordoba yok. O, Kolombiya Milli Takımı'nın kalecisi. Cordoba'ya ihtiyacımız var'' dedi. 
     
     ''SARAJEVO'YU ORADA YENERİZ'' 
     İkinci başkan Güreli, Sarajevo'yu rövanş maçında deplasmanda yenerek, tur atlayacaklarını iddia etti. 
     ''Henüz hiçbir şey bitmedi'' diyen Hüsnü Güreli, ''Biz Sarajevo'yu orada rahat geçeriz. Moralimizi bozmamalıyız. Oyuncularımız ciddi olmalı. Hiç kimse 2. maç için endişelenmesin. Orada işi bitiririz'' şeklinde konuştu. 
     Takımda sakat ve cezalı oyuncular nedeniyle ideal 11'i henüz kuramadıklarını anlatan Güreli, Nouma, İlhan Mansız ve Serdar'ın takıma katılıp, Sergen'in de tam kapasite ile oynamaya başlamasıyla, istenilen seviyeye geleceklerini ifade ederek sözlerini tamamladı. 
     





</TEXT>
</DOC>
