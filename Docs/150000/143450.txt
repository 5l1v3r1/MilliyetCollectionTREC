<DOC>
<DOCNO> 143450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sonspo14.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de PAF takımdan Bilal ve Fahri, A takımla çalıştı... 
</HEADLINE>
<TEXT>

     Fenerbahçe'de dün yönetim kurulunun aldığı şok kararların ardından Futbol Şube Sorumlusu Sadettin Saran, bugün futbolcularla toplantı yaptı. 
     Antrenman öncesi Samandıra Tesisleri'ne gelen Saran, teknik sorumlu Oğuz Çetin ile birlikte futbolcularla bir süre görüştü. Saran'ın futbolcularla yaptığı toplantının uzun sürmesi nedeniyle antrenman 45 dakika geç başladı. 
     
     GENÇ FUTBOLCULAR İDMANDA 
     Yönetim kurulunun dün 5 futbolcuyu kadro dışı bırakmasının ardından PAF takımından Fahri ve Bilal bugün A takımla birlikte çalıştılar. 
     Uzun süredir A takım kadrosu içerisinde yer alan PAF takım oyuncuları Semih ve Erman'ın ardından zaman zaman A takımla antrenmanlara çıkan Fahri ve Bilal'in de bundan sonra idmanlarda yer alacağı öğrenildi. 
     
     ALTAY MAÇI HAZIRLIKLARI 
     Sarı-lacivertli takım, Altay ile hafta sonu oynayacağı lig maçının hazırlıklarını bugün yaptığı tek antrenmanla sürdürdü. 
     Futbolcular, teknik sorumlu Oğuz Çetin yönetiminde 1,5 saati aşkın yapılan antrenmanda kondisyon ve taktik çalışmalarının ardından çift kale maç yaptılar. 
     Antrenmana, sakatlığı süren Mirkoviç, Semih ve Serhat katılmadı. Sakatlığı nedeniyle uzun süre takımdan ayrı kalan Steviç ise bugün takımla birlikte çalışmalara başladı. 
     
     SAVUNMADA ZORUNLU DEĞİŞİKLİK 
     Fenerbahçe Teknik Sorumlusu Oğuz Çetin, Altay maçında savunmada zorunlu olarak değişiklik yapacak. 
     Ümit'in kart cezalısı olması, Mirkoviç'in sakatlığının sürmesi ve Abdullah'ın kadro dışı bırakılması nedeniyle, Oğuz Çetin yeni savunma arayışlarına başladı. 
     Çift kale maçta as takımda Ali Güneş, Mustafa, Bilal ve Cem'e savunmada görev veren Oğuz Çetin, Fatih ve Kemal'i yedek takımda oynattı. Çetin ayrıca 10 kişiden oluşan as takımda orta sahada Hakan, Ceyhun, Tuncay ve Rebrov, forvette de Beschastnykh'i oynattı. 
     Çift kale maç 1-1 berabere sonuçlanırken, as takımın golünü Ali Güneş, yedeklerden kurulu kadronun golünü ise genç futbolcu Fahri kaydetti. 
     
     TOMUŞ'TAN YÖNETİM KURULUNA ELEŞTİRİ 
     Fenerbahçe'de bir dönem başkan adayı olan kongre üyesi Lütfi Tomuş, kulübün kötü ve vurdumduymaz bir şekilde yönetildiğini ileri sürerek, yönetim kuruluna tepki gösterdi. 
     Tomuş, son dönemde yaşanan olumsuzluklar üzerine yaptığı yazılı açıklamada, eleştiri oklarını Başkan Aziz Yıldırım'a da yönelterek şu ifadelere yer verdi 
     ''Takımın içinde bulunduğu kaos herkesin malumu. Her maçtan sonra söylenenleri artık taraftar ezberledi, 'tedbirleri alacağız daha iyi olacağız'. Hiç çuvaldızı kendine batıran yok. Büyük başkan kral, karşı gelen, yazan, yanlış kararlar için kanun yoluna başvuran kötü kişi. Yanlış yapılsa da yazılmayacak, kanunsuz iş yapsalar da kanun yoluna başvurulmayacak. 'Padişahım sen çok yaşa' denilecek. Fenerbahçeliler bugüne kadar iyi niyetle düşüncelerini dile getirdiler ve bundan sonra da devam edecekler. Çünkü Fenerbahçe Kulübü kimsenin babasının çiftliği değildir.'' 
     





</TEXT>
</DOC>
