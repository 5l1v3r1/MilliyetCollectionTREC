<DOC>
<DOCNO> 144144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/yazar/guclu.html </URL>
<DATE> 2003/03/21/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Her taraf toz duman ama... 
</HEADLINE>
<TEXT>

     Savaş rüzg rları nedeniyle diğer tüm konular unutuldu gitti. Siyaset ve ekonominin dışında neredeyse hiçbir şey konuşulmuyor. Ancak bir yandan da hayat akmaya devam ediyor. 
     Öğretmen adayları atamaları, cebindeki son kuruşu da harcayan öğrenciler Başbakanlık burslarının ne zaman yatırılacağını, mağdur öğrenciler ÖSS’nin ne zaman değişeceğini, üniversiteler de büyük tartışma yaratan YÖK yasa tasarısının rafa kaldırılıp kaldırılmadığını merak ediyor. 
     Belki garip gelecek ama yıllardır atama bekleyen öğretmen adayları, savaşın çok uzağındalar. Tıpkı geceli gündüzlü üniversite sınavına hazırlanan gençler gibi. Ne ABD ne de Irak umurlarında. Düşündükleri tek şey gelecekleri. Bu yüzden onlara yönelik bilgi akışının hiç aksamadan sürmesi gerekiyor... 
     
     Hükümet programı 
     Başbakan Erdoğan’ın önceki gün TBMM’de okuduğu hükümet programında önemli ipuçları var. YÖK yasası değiştirilecek, üniversiteye giriş sistemi sil baştan yeniden düzenlenecek, eğitimin önündeki engeller kaldırılacak diyor. 
     Daha sonra Milli Eğitim Bakanı Çelik de yaptığı açıklamalarda Başbakan’ı teyit etti ve Erkan Mumcu döneminde başlatılan çalışmaların devam ettirileceğini söyledi. Ayrca, öğretmen alımına yeni bir çekidüzen verileceğini hatırlattı. 
     Anlaşıldığı kadarı ile YÖK yasası öyle ya da böyle değişecek. Ama bize gelen bilgiler Erkan Mumcu’nun hazırladığı taslağın rafa kaldırıldığı yönünde. Kendisi de eski bir üniversite mensubu olan yeni Bakan Çelik’in ortak bir akıl çerçevesinde YÖK konusuna el atması bekleniyor. 
     ÖSS’ye yönelik değişikliğin ise ne zaman gerçekleşeceği konusunda ortaya konulan net bir görüş yok. Başvuruların başlayıp bitmiş olması tartışmayı da beraberinde getiriyor. Kimileri bu yıl için değişiklik teknik olarak mümkün değil derken, kimileri de sınav öncesine kadar her türlü değişikliğin yapılabileceği görüşünü savunuyor. Gelişmeleri önümüzdeki günlerde daha net görebileceğiz. 
     
     Öğretmen atamaları 
     Milli Eğitim’in en tartışmalı konularından birisi de öğretmen atamaları. Kimlerin atama kapsamına alınacağı hep tartışma yarattı. Bostancıoğlu, fen edebiyat fakültesi mezunlarının atamalarını uzunca bir süre yapmadı. Onun hemen ardından gelen ve eski bir fen edebiyatlı olan Necdet Tekin bu kuralı bozdu ve 5 bin öğretmenin atamasını gerçekleştirdi. Erkan Mumcu ise öğretmenlik eğitim fakültesi mezunlarının işidir şeklinde açıklamalar yaptı. Yeni bakan da tıpkı Necdet Tekin gibi fen edebiyat kökenli ve o da meslektaşlarının atanması yönünde tercih koyuyor. 
     Eğitim fakültesi mezunlarından şimdiden tepki gelmeye başladı. Anlaşılan o ki bu konuda objektif bir kriter oluşturmak daha uzunca bir süre alacak... 
     
     MEB’de kadrolaşma 
     Birçok bakanlıkta olduğu gibi Milli Eğitim’de de AKP’li bir kadrolaşma söz konusu. Mumcu’nun giderayak çok önemli görevlere atamalar yaptığı belirtiliyor. Hüseyin Çelik’in ise başta müsteşar İsmail Bircan olmak üzere üst düzey bürokratlara kapıyı gösterdiği iddia ediliyor. 
     Aslında yeni bir bakanın kendine yakın bir kadro ile çalışmasını istemesi çok doğal. Ama daha hiç görüp tanımadığı, işini görmediği kadroları, sadece önceki iktidarlar döneminde atandıkları için değiştirmek de ne kadar doğru. 
     Milli Eğitim’in tepesindeki bu operasyon umarız sancılı olmaz. Kamuoyu artık gerginlik değil, çözüm istiyor. 
     Özetin özeti Savaş, diğer sorunları unutturmamalıdır .. 
     
     







ABD niye yığınak yapıyor 


Nihayet savaş başladı 


Büyük fiyasko... 


Hatalar 


Evet, ne yazık ki savaş 


Kredi sıfırlamak 


Her taraf toz duman ama... 


Gel tezkere, gel tezkere 


Yanlış hesap... 


Dünyanın en büyük palavrası "Haklı olan güçlüdür " 


İlk gün şoku 


AKP’ye, MGK’ya, CHP’ye, Çankaya’ya ve halka teşekkür 


Gösteri zamanı 


Piyasa ve halk sakin’ 


</TEXT>
</DOC>
