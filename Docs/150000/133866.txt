<DOC>
<DOCNO> 133866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/soneko06.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuru fasulye yine fakirin gözdesi... 
</HEADLINE>
<TEXT>

     Birkaç yıl öncesine kadar yüksek fiyatı nedeniyle kaşık hesabı yapılan ve dar gelirli sofralarından, gelir düzeyi yüksek kişilerin sofralarına transfer olan kuru fasulye, fiyatının düşmesiyle eski yuvasına dönüş yaptı. 
     Önemli üretim merkezlerinden biri olan Konya'da hububata rakip olarak gösterilen kuru fasulye, geçen yıl çiftçinin gözdesi olunca üretim 10 kata kadar artış gösterdi. 
     Daha önceden evin ihtiyacı kadar üretilen ancak yüksek fiyatı ve iyi getirisi nedeniyle üretimi artan kuru fasulye, bu kez elde kaldı. 
     Konya Ticaret Borsası Başkanı Mehmet Kara, aşırı üretim nedeniyle fiyatı geçen yıla göre yüzde 60-70 oranında azalan ve 380 bin liraya kadar gerileyen kuru fasulyenin buğday fiyatının bile altına düştüğünü bildirdi. 
     Kara, fiyattaki gerilemede, elde edilen ürünün iyi şartlarda stok edilememesi ve kalitenin düşmesinin de etkili olduğunu ifade ederek, çiftçilere birkaç yıl stok ömrü olan bu ürünü saklamada dikkatli olmalarını önerdi. 
     
     TÜKETİM ÖZENDİRİLMELİ 

     Üretimin artması, fiyatın düşmesiyle fakir sofraları ile özdeşleşen kuru fasulyede tek tesellinin eski yuvasına dönüş yapması olduğunu ifade eden Kara, şunları söyledi 
     ''Ülkemizde yanlış, buna karşın yaygın bir kanaat var ki o da kuru fasulyenin fakir yemeği olması... Birkaç yıl öncesine kadar kaşık hesabı yapılan ve dar gelirlinin kokusunu bile özlediği yolunda haberleri çıkan kuru fasulye, gerçekte protein değeri çok yüksek bir üründür. Bu gıda maddesi, sağlıklı yaşam için özellikle kış aylarında her evde haftada en az iki kere pişirilmelidir.'' Kara, mercimek, fındık gibi ürünlerde olduğu gibi, kuru fasulyenin de kurtarılması için politika üretilmesi gerektiğini kaydederek, ''en büyük endişemiz kuru fasulyenin iyi saklanamayıp, sokaklara dökülmesi. Üretim miktarı çok yüksek oranda. Buna karşın en büyük pazarı olan Irak, Ürdün gibi ihraç yapılan ülkelere ürün gönderilemiyor. Yetkililerin, faydasını anlatarak, tüketimi cazip hale getirmesi şu an için tek kurtuluş yolu olarak görülüyor'' dedi. 
     Sert Anadolu Kırmızısı buğday 28 Ocak 2002 günü Konya'da 384 bin 500, Polatlı'da 409 bin lira kilo fiyatı ile işlem görürken, kuru fasulyenin kilosu 400 bin liraya satıldı. 
     





</TEXT>
</DOC>
