<DOC>
<DOCNO> 121397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sonspo19.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Tur için çok acı çekmemiz gerekiyor... 
</HEADLINE>
<TEXT>

     Beşiktaş Teknik Direktörü Mircea Lucescu, UEFA Kupası 3. turunda yarın Ukrayna'nın Dinamo Kiev takımıyla zorlu bir maç yapacaklarını belirterek, ''Tur için çok acı çekmemiz ve savaşmamız gerekiyor'' dedi. 
     Rumen teknik adam, takım kaptanı Tayfur Havutçu ve Tümer Metin ile BJK Nevzat Demir Tesisleri'nde düzenlediği basın toplantısında, Dinamo Kiev'in genç bir ekip olduğunu vurgulayarak, ''3 yıl önce bu takımı kurdular. Fiziğiyle oynayan ve çok koşan bir takım. Bir makina düzeninde oynayabiliyorlar. Shatskikh en tehlikeli oyuncuları. Şu anda Shevchenko'dan bile daha değerli gösteriliyor. Bu bakımdan temkinliyiz. Rakibi ve kendi durumumuzu tartıyoruz'' diye konuştu. 
     3. turda Batı Avrupa takımlarından birisinin kendilerine rakip olmasını tercih ettiklerini kaydeden Lucescu, şunları söyledi 
     ''Şampiyonlar Ligi'nden elenmiş bir Batı Avrupa takımını tercih ederdim. Bu ülke takımlarının Şampiyonlar Ligi'nden elendikten sonra UEFA Kupası'na ilgisi az olacaktı. Dinamo Kiev ise Şampiyonlar Ligi'nde 2. tura yükselebilecek bir takımdı. Haksız penaltılarla elendiler.'' UEFA Kupası'nda Dinamo Kiev ve ligde de Gençlerbirliği ile üst üste yapacakları maçların kendileri için çok tempolu karşılaşmalar olacağını belirten Lucescu, her 2 takımın da hızlı oyunculara sahip olduğunu, kendilerinin ise o kadar hızlı ve genç olmadıklarını, buna karşılık deneyimlerini kullanacaklarını anlattı. 
     
     İLHAN MANSIZ VE AHMET DURSUN'UN YOKLUĞU- 

     Rumen teknik adam, Dinamo Kiev maçında kart cezalısı İlhan Mansız ve sakatlığı süren Ahmet Dursun'un oynayamayacak olmasının kendileri için kayıp olduğunu dile getirdi. 
     Eksiklere rağmen sahaya galibiyet için çıkacaklarını belirten Lucescu, şöyle konuştu 
     ''Beşiktaş haftada 3 maç oynamaya alışmalı. Bundan sonra da kondisyonumuzu üst noktada tutmalıyız. Futbolcularımızın 2 kat performans göstermeleri gerekiyor. Beşiktaş, Avrupa'nın büyük takımlarının havasına girdi. Dinamo Kiev ile de dengeli bir maç yapacağız. Taraftar desteğine ihtiyacımız olacak. Ukrayna takımı bu maçtan sonra Malaga'ya gidecek ve kampa girecek. Büyük paralar harcayacaklar. Bu da bizim maça verdikleri önemi gösteriyor.'' 
     
     SAKAT OYUNCULARIN DURUMU 

     Takımdaki sakat oyuncular hakkında da bilgi veren Lucescu, Pancu, Sergen ve Kaan Dobra'nın son durumlarının yarın belli olacağını söyledi. 
     Pancu'nun normal koşullarda oynaması gerektiğini belirten Rumen teknik adam, sözlerini şöyle sürdürdü 
     ''Pancu gerekirse ameliyat olacak. Ancak ayağındaki bu yırtıkla da 6 ay-1 yıl futbol oynayabilir. Kaan Dobra ise şu anda koşuyor, ama kendisine yüklenmiyoruz. Son durumu yarın yapacağımız testte belli olacak. Sergen dün idmana katılmıştı. Bugün de takımla yapacağı antrenman sonrasında durumu netlik kazanacak. Ben bütün oyuncularımızın yüzde 100 hazır olmasını isterim. Önümüzde önemli maçlar var. Bunları düşünerek kadro kurmalıyız.'' Cezası biten Tümer'in de yarın forma giyebileceğini anlatan Lucescu, ''Tümer'in yeteneklerinin hepsini sahaya yansıtmasını istiyorum. Ancak ona büyük sorumluluklar vererek, onu boğmak da istemiyorum. Çeşitli nedenlerden dolayı bu sezon çok fazla oynayamadı. Bu nedenle yarın da çok fazla randıman vermeyebilir'' dedi. 
     
     ''BAŞARI BENİM DEĞİL, FUTBOLCULARIN'' 

     Mircea Lucescu, kendisinin taraftarlarca ''İmparator'' diye çağrılmasına da karşı çıkarak, başarının kendisine değil, futbolculara ait olduğunu söyledi. 
     Takım olarak ince bir çizginin üstünde olduklarını kaydeden Lucescu, ''Son aldığımız sonuç kadar profesyonel olabiliriz. Kazandığımız kadar sevinmek istemiyorum. Kendimizi yeniden motive etmek zorundayız. Başarı futbolcularındır. Benim görevim onları oynatmak'' diye konuştu. 
     
     ''İLHAN MANSIZ TRANSFERDE DİKKATLİ OLMALI'' 

     İlhan Mansız'ın transfer durumuna da değinen Lucescu, bu futbolcunun transferi konusunda dikkatli olması gerektiğini dile getirdi. 
     İlhan'ın takımda bir sorunu olmadığını anlatan Lucescu, şöyle konuştu 
     ''İlhan bugün idmana gelecek. Herhangi bir sorunu yok. Dinamo Kiev maçında cezası nedeniyle oynamayacağı için kendisine 2 gün izin verdim. Bugün takımla çalışacak. Ayrıca sakat değil. Rutin kontroller için Almanya'ya sık sık gidebilir. Ben ayrıca bu futbolcunun Beşiktaş'ta kalacağına inanıyorum. Bu kulüpte adını duyurdu, takımın as oyuncusu. Takım değiştirmesi halinde geleceğin kendisine ne getireceğini tahmin edemez. Elindeki imkanları bırakması bir risk. Hakan Şükür gibi futbol hayatını bitirebilir. 300 bin dolar fazla kazanmak için böyle risklere değmez.'' Lucescu ayrıca, basın toplantısını izlemek için tesislere gelen gazeteci sayısının az olması üzerine, ''Bizim için önemli bir maç, ama gazeteciler fazla ilgi göstermemiş. Avrupa kupalarında mücadele eden tek İstanbul takımı biziz. Ama medyada fazla ilgi gösterilmiyor'' dedi. 
     Gazeteciler de buna karşılık, medya mensuplarının bir bölümünün Dinamo Kiev'i karşılamaya gittiğini söylediler. 

     
</TEXT>
</DOC>
