<DOC>
<DOCNO> 148602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/soneko24.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Enflasyon muhasebesi Haziran sonunda yasalacak 
</HEADLINE>
<TEXT>

     Maliye Bakanı Kemal Unakıtan, enflasyon muhasebesinin 1 Ocak 2004 tarihten itibaren uygulanacak şekilde Haziran ayı sonuna kadar yasalaşacağını bildirdi. 
     Unakıtan, Ankara'da temaslarda bulunan başkanlığındaki Müstakil Sanayici ve İşadamları Derneği MÜSİAD Başkanı Ali Bayramoğlu ve beraberindeki heyeti kabul ederek bir süre görüştü. 
     Maliye Bakanı Kemal Unakıtan, kabulde yaptığı konuşmada, enflasyon muhasebesinin bu yılın 6. ayının sonuna kadar kanunlaşmasını planladıklarını, uygulamaya da 1 Ocak 2004'den itibaren geçileceğini söyledi. 
     Birinci vergi tasarısının bugün TBMM Genel Kurulu'nda görüşüleceğine dikkat çeken Unakıtan, söz konusu düzenleme ile yılların birikmiş problemlerine çözüm getirildiğini ifade etti. 
     Unakıtan, iş dünyasının önünü açacak düzenlemeleri de içeren paket ile yatırım indiriminde stopajın kalktığını, sağlık gibi bazı harcamaların da gider olarak kabul edilmesinin öngörüldüğünü hatırlattı. 
     MÜSİAD Başkanı Ali Bayramoğlu da konuşmasında, Türkiye'nin Irak'ta devam eden savaşın etkisi altında bulunduğunu ve kendilerine göre en önemli konu olan ekonominin bir türlü gündemin birinci sırasına yerleşemediğini söyledi. 
     ''Türkiye'nin tek problemi kaynak değildir'' diyen Bayramoğlu, kaynağın ek vergiler, vergi barışı ya da yeni kredilerle temin edilebileceğine işaret ederek, ''Kaynakların sadece mali piyasalarda borç enstrümanını değiştirmek veya çevirmek gayretiyle değil, yatırımların yeniden planlanması gayesiyle olması bir mana ifade eder'' diye konuştu. 
     Kaynakların günlük değil, sürekli olmasının gereğinin de altını çizen Bayramoğlu, ziyaret sırasında ekonomik konulara ilişkin projeler ile kaynak ve büyüme alanında önerilerini içeren bir raporu da Maliye Bakanı'na sunacaklarını bildirdi. 
     
     SORULAR 

     Bakan Unakıtan, toplantının ardından, enflasyon muhasebesine ilişkin bir soruyu yanıtlarken, enflasyon muhasebesinin gelirden götüreceklerini büyütmemek gerektiğini vurgularken, giderek büyüyen bir ekonomi ve kayıt dışı ekonomiyi kayıt altına alma çalışmaları bulunduğunu ve yapılan çalışmaların neticesinin ümit verici olduğunu söyledi. 
     Unakıtan, enflasyon muhasebesinin uygulanmasıyla birlikte gelirde düşmelerin zannedildiği kadar fazla olmayacağını, çünkü bu hesapların çeşitli varsayımlara göre yapıldığını ifade ederek, şöyle devam etti 
     ''Enflasyon muhasebesinin belli bir maliyeti olsa da, bundan vazgeçmenin imkanı yok. Bunu muhakkak uygulayacağız. Dışarıdaki iş dünyası da bunu çok yakından takip ediyor ve ekonominin iyileştirilmesi için maliye politikalarımızı, sistemimizi çağdaş hale getirmemiz için enflasyon muhasebesi olmazsa olmaz şartlardan biridir. Onun için biz bu kararı alırken hiç tereddüt etmedik. Bu kararı aldık ve inşallah uygulamayı düşünüyoruz.'' 
     





</TEXT>
</DOC>
