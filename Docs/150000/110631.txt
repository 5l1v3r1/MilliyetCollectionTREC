<DOC>
<DOCNO> 110631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sontur29.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçimler 3 Kasım'da yapılacak... 
</HEADLINE>
<TEXT>

     TBMM Genel Kurulu SP, ANAP ve YTP ile ''küskünler''olarak adlandırılan milletvekillerinin karşı oy kullanmalarına rağmen yeniden tatile girdi. 
     Böylece 3 Kasım tarihinde Türkiye'nin seçimlere gitmesi kesinlik kazandı. Meclis, kendi koyduğu oy sandığını kendisi rafa kaldırmadı. 
     TBMM Genel Kurulu'nda, Danışma Kurulu'nda anlaşma sağlanamaması üzerine AK Parti, DYP ve MHP'nin, Meclis'in yeniden tatile girmesine ilişkin grup önerisi birleştirilerek oylandı. Oylamada ANAP, YTP ve SP grupları, Meclis'in tatile girmesi önerisine karşı oy kullandı. ANAP İstanbul Milletvekili Ediz Hun ile Ankara Milletvekili Birkan Erdal, tatil önerisine olumlu oy verirken, İzmir Milletvekili Işın Çelebi, Manisa Milletvekili Ekrem Pakdemirli, Zonguldak Milletvekili Veysel Atasoy, Van Milletvekili Kamran İnan ile Şanlıurfa Milletvekili Mehmet Güneş ise ''çekimser'' kaldı. 
     DSP'den Tahir Köse İstanbul , Bayram Fırat Dayanıklı Tekirdağ , Hasan Metin İzmir, Ömer Üstünkol Zonguldak ve Yücel Erdener İstanbul , MHP'den ise Bekir Ongun Aydın , Ayhan Çevik Van , Nail Çelebi Trabzon , Aydın Gökmen Balıkesir , Mustafa Yaman Giresun , Mustafa Haykır Kırşehir , Mükerrem Levent Niğde , Ahmet Çakar İstanbul , Cahit Tekelioğlu Mersin , Müjdat Kayayerli Afyon , İsmail Çevik Nevşehir , Namık Hakan Duran Malatya , Hasan Basri Üstünbaş Kayseri , Hüseyin Kalkan Balıkesir , Mehmet Ay Gaziantep , Hasan Hüseyin Balak Tokat , Osman Müderrisoğlu Antalya , Osman Gazi Aksoy Isparta ''ret'' oyu verdi. 
     DYP'den aralarında Erzurum Milletvekili Zeki Ertugay, Van Milletvekili Fetullah Gültepe, Denizli Milletvekili Kemal Aykurt, Hakkari Milletvekili Hakkı Töre, Çorum Milletvekili Abdulhaluk Çay'ın da bulunduğu bazı milletvekilleri Meclis'in açık kalması yönünde oy kullanırken, Ankara Milletvekili Saffet Arıkan Bedük çekimser kaldı. 
     
     OYLAMA TARTIŞMA YARATTI 

     İşari oyla yapılan oylamada, oyların katip üyeler tarafından sayımının uzun sürmesi Genel Kurul'da tartışmalara neden oldu. SP Grup Başkanvekili Yasin Hatiboğlu, Meclis Başkanı Ömer İzgi'ye, ''size güvenmiyoruz'' diyerek elektronik sistemle oylama yapılmasını istedi. İzgi, konunun İçtüzük'te düzenlendiğini belirterek, kendisine verilen hakkı kullandığını söyledi. İzgi, başka milletvekillerinin de ısrarına rağmen, öneriyi kabul edenler ile ret edenlerin katip üyeler tarafından ayrı ayrı sayılmasını bekledi. 
     Öneriyi kabul edenler ile etmeyenlerin sayısını vermeden ''önerinin kabul edildiğini'' bildiren İzgi, bazı milletvekillerinin karşı çıkması üzerine, ''En az sayan katip üyeye göre bile, arada 21 oy fark var'' dedi. 
     İzgi, birleşimi kapatırken, ''Yüce yaradandan, Anayasa'nın 78. maddesinin 1. ve 2. fıkrasındaki sebeplerle, bu meclis'in olağanüstü toplantısına bizi mecbur bırakmamasını diliyorum'' dedi. Anayasa'nın 78. maddesi, savaş durumunda seçimlerin bir yıl geriye bırakılmasını düzenliyor. 
     YTP Kocaeli Milletvekili Turhan İmamoğlu, İzgi'ye ''adil değilsiniz'' diye bağırırken, bazı MHP'li milletvekilleri de kendisine tepki gösterdi. MHP sıralarına yürümek isteyen İmamoğlu, arkadaşları tarafından engellenirken, ''Evet, ben de seçim için oy kulanmıştım. Ama şimdi karşıyım. Var mı itirazın Kararınız hayırlı olsun'' dedi. 
     Oylama sonucu, AK Parti ve DYP milletvekilleri tarafından ayakta alkışlarla karşılandı. 
     
</TEXT>
</DOC>
