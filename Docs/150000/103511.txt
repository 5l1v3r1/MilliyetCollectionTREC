<DOC>
<DOCNO> 103511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/yazar/akyol.html </URL>
<DATE> 2002/08/23/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Merkez sağ, AKP ve CHP 
</HEADLINE>
<TEXT>

     AKP’NİN bütün anketlerde açık farkla birinci parti çıkması, seçmen kitlesindeki büyük kaymanın göstergesidir. 
     AKP büyüdükçe öteki sağ partiler daralıyor. TÜSES’in geçtiğimiz nisan ayında yaptığı araştırmaya göre, 1999 seçimlerinde MHP’ye oy vermiş seçmenlerin yüzde 32’si bu seçimde AKP’ye oy vermeyi düşünüyor 
     ANAP ve DYP’ye oy vermiş olanların ise ayrı ayrı yüzde 17’si bu seçimlerde AKP’ye yönelmiş bulunuyor. 
     Nisan ayından sonra MHP’nin AB uyum yasalarına sert bir şekilde karşı çıkması AB karşıtlarından ilave bir miktar oy almasını sağlar. Zaten MHP’nin kesinlikle baraj sorunu yok ama eski yüzde 18’i alacağını gösteren bir kamuoyu araştırması da yok. 
     Merkez sağdaki ANAP ve DYP’nin AKP’ye kaptıracağı oylar ise, bu iki partinin en önemli sorunu... 
     
     BU seçimleri etkileyecek en önemli toplumsal eğilim, çok yüksek oranda "iktidardan kaçış" hadisesinin yaşanacak olması... 
     Yine TÜSES’in araştırmasına göre, geçen 1999 seçimlerinde "iktidardan kaçan" oylar yüzde 38 civarındaydı ve bundan en çok o zaman muhalefette olan MHP yararlanmıştı. 
     Şimdi ise "iktidardan kaçan" oylar yüzde 48’e çıkmıştır, daha da artabilir ve bundan en çok AKP yararlanmaktadır. 
     DSP - MHP - ANAP koalisyonu erken çatladığı için, ağır sancılı ekonomik ameliyatın nimetlerini toplama imkanını bulamadan seçime gidilmektedir. Tarihimizde en yüksek oranlı "iktidardan kaçan oylar" hadisesinin yaşanmasının en önemli sebebi budur. 
     Ecevit’in hastalanması ve DSP’nin parçalanması diğer bir sebeptir. 
     ANAP, 1997’den beri her koalisyonda yer aldığı için ve "28 Şubat"ın oy tahribatına da maruz kaldığı için bugün sıkıntılı... Peki, yaşamakta olduğumuz bu en büyük "iktidardan kaçış" furyasından muhalefetteki DYP neden AKP kadar pay alamıyor 
     
     SOSYOLOG Sencer Ayata bir sohbetimizde "merkez sağdaki kitleler için bayrak ve ezan önemli simgelerdir" demişti. Yani milliyetçi ve muhafazakar duygular... Merkez sağın bir de liberal’ özelliğini dikkate alırsak "milliyetçi muhafazakar liberal sentez" kavramının ifade ettiği duyarlıkları bir noktadan itibaren ANAP’ın da, DYP’nin de yeterince temsil edemediği, "milliyetçiliği" MHP çekerken, "muhafazakar liberal"i de AKP’nin çekmekte olduğu düşünülebilir. 
     ANAP ve DYP sandıktan umduklarını alamazlarsa, seçimlerden sonra ortak bir yeniden yapılanma gündeme gelebilir. 
     AKP de kolay gelen oyların kolay gideceğini, bu tür oylara zaten "yüzer gezer" oylar denildiğini iyi bilmelidir. 
     Tabii "iktidardan kaçan oylar" hadisesinden kazançlı çıkacak bir parti de CHP’dir. DSP’den kopan "6’lar" gibi solda yıpranmamış isimleri ve ekipleri toparlarsa ve Baykal’la Derviş’in planladığı şekilde, laiklik militanlığına girmeden ekonomik ve liberal çağrılarla "merkez sağödan da bir miktar oy alabilirse seçim süreci, ana hatlarıyla, AKP ile CHP arasındaki bir yarışa dönüşebilir. Şimdilik gözüken bu... 
     
     







Merkez sağ, AKP ve CHP 


Hoppaaa... 


Ekonomi masası 


Yeni hükümet söylentileri var’ 


Kayıt soygunu üniversiteye de sıçradı 


Siyasette sosyoloji gerek 


Lobi yapma zamanı 


Derviş, Baykal, Cem ve Raşomon gerçeği.. 


Gazetecilik hik yeleri 


Derviş’li CHP seçeneği 


CHP’li Derviş’e Baykal’lı yorum ve tepki 


Ortalamanın faşizmi ve Makbule 


Seviyeli birliktelik 


</TEXT>
</DOC>
