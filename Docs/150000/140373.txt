<DOC>
<DOCNO> 140373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sonspo29.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe hem 3 puan hem de 3 oyuncu kaybetti... 
</HEADLINE>
<TEXT>

     Göztepe'nin Beşiktaş'a 7-3 yenilmesinin yankıları sürerken, İzmir ekibinde derin bir sessizlik hakim oldu. 
     Futbol Şube Sorumlusu Halil Kiraz, güçlü rakipleri önünde oyunda dengeyi kurdukları anda, 3 gol birden yediklerini kaydederek, ''Eğer bir süre daha bu goller gelmeseydi, maçın şekli çok farklı olacaktı'' dedi. 
     Beşiktaş'ı ilk 30 dakika durdurmaya yönelik bir oyun planı düşündüklerini, ancak erken gelen golle tüm planlarının alt üst olduğunu belirten Kiraz, ikinci yarının 6 dakikalık bölümünde üst üste gollerin de işi tamamen bitirdiğini söyledi. 
     Kiraz, sözlerini şöyle sürdürdü 
     ''Oyunu dengelediğimiz anlarda hep gol yedik. Biz bile inanamadık. Göztepe bu kadar kolay gol yiyen bir ekip değil. Ama sonuçta yenildik. Mazeret bulmamız yersiz. Pascal Nouma'ya hakemin gösterdiği iyi niyeti de anlamsız bulduk. Ne yazık ki hakemler etkileniyor ve hata yapıyor. Sinan'a yaptığı harekette oyunu göz göre göre devam ettirdi ve gol yedik. Normalde kırmızı kart görmeliydi. Bizim oyuncularımızın da o pozisyona takılmaları, doğal olarak hataydı.'' Yenilginin dışında 4 sarı kart cezası alan Ercan, Cumhur ve Tayfun gibi as futbolcuların, Samsunspor maçında forma giyemeyecek olmalarına üzüldüklerini kaydeden Kiraz, kaleci Bora'nın da moralinin bozuk olduğunu söyledi. 
     
     ''YENİLGİDEN SONRA BORA'YI ELEŞTİRMEK YANLIŞ''- 
     Genç kaleci Bora'nın, yenilen goller nedeniyle eleştirilmesini de anlamsız bulduğunu söyleyen Kiraz, futbolcularına her zaman sahip çıkacaklarını kaydetti. 
     Kiraz, şunları söyledi 
     ''1 aydır çok güzel maçlar çıkartan Bora, aynı zamanda Genç Milli Takım kalecisidir. Kaleyi, formsuz olan Bülent'den, bileğinin gücüyle almıştır. Eğer Bora'yı oynatmasaydık ve yenilseydik, bu sefer de niye oynatmadınız diye eleştirilecektik. Kimseyi memnun etmek mümkün değil.'' Öte yandan Bora'nın büyük moral bozukluğu yaşadığı ve Samsunspor maçında teknik heyet tarafından dinlendirilerek, kalede Bülent'e görev verileceği öğrenildi. 
     





</TEXT>
</DOC>
