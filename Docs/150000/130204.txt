<DOC>
<DOCNO> 130204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/soneko03.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'nın döner ve dürüm pideleri Turgutlu'dan... 
</HEADLINE>
<TEXT>

     Manisa'nın Turgutlu İlçesi'ndeki KARMEZ Ekmek ve Unlu Mamülleri Fabrikası'nın, AB ülkelerinde geniş bir pazar haline gelen döner ve dürüm pidelerini üreterek ihraç ettiği bildirildi. 
     KARMEZ Fabrika Genel Müdürü Kemal Kutlu, geçen yıl üretime başladıklarını belirtti. 
     Kutlu, fabrikanın, Fransa, Belçika ve İspanya'daki şubelerinin bulunduğu bölgelerde tüketilen günde 20 ton döner ve dürüm için gereken pidenin üretilmesi amacıyla kurulduğunu anlattı. 
     Kemal Kutlu, İzmir-Turgutlu Karayolu'nun 40. kilometresindeki 10 bin metrakarelik alan üzerinde kurulu fabrikada 125 personelin çalıştığını kaydetti. Dış piyasa yanında ürettikleri unlu mamüllerin İzmir, Manisa, Denizli, İstanbul, Kocaeli, Bursa ve Aydın'da da satıldığını belirtti. 
     El değmeden ve AB üretim, hijyen standartları ile üretilen ekmek ve unlu mamüllerin iç piyasaya da aynı standart ve kalitede verildiğini belirten Kutlu, şöyle konuştu 
     ''Fabrikamızda günde 36 bin ekmek, 10 bin tost ekmeği, 200 bin hamburger ekmeği, ihracata yönelik olarak da 5 bin adet döner ve dürüm için pide üretiyoruz. Diğer unlu mamüllerimiz ise paketler halinde iç piyasaya veriliyor. Galeta çeşitlerimiz yanında Gips ve Galeta arasında yeni bir ürünü de piyasaya sunmaya hazırlanıyoruz. Bu ürünlerimizi yurt çapında kendi araçlarımızla dağıtıyoruz.'' 
     





</TEXT>
</DOC>
