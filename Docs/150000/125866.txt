<DOC>
<DOCNO> 125866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/soneko23.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD İstihdam vergileri düşürülmeli... 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, Türkiye'de çok yüksek olan istihdam vergilerinin düşürülmesi gerektiğini söyledi. 
     Özilhan, ''bu vergiler makul düzeylere çekildiğinde, işsizlik oranını birkaç puan daha geriletmek mümkün olacaktır'' dedi. 
     TÜSİAD Başkanı Özilhan, Türkiye SİAD Platformu'nun Trabzon'da Zorlu Grand Otel'de gerçekleştirdiği 6. SİAD Zirvesi'nde yaptığı konuşmada, Türkiye'nin çok yoğun ve hareketli günlerden geçtiğini vurguladı. 
     Özilhan, toplantı gündemini ''Türkiye'de İşsizlik ve İşsizlikle Mücadele'' konusunun oluşturduğu zirvedeki konuşmasında, gündemde AB üyelik süreci, Kıbrıs meselesi ve yeni hükümetin icraatı gibi yüksek yoğunluklu maddeler bulunduğuna işaret etti. 
     Refah ve mutluluğun, sağlıklı büyüme, üretim ve istihdamla sıkı sıkıya bağlı olduğuna işaret eden Özilhan, ''gelecek 10 yılda Türkiye'de geçmişe kıyasla daha fazla kişinin işgücü piyasasına girmesi bekleniyor. Özellikle kadınların ve tarım sektöründen gelen işgücünün artarak işgücü piyasasına gireceği hesaplanıyor. Daha önceleri tarım dışında yılda 350-400 bin kişiye iş yaratmak yeterli iken, önümüzdeki yıllarda bu sayı 700 bin seviyelerine ulaşacaktır'' diye konuştu. 
     
     ''ORTALAMA BÜYÜME YÜZDE 5.5'A ÇIKARILMALI'' 
     Her yıl istihdam yaratmanın yolunun, yüksek ve istikrarlı büyüme temposundan geçtiğini vurgulayan Özilhan, şu görüşleri dile getirdi 
     ''Tarım dışı işsizliği, bugünkü düzeyi olan yüzde 13 seviyesinde tutmak için bile yılda en azından ortalam yüzde 5'lik bir büyüme sağlanmalıdır. Bu yüksek orandaki işsizliği önümüzdeki 10 yılda düşürmek istiyorsak, ortalama büyümenin hiç olmazsa yüzde 5.5'a çıkarılması şarttır. 
     Bunun için de, makroekonomik istikrarın en geç 2 yıl içinde sağlanması gerekmektedir. Tabii bunu yaparken, yapısal olarak istihdamın önünde yükselen duvarların da yıkılması gerekmektedir. Araştırmalar, Türkiye'de işgücü talebinin işgücü maliyetine son derece duyarlı olduğunu göstermektedir. Bu yüzden Türkiye'de çok yüksek olan istihdam vergilerinin düşürülmesi gerekmektedir. Bu vergiler makul düzeylere çekildiğinde işsizlik oranını birkaç puan daha geriletmek mümkün olacaktır. Bunu yaparken genel makroekonomik dengeleri bozmamaya özen göstermek gerekir.'' 
     
     İŞ GÜVENCESİ YASASI 
     Özilhan, istihdam artışını ters yönde etkileyecek bir başka yaklaşımın da, İş güvencesi Yasa Tasarısı olduğunu ifade ederken, şunları söyledi 
     ''İş Güvencesi Yasası, ölçüsüz popülizmin simgesi olarak tarihteki yerini alacaktır. Bu hükümetin öncelikleri arasında yer alan istihdam konusu, ucuz popülizme feda edilmeyecek bir konudur. İş Kanunu'nda öngörülen değişikliklerin bir an önce gerçekleştirilmesi ve bunun, İş Güvencesi Yasası'ndan önce yürürlüğe sokulması, istihdamın korunması ve geliştirilmesi açısından hayati önem taşımaktadır. Türkiye'de işsizlik sorununu çözecek olan yeni yatırımların önünde de duvarlar yükselmektedir. 
     Türkiye'de pek çok konuda olduğu gibi, bu konuda da bir türlü somut adım atılamamaktadır. Yatırım ortamının iyileştirilmesi çalışmalarına hız verilmesi ve kısa sürede somut değişikleri yaratacak reformlara, hem yerli yatırımların önündeki engellerin kaldırılması hem de yabancı sermayenin Türkiye'ye çekilmesi için adım atılması gerekmektedir.'' Özilhan ayrıca, kamu kesiminin borçlanma gereğini düşürme, ekonomiyi şoklar karşısında dirençli kılabilmek için borç yükünün azaltılması zorunluluğu ile istikrar programından hızlı ve sürdürülebilir bir büyümeye geçebilmek için enflasyonun düşürülmesi ve kontrol altında tutulması halinde, en geç iki yıl içinde ekonomide kalıcı bir istikrarın tesis edilebileceğini ifade etti. 
     Hızlı ve sağlıklı büyümenin, ancak onu yaratacak yeni yatırımlarla mümkün olacağını da vurgulayan Özilhan, ''ihtiyaç duyduğumuz ölçüde bir yatırım artışı için, gerekli kaynağı yalnızca yurt içinden sağlamak mümkün değildir. Ülkemize yüksek miktarlarda yabancı sermaye girişini sağlamak zorundayız. Bunu sağlayabilmemiz ise kendi geleceğimize nasıl bir şekil vereceğimiz ile doğrudan ilişkilidir'' dedi. 
     
     AB İLE İLİŞKİLER 
     İşte bu noktada, Türkiye'nin AB üyelik sürecinin öneminin bir kez daha ortaya çıktığına işaret eden Özilhan, şunları söyledi 
     ''Türkiye, Kopenhag Zirvesi'nde müzakere tarihi konusundaki beklentilerini tam olarak karşılayamamıştır, ama üyelik süreci ile ilgili kesin ifadeler içeren, AB'nin Türkiye'yi kendi geleceğinin bir parçası olarak gördüğünü resmi olarak teyit eden bir karar ortaya çıkarmıştır.'' AB'nin tarihinin en büyük genişlemesinin kurumsal ve ekonomik etkilerini sindirmek için zamana ihtiyaç duymasının doğal olduğunu ifade eden Özilhan, devamla şöyle dedi 
     ''Türkiye, üyeliği ile birlikte AB içi dengeleri ciddi biçimde değiştirecek büyüklükte bir ülkedir. Nüfusumuz, yaklaşık olarak yeni üye olan 10 ülkenin nüfusuna eşittir. Türkiye, AB ile ilişkilerinde belki de son önemli dönemece girmiştir. Bu tarihsel dönemecin yoldan çıkmadan alınabilmesi için kararlılık ve direnç gereklidir. Bu bağlamda, Avrupa politikamız, duygusallıktan uzak, soğukkanlı, akılcı ve gerçekçi olmalıdır. 
     Bundan sonra gerekli olan şey, yapılacak işlere odaklanmaktır. Demokratikleşme ile ilgili Türkiye'nin atması gereken çok az adım kalmıştır. AB Genel Sekreterliği'nin müsteşarlık yetkisi ile güçlendirilmesi, AB ile mevzuat uyum çalışmalarına ivme kazandırarak, ilerki müzakere dönemine yönelik olarak şimdiden zaman kazanılmasına katkıda bulunacaktır.'' Ayrıca Türkiye'de işsizliği konuşurken, bu işsizliği ortadan kaldıracak büyüme hızlarına nasıl erişilebileceği sorusunu cevaplamak gerektiğine dikkati çeken Özilhan, ''ilave iş imkanları yaratacak yatırımlar için, kaynağın nereden sağlanabileceğine bakmalıyız. Yabancı sermayenin bu süreçteki muhtemel rolünü ve yabancı sermaye için Türkiye'yi cazip bir ülke haline getirecek koşulları iyi kavramalıyız. İşsizlikle mücadeleyi ancak böyle bir perspektif içinde yürütürsek başarıyla sonuçlandırabiliriz'' şeklinde konuştu. 
     Trabzon Valisi Adil Yazar da konuşmasında, Türkiye'de işsizlik sorununu asgariye indirmek için yatırımların artırılması gerektiğini vurgularken, ''İşsizliği ortadan kaldıracak olan işadamları ve yatırımcılardır'' dedi. 
     





</TEXT>
</DOC>
