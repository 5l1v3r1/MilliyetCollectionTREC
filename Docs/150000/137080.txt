<DOC>
<DOCNO> 137080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sondun07.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrailli ve Filistinli yetkililer yarın görüşecekler... 
</HEADLINE>
<TEXT>

     İsrailli ve Filistinli yetkililerin yarın İngiltere'nin başkenti Londra'da biraraya gelerek, Filistin Yönetimi'nde yapılacak reform konusunu görüşecekleri bildirildi. 
     Filistinli baş müzakereci Saib Erakat, AFP'ye yaptığı açıklamada, Londra'ya gidecek Filistin heyetinin, reformların yanı sıra ABD, AB, Rusya ve BM'den oluşan Dörtler'in ortaya attığı ve 2005'e kadar Filistin devletinin kurulmasını öngören ''yol haritası'' konusunu ele alacaklarını söyledi. 
     Ocak ayı ortalarında yine Londra'da yapılan, ancak İsrail'in yasakları yüzünden Filistin'den ayrılamayan yetkililerin telekonferans aracılığıyla katıldığı toplantının hatırlatılması üzerine Erakat, bu kez İsrail'den, heyetin gönderilmesine engel çıkarılmayacağı konusunda garanti alındığını belirtti. 
     Erakat, heyette, kendisinden başka, Enformasyon Bakanı Yaser Abdrabbo, Ekonomi Bakanı Mahir El Masri ve Uluslararası İşbirliği Bakanı Nebil Şaat'ın bulunacağını kaydetti. 
     İsrail Dışişleri Bakanlığı da, yarın akşam saatlerinde Londra'da olacak İsrail heyetinin bir dizi ekonomik reform toplantısı yapacağını duyurdu. 
     Bakanlık sözcüsü, ''Maliye Bakanlığı daire başkan yardımcılarından Yossi Gal başkanlığındaki heyet, Filistin reformlarını ele almak üzere Dörtler'in üyeleriyle görüşecek'' dedi. 
     





</TEXT>
</DOC>
