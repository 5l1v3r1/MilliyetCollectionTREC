<DOC>
<DOCNO> 115491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sontur18.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer Kararlılığımızı yineleyeceğim 
</HEADLINE>
<TEXT>

     Cumhurbaşkanı Ahmet Necdet Sezer, Kopenhag'ta Türkiye'nin Avrupa Birliği'ne AB adaylığının bundan sonraki aşamasına ilişkin haklı beklentilerini bir kez daha güçlü biçimde dile getirme olanağı bulacağını belirtti. 
     Sezer, Danimarka'nın başkenti Kopenhag'a hareketinden önce Esenboğa Havalimanı'nda düzenlediği basın toplantısında, ziyaretine ilişkin bilgi verdi. 
     Danimarka Başbakanı ve AB Dönem Başkanı Anders Fogh Rasmussen'in aday ülkelerin devlet ve hükümet başkanlarını 24-25 Ekim günlerinde Brüksel'de düzenlenen AB Doruk Toplantısı'nın sonuçları hakkında bilgilendirmek üzere yarın Kopenhag'da yapılacak bir toplantıya davet ettiğini belirten Sezer, bu toplantıya katılmak üzere Kopenhag'a gittiğini söyledi. 
     AB devlet ve hükümet başkanlarının Birlik tarihinin en büyük genişlemesine ilişkin olarak yıl sonunda Kopenhag Doruk Toplantısı'nda alınacak kararların ön hazırlıkları çerçevesinde 2 gün önce Brüksel'de toplandıklarını kaydeden Sezer, sözlerini şöyle sürdürdü 
     ''Bu toplantıda, katılım görüşmelerini tamamlayarak Birliğe üye olmak üzere davet edilebilecek adaylar belirlenmiş ve bu ülkelerin üyeliklerinin gerçekleşmesi için önümüzdeki dönemde izlenecek yöntemler ele alınmıştır. Brüksel Doruk sonuçlarında ülkemiz tarafından Kopenhag siyasal ve ekonomik ölçütlerinin karşılanması yönünde önemli adımlar atıldığı kaydedilerek, bu gelişmelerin katılım görüşmelerinin başlatılmasını yaklaştırdığı vurgulanmaktadır. Doruk sonuçlarında ayrıca Konsey, Kopenhag Doruğu'ndan önce adaylığımızın bir sonraki aşamasına ilişkin olarak alınacak kararların öğelerini belirlemeye davet edilmektedir. Anılan sonuçlarda ülkemizle ilgili paragraf, Laeken ve Sevilla doruk sonuçlarında yer alan ifadelerle karşılaştırıldığında kimi yönlerden daha olumlu öğeler içermekle birlikte beklentilerimizi karşılamamaktadır.'' Cumhurbaşkanı Sezer, Kopenhag'ta Türkiye'nin adaylığının bundan sonraki aşamasına ilişkin haklı beklentilerini bir kez daha güçlü biçimde dile getirme olanağı bulacağını vurgulayarak, şunları kaydetti 
     ''AB'ye tam üyelik hedefimizi ve bu yöndeki kararlılığımızı yineleyerek, üyeliğimizin Birliğin küresel düzeyde etkili bir güç olmasına sağlayacağı katkılara işaret edeceğim. Türkiye'nin, adaylığının kabul edildiği Helsinki Doruğu'ndan bu yana yükümlülüklerine uygun bir biçimde gerçekleştirdiği kapsamlı reformların, katılım görüşmelerinin 2003'te başlatılması yönünde alınacak bir karar için yeterli temel oluşturduğunu düşündüğümüzü vurgulayacağım. Gerçekleştirdiğimiz siyasal ve ekonomik reformların kapsam ve niteliğinin bu beklentimize haklılık kazandırdığını ve Kopenhag Doruğu'nda ortaya koyduğumuz siyasal iradeye karşılık verecek bir karar çıkmasını umduğumuzu dile getireceğim.'' Cumhurbaşkanı Sezer, Kopenhag'taki Doruk Toplantısı vesilesiyle Danimarka Başbakanı ve AB Dönem Başkanı Rasmussen ile ikili bir görüşme yaparak Türkiye-AB ilişkilerini ayrıntılı biçimde ele almayı öngördüğünü söyledi. 
     





</TEXT>
</DOC>
