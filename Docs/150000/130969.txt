<DOC>
<DOCNO> 130969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sondun19.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye ve Arap ülkeleri, savaşı önleyecek formül arıyor" 
</HEADLINE>
<TEXT>

     Mısır Cumhurbaşkanı Hüsnü Mübarek, Arap ülkeleri ile Türkiye'nin, olası Irak operasyonunun önlenmesi için hem Irak'ın, hem de ABD'nin kabul edebileceği bir ''formül'' arayışında olduğunu belirtti. 
     Mena ajansının bildirdiğine göre, kısa bir ziyaret için geldiği Suudi Arabistan'dan ayrılan Hüsnü Mübarek, uçakta gazetecilere yaptığı açıklamada, ''Irak'a karşı olası bir askeri operasyonun önlenmesi ve bu amaçla Irak ile ABD'nin de kabul edebileceği bir formül bulunması için, Arap olan ve olmayan ülkeler çaba içindedirler. Türkiye Başbakanı Abdullah Gül'ün, Irak sorunu konusunda yaptığı ziyaretler bu çerçeve içinde yer almaktadır. Bu ziyaretlerde birçok öneri ve fikir ele alınmıştır'' dedi. 
     ABD ile sürekli temas halinde olduklarını söyleyen Mübarek, ''birçok formülün önerildiğini, bununla birlikte ABD ile Irak'ın da görüş açılarını öğrenmek gerektiğini'' sözlerine ekledi. 
     





</TEXT>
</DOC>
