<DOC>
<DOCNO> 118236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sondun18.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman CDU kurultayı ''Türkiye AB'ye girecek durumda değil'' 
</HEADLINE>
<TEXT>

     Alman Hıristiyan Demokrat Birlik Partisi CDU Genel Başkanı Angela Merkel, Türkiye'nin AB'ye girecek durumda olmadığını öne sürdü. 
     Merkel, partisinin Hannover kentinde başlayan kurultayında yaptığı konuşmada, ''Türkiye hukuki, siyasi ve ekonomik açıdan AB'ye girecek durumda değil'' diye konuştu. 
     Başbakan Gerhard Schröder'in Irak ile ilgili tutumunu eleştiren Merkel, ''Schröder, Türkiye'nin AB üyeliği sürecini de destekleyerek, sadece ABD'yi yumuşatmaya çalıştığı izlenimini vermiştir'' dedi. 
     Merkel, göç konusunu gündemde tutmaya devam edeceklerini de söyledi. 
     Almanya'nın dış politikada ve güvenlik konusunda daha fazla sorumluluk üstlenmesini isteyen Merkel, ''Almanya gibi büyük bir ülke dünyadaki gelişmelerin dışında kalamaz. BM Güvenlik Konseyi'nin, Alman hükümetinin hiçbir katkı sağlamadığı, Irak konusunda bir karar alması skandaldır'' görüşünü savundu. 
     Merkel, konuşmasının büyük bölümünde federal hükümetin politikalarını eleştirdi ve silahlı kuvvetlere daha fazla para verilmesi gerektiğini kaydetti. Merkel, ''Seçimlerden sonra ülkede bir şeylerin değişeceğini ümit edenler, daha şimdiden hayal kırıklığına uğradı. Ülkemiz ekonomik, sosyal ve ahlaki açıdan çöküntü içinde, geleceği de belirsiz. Bunun tek sorumlusu Başbakan Gerhard Schröder'' diye konuştu. 
     Parti kurultayında bugün yapılacak oylamada, Merkel'in yeniden genel başkan seçilmesine kesin gözüyle bakılıyor. Diğer bazı parti yöneticilerinin ise değişmesi bekleniyor. 
     
</TEXT>
</DOC>
