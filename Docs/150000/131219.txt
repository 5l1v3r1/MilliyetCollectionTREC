<DOC>
<DOCNO> 131219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sondun28.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bremen'de Türklerin oturduğu ev kundaklandı... 
</HEADLINE>
<TEXT>

     Almanya'nın Bremen kentinde, Türklerin de oturduğu bir evin kundaklanmasında facia kılpayı önlendi. 
     Bremen'deki Blumenthal semtindeki George-Albrecht sokağında, Fatma Bulut ile 2 kızı, ayrıca Hasan Demirbilek ile eşi olmak üzere 2 Türk ailesinin oturduğu 11 numaralı binayı kundaklayanların kimlikleri henüz bilinmiyor. 
     Komşu binada oturan Yusuf Eğilmez tarafından fark edilerek, büyük faciaya sebep olmadan engellenen yangında duman zehirlenmesinden ve şoktan tansiyonu yükselince hastaneye kaldırılan Fatma Bulut, tedavisi yapıldıktan sonra taburcu edildi. 
     Yusuf Eğilmez, olayla ilgili şunları söyledi 
     ''Gece saat 03.00 sıralarında bir gürültü duyarak dışarıya baktığımda binanın içinde duman ve kıvılcımları fark ettim ve hemen koşarak binanın önüne geldim. Kapı kapalıydı. Tekme ile açınca yangın, hava alarak alevlendi. Kızımdan yangın söndürme tüpünü istedim. İtfaiye de haber verdik. Ortalık dumana boğulmuştu. Merdivenler tutuştuğundan kimse aşağıya inemiyor, 'bizi kurtarın' diye bağırıyorlardı. 
     Birisi engelli iki kızıyla oturan Fatma Bulut ise 'aşağıya bir şey koyun atlayacağız' diye bağırıyordu. O arada polis, itfaiye ve cankurtaran arabaları geldi. Yangın söndürüldükten sonra binada mahsur kalanlar dışarı çıkartıldı. Allah böyle olayı kimseye yaşatmasın.'' Görgü tanıkları, 30 yıldan bu yana aynı semtte yaşadıklarını, son bir yılda 2 kez kundaklama olayının meydana gelmesinden sonra huzurlarının kaçtığını söylediler. 
     Halil Kartal adlı vatandaş, olayın kamuoyuna geç duyurulmasından şikayetçi olarak, ''Olayın şokunu henüz atmış değiliz. Hala şoktayız. Can kaybının olmayışı tek tesellimiz'' dedi. 
     Türkler, aynı sokakta bir başka binanın da geçen yıl kundaklandığını ve faillerinin henüz belirlenemediğini belirterek, tepkilerini dile getirdiler. 
     





</TEXT>
</DOC>
