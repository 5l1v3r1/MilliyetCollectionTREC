<DOC>
<DOCNO> 121353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/soneko19.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı Coşkun IMF ile yeni bir stand-by yapılmayacak 
</HEADLINE>
<TEXT>

     Sanayi ve Ticaret Bakanı Ali Coşkun, Uluslararası Para Fonu IMF ile yeni bir stand by anlaşması yapılmayacağını belirterek, ''4. protokolü görüşürken ülke gerçeklerini anlatarak programı revize edeceğiz'' dedi. 
     Coşkun, Türk Belediyeler Birliği Başkanı Aytaç Durak ve birlik yönetim kurulu üyelerini makamında kabul etti. Ali Coşkun, görüşme sırasında gazetecilerin sorularını yanıtladı. 
     Gazetecilerin, ''IMF ile asıl görüşmenin faiz dışı fazla konusunda yapılacağı yönündeki haberleri nasıl değerlendiriyorsunuz '' sorusuna, ''Faiz dışı fazlayı IMF yüzde 6.5 olarak istiyor. Biz bunu görüşürüz, anlaşırız ve anlaştığımızı da gerçekleştiririz ama içişlerimize fazlaca müdahale ettirmeyiz'' dedi. 
     
     "YEREL YÖNETİM REFORM TASARISI MECLİS'E SUNULACAK" 

     Sanayi ve Ticaret Bakanı Ali Coşkun, en kısa zamanda ''Yerel Yönetim Reform Tasarısı''nı Meclis'e sunacaklarını söyledi. 
     Bakan Coşkun görüşme sırasında yaptığı konuşmada, cumhuriyetin, demokratik cumhuriyet olması gerekirken, uzun yıllar bürokratik cumhuriyet olarak yaşaması nedeniyle yerel yönetimlere verilen yetkilerin kısıtlı kaldığını söyledi. 
     Dünyadaki hızlı globalleşme sürecine Türkiye'nin de ayak uydurması gerektiğini belirten Bakan Coşkun, ''Bizim parti programımızda vardı. Şimdi hükümet programımızda da yer aldı. En kısa zamanda 'Yerel Yönetim Reform Tasarısı'nı Meclis'e sunacağız'' dedi. 
     Belediye başkanlarıyla ilgili kurum ve kuruluşları yeniden gözden geçireceklerini ve sağlıklı bir yapıya kavuşturmak için çalışacaklarını belirten Coşkun, halka en yakın hizmeti veren kurumların belediyeler olduğunu, bu nedenle parti ayrımı yapmadan belediye başkanlarıyla diyalog ve uzlaşma içinde halka hizmet götüreceklerini söyledi. 
     Coşkun, görüşmede Durak ve birlik üyelerinin şikayetlerini dinlediğini ve bunları çözmeye çalışacaklarını kaydetti. 
     
     AYTAÇ DURAK ''ANKARA KÜÇÜLMEZSE, TÜRKİYE BÜYÜMEZ'' 

     Türk Belediyeler Birliği Başkanı Aytaç Durak da, Türkiye'nin tüm hizmetlerini tek partili iktidar döneminde gördüğünü söyledi. 
     ''Ankara küçülmezse, Türkiye büyümez'' diyen Durak, bu hükümetle birlikte 37 bakanlığın 25'e indirildiğini, yerel yönetimlerin güçlendirildiğini, AK Parti Genel Başkanı Recep Tayyip Erdoğan dahil kabinede 3 belediye başkanı bakan bulunduğunu kaydetti. 
     Durak, Tayyip Erdoğan'ın başbakan olması gerektiğini de savunarak, ''Milli irade böyle diyor. Halkımız gerekirse Anayasayı da değiştirsinler diye AK Parti'ye yetki verdi'' dedi. 
     Konuşmaların ardından Bakan Coşkun gazetecilerin bir sorusu üzerine, ekonominin idaresinin sorumlu hükümete ait olduğunu vurgulayarak, ''Tabii ki IMF'ye karşı değiliz. IMF'nin desteklerini alırız. Ama yaşanan programda tamamen parasal politikalar çok öne çıkarıldığı için hep söylüyorum. Ekonomi adeta son 2 yılda faiz, döviz ve borsa üçgeni içinde çırpındı durdu'' dedi. 
     Programın sosyal boyutunun olmadığını, 2.5 milyon insanın daha işinden atılmasının da bunun çarpıcı bir örneği olduğunu belirten Coşkun, şu anda işsizlik, hayat pahalılığı ve gelir dağılımındaki adaletsizliğin halkın öncelikli sorunları olduğunu ifade etti. 
     Programa sosyal boyutu da eklemek istediklerini belirten Coşkun, reel sektörün üretim politikasının artık ekonomi politikalarında yer alması gerektiğini söyledi. 
     
     TÜRKİYE'NİN YÜZDE 5-7 BÜYÜME MECBURİYETİ VAR 

     Tarım ve hayvancılığın çöktüğünü, imalat sanayinde gerileme olduğunu ifade eden Coşkun, Dünya Bankası 2. Başkanı'nın da ''Artık Türkiye'nin büyümeye geçmesi lazım'' sözlerini hatırlattı. 
     Bakan Coşkun, büyüme konusunda da enflasyonu kontrol altına alarak büyümenin mümkün olduğunu, kendilerinin yaptığı hesaplamalara göre, Türkiye'nin yüzde 5-7 arasında büyüme mecburiyetinde olduğunu kaydetti. 
     Coşkun, bunun, devletin asli görevlerine çevrilmesi, yerel yönetim reformlarının gerçekleştirilmesi ve israf önlenerek enflasyonun da kontrol altında tutulmasıyla mümkün olduğunu belirtti. 
     Ali Coşkun, ayrıca bugün İstanbul Sanayi Odası'nı ziyaret edeceğini belirterek, yerel yönetimlere aktardıkları gibi odalara da birçok yetki aktaracaklarını sözlerine ekledi. 
     





</TEXT>
</DOC>
