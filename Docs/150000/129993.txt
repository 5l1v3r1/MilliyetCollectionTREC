<DOC>
<DOCNO> 129993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/soneko12.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ASO Başkanı Çağlayan Savaş tüm dengeleri sarsar 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, ''Irak'ta yaklaşan savaşın, bölgede potansiyel olarak tüm dengeleri sarsacak nitelikte olduğunu'' bildirdi. 
     ASO'da düzenlenen ''ABD ile İşbirliği Olanakları'' seminerinin açılışında konuşan Çağlayan, Irak'a olası askeri müdahale konusuna değindi. 
     Irak'a askeri bir müdahalenin sadece ekonomik boyutuyla ele alınarak tartışılmasının doğru olmadığını anlatan ASO Başkanı, bunun ekonomik boyutuyla birlikte, siyasi ve sosyal boyutları da bulunduğunu kaydetti. 
     Irak'ta yaşanacak bir savaşın, krizden çıkmakta olan Türk ekonomisini çok derinden etkileyeceğine dikkati çeken Çağlayan, savaşın çıkması durumunda faizlerin yükseleceğini, iç talebin daralacağını, ekonomik büyümenin hız keserek hem ihracat hem de turizm gelirlerinde azalma olacağını söyledi. 
     Çağlayan, artan petrol faturası nedeniyle de dış dengelerin olumsuz etkileneceğini vurguladı. 
     Savaşın, Türkiye'nin dış piyasalardan borçlanmasını güçleştirebileceğine de işaret eden Çağlayan, böyle bir durumda 2003 yılında iç ve dış borçların çevrilmesinde sorunlar yaşanabileceğini, dış borçların iç borçla finansmanı yoluna gidileceğini ve bunun sonunda faizlerin yeniden yükselebileceğini söyledi. Çağlayan, şöyle devam etti 
     ''Bu da, zaten zorda olan ekonomimizi daha da zora sokacak, hem büyüme hem de enflasyonla mücade programımızı zora sokacaktır. Ayrıca ülkemize gelebilecek mültecilerin getireceği çeşitli ekonomik ve sosyal problemler olacaktır. 
     Savaşın kısa dönemli bu ekonomik maliyetleri küçümsenemez. Diğer yandan savaşın uzun vadeli sonuçları üzerinde de düşünmek gerekir. Savaş sonrasında Irak'ın parçalanma olasılığı vardır. Bu durumda hemen sınırımızda Filistin'de 50 yıldır yaşanan sorunlara benzer sorunların tohumları atılmış olacaktır. Savaş sonrasında nasıl bir harita, nasıl bir coğrafya olacaktır Bölge nasıl şekillenecektir '' 
     
     ''TÜRK HALKI TEDİRGİN'' 
     Bölgede, Türkiye'nin yanıbaşında yıllarca sürebilecek bir istikrarsızlığın uzun dönemli maliyetlerinin ne olacağını şimdiden kestirmenin güç olduğunu ifade eden Çağlayan, herşeyden önce savaşın birçok masum insanın hayatlarını kaybetmesine yol açarak bölge halkları arasında kin ve nefret tohumlarının atılmasına, bölgede zaten var olan hasmane duyguların daha da kemikleşmesine yol açacağını kaydetti. 
     ASO Başkanı, ''Bu nedenle biz böyle bir savaşa karşıyız. Konunun barışçıl yollardan çözümünü diliyoruz ve savaşın çıkmaması için herkesin elinden gelen çabayı sarfetmesini bekliyoruz'' dedi. 
     Çağlayan, 1991 yılındaki Körfez Savaşı'nın Türkiye'ye kaybettirdiklerinden dolayı Türk halkının tedirgin olduğunu da belirtirken, bu nedenden dolayı halkın savaşa olumlu bakmadığını söyledi. 
     Irak'ta yaklaşan savaşın, bölgede tüm potansiyel dengeleri de sarsacak nitelikte olduğunu vurgulayan Çağlayan, bu nedenle konuya sadece uğranılacak ekonomik kayıplar açısından yaklaşılmasının doğru olmadığını ifade etti. 
     Çağlayan konuşmasında, Türk-Amerikan ticari ilişkilerinde yaşanan sorunlara da değinirken, iki ülke arasındaki ticarette yaşanan sıkıntıların giderilmesi için bazı taleplerde bulundu. 
     





</TEXT>
</DOC>
