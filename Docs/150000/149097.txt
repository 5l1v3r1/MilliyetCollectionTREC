<DOC>
<DOCNO> 149097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/soneko08.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa güne sakin başladı... 
</HEADLINE>
<TEXT>

     Borsa, seansın ilk yarım saatini yüzde 0.05 düşüşle tamamladı. 
     Açılıştan itibaren kararsız bir seyir izleyen endeks, küçük miktarlarda iniş çıkışlarla dünkü kapanış seviyelerini korudu. 
     Seansa 15.05 puan düşüşle 10,614.61 puandan başlayan endeks, yaklaşık 130 puanlık dar bir bant içinde hareket etti. 64.9 trilyon lira dolayında işlem hacminin oluştuğu seansın ilk yarım saatlik bölümünde, endeks, en düşük seviye olarak 10,546.76 puana kadar gerilerken, en yüksek seviye olarak 10,678.80 puanı gördü. 
     Endeks, saat 10.00 itibariyle 5.11 puan düşüşle 10,624.55 puana gerilerken, bu seviyedeki düşüş oranı yüzde 0.05 oldu. 
     Bugün sakin, hacimsiz bir gün bekleyen uzmanlar, piyasanın Kerkük ve Musul'daki gelişmeleri yakından takip ettiğini belirterek, önümüzdeki haftanın yoğun gündemine dikkat çekiyorlar ve bugün yatırımcıların hafta sonu riskini almak istemeyeceğini ifade ediyorlar. 
     Önümüzdeki hafta piyasaların gündeminde Kuzey Irak'taki gelişmelerin yanı sıra, IMF İcra Kurulu Direktörler toplantısının sonuçları ve gelecek 700 milyon dolarlık kredi, Cumhurbaşkanı Sezer'in Anayasa değişikliği konusunda atacağı adım ve hükümetin üst düzey bürokratlarda yapacağı değişiklikler bulunuyor. 
     





</TEXT>
</DOC>
