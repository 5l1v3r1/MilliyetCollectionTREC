<DOC>
<DOCNO> 129107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sonspo11.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş Milli takımın başarısında herkesin payı var 
</HEADLINE>
<TEXT>

     Milli Takımlar Teknik Direktörü Şenol Güneş, Dünya Kupası'nda 3. olan milli takımın başarısında, her kesimin ve herkesin payı olduğunu söyledi. 
     Futbol Federasyonu ve Türkiye Futbol Adamları Derneği tarafından ortaklaşa düzenlenen ''Uluslararası Haluk Ulusoy Teknik Direktörler Semineri'', Antalya Belek'te başladı. 
     Yaklaşık 650 futbol adamının katıldığı seminerde konuşan Milli Takımlar Teknik Direktörü Şenol Güneş, Dünya Kupası'nda 3. olan milli takımın başarısını anlattı. 
     Göreve geldiğinde, eleme karşılaşmaları ve Dünya Kupası maçlarında çok eleştirildiğini belirten Güneş, ''Eleştiriler her zaman olacak. Ama bunlardan ders çıkarmalıyız. Ben bir ders çıkardım. Teknik direktörler, futbolu yönlendiren kişilerdir. Birine kızarak yanlış yapmaya hakkımız yok'' dedi. 
     
     ''BAŞARIMIZIN BİR NEDENİ DE FUTBOLUN ÖZERK OLMASIDIR'' 
     Teknik direktörlerin, futbolcunun özel yaşamı, psikolojisi ve sosyal yönlerinin yanı sıra ülkenin içinde bulunduğu sosyal ve ekonomik koşulları da iyi tahlil etmesi gerektiğini ifade eden Şenol Güneş, şöyle konuştu 
     ''Türkiye, her kesimiyle artık kendini aşmıştır. Geçmişte teknoloji yoktu, eğitim yoktu. Günümüzde dünya globalleşiyor, teknoloji gelişiyor. İşte Türkiye gençliği de Türk sporcusu da Türk futbolcusu da eğitimiyle, teknolojisiyle dünyaya entegre oluyor. Böyle olunca da başarı geliyor. Başarımızın bir nedeni de futbolun özerk olmasıdır. Başarıda her işin bir başı vardır. Bizim başımız da Haluk Ulusoy'dur. Başarılı olmak için her kesimle işbirliğine ihtiyaç var. Dünya Kupası'nda 3. olan A Milli Futbol Takımı'nın başarısında, her kesimin ve herkesin payı var.'' Milli takımın başarısında teknik direktörler Jupp Derwall, Fatih Terim ve Mustafa Denizli'nin de payları olduğunu vurgulayan Güneş, şöyle devam etti 
     ''Türk futboluna yabancıların katkısı elbette var. Ama önce kendi insanımıza sahip çıkalım. Kendi insanımızı aşağılamayalım. Başarı için herkes kendi birikimini geliştirmeli. Türkiye'de yıllarca dışarıya dönük bir anlayış hakimdi. İngiliz ekolüyle mi oynayalım, Alman ekolüyle mi oynayalım, yoksa başka bir ekolle mi oynayalım deniyordu. Artık Türkiye de bir ekol yaratıyor. Önceden Hangi ekol olsun diye tartışıyorduk ama şimdi tartışmıyoruz. Teknik direktörler, gittikleri yerlerde farklılık yaratmalı. Eleştirilerde beni en iyi anlayan siz teknik direktörlersiniz.'' 
     
     ŞENOL GÜNEŞ'İN ZOR KARARI 
     Milli takımın başarısının artık futbol dünyasında ders konusu olmaya başladığını belirten Şenol Güneş, ''Milli takımın başarısı, futbol uzmanları tarafından araştırılıyor, inceleniyor. Hem kulüpler bazında, hem de milli takımlar bazında başarı çıtamızı yükseltiyoruz. Önümüzdeki yıllarda başarımızı sürekli kılmak için çok iyi çalışmamız gerekir'' dedi. 
     Dünya Kupası'na hem tatil yaparak, hem de çalışarak hazırlandıklarını hatırlatan Güneş, en zor anları 27 kişilik kadronun belirlenmesi sırasında yaşadığını söyledi. 
     Güneş, ''Hayatımın en zor kararıyla 27 kişilik kadro azaltılacaktı. Kadrodan çıkarılacak 4 oyuncu olacaktı. Bu oyuncularımdan 3'ü bizimle kaldı, biri kampı terk etti gitti. Peşin hükümlü karar vermedim. O oyuncumuz kırıldı. Ben de olsam kırılırdım. Ama büyük olmak, haksızlıklara katlanarak olunur'' diye konuştu. 
     Şenol Güneş, Dünya Kupası hazırlık döneminde A Milli Futbol Takımı'nda hem sistem değişikliğine, hem de takımı yenilemeye yönelik çalıştıklarını anlatarak, ''Eğer başarılı olamasaydık, asılabilirdik de. Şimdi takdir ediliyoruz'' dedi. 
     Dünya Kupası'nda bir önceki şampiyon Fransa'nın deşifre edildiğini, bu nedenle Fransa'nın başarılı olamadığını söyleyen Güneş, sözlerini şöyle sürdürdü 
     ''Fransa'da yabancı oyuncu sayısı çok fazla. Bu nedenle Dünya Kupası'nda Fransa, Senegal karşısında deşifre edildi ve yenildi. Ancak milli takım deşifre edilemedi. Biz Dünya Kupası'nda bir stil oluşturduk. Teknik oynayarak, ayakta topu fazla tutup göze hoş gelen bir oyun sistemi geliştirmeye çalıştık.'' 
     
     ''BUNDAN SONRA GELECEK NESLİ YARATACAĞIZ'' 
     Şenol Güneş, bundan sonraki Türk antrenörleri ve teknik direktörlerinin hedefinin milli takımı dünya birincisi yapmak olması gerektiğini kaydederek, şöyle konuştu 
     ''Bunu da sizlerin arasından birisi gerçekleştirmeli ve gerçekleştireceksiniz. Türkiye, evrensel düşünerek ve kendi insanına insafsızlık yapmayarak bunu başarabilir. Bugün olumlu ve olumsuz eleştirilerde ortaya çıkan yeni bir Şenol Güneş var. Teknik direktörün yarattığı eser çok önemli. Biz Türk insanını bir bayrak altında birleştirdik. Bundan sonra gelecek nesli yaratacağız. Bizler kurumlarımızı ve ülkemizi yükselteceğiz.'' 
     
     ATA AKSU'NUN KONUŞMASI 
     Futbol Federasyonu Başkan Vekili Ata Aksu da futbolun bir sektör olduğunu ve bacasız sanayi haline geldiğini belirtti. 
     Türk futbolunun gelişmiş ülkeleri yakalamaya çalıştığını ve bunu da başardığını ifade eden Aksu, ''Futbolumuz, dünya çapında marka haline gelmiştir. Bu da teknik direktörlerimizin, milli takımımızın başarısıdır. Şenol Güneş ve ekibi çok kötü eleştirildi. Saldırılara maruz kaldı. Bunların çoğunu da görevi gereği sineye çekti. Ancak biz her koşulda hocamıza destek verdik'' diye konuştu. 
     Birinci Süper Futbol Ligi'nde, bugün bir tek yabancı teknik direktörün kaldığını hatırlatan Aksu, ''Bu da Türk futbolunun başarısıdır'' dedi. 
     Sportif alanda başarıyı sürekli kılmak için büyük azimle çalıştıklarını ve bunu bir misyon olarak kabul ettiklerini vurgulayan Aksu, sözlerini şöyle sürdürdü 
     ''Sportif alanda elde edilen başarılar en yüksek seviyeye gelmiştir. Bu süreç, 79 yıllık bir süreçtir. Bizden sonra gelecekler bu çıtayı daha da ileriye götüreceklerdir. Başarıyı sadece sportif alanlarda göstermedik. Federasyon olarak kulüplerimizin havuz sistemini geçmişteki çirkefliklere, çirkinliklere rağmen kararlılıkla muhafaza ettik ve devam ettiriyoruz. Sponsorluk sistemini başlattık. Futbol özerk hale getirildi. Türk futbolunun başarısında bunlar vardır.'' Türkiye Futbol Adamları Derneği Genel Başkanı İsmail Dilber ise son dönemlerde teknik direktörler arasında, birbirlerinin ayaklarını kaydırmaya çalıştıkları şeklinde iddialar olduğunu belirterek, teknik direktörlerin bunlara karşı çıkması gerektiğini söyledi. 
     Seminer, yarın sertifika dağıtımıyla sona erecek. 
     





</TEXT>
</DOC>
