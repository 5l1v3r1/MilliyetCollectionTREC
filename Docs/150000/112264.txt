<DOC>
<DOCNO> 112264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sonspo16.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı yöneticiler Fenerbahçe'nin stadını gezdi... 
</HEADLINE>
<TEXT>

     Ali Sami Yen Stadı'nın yerine yeni stat yapmak için çalışmalarını sürdüren Galatasaray'da, projeyle ilgili çalışmaları yürüten bazı yöneticiler, Fenerbahçe Şükrü Saracoğlu Stadı'nda incelemelerde bulundu. 
     Stat müdürü Mürşit Tarhan nezaretinde, önce projesini, ardından stadı baştan sona inceleyen Galatasaraylı yöneticiler Alp Yalman, Özkan Olcay ve bazı kulüp yetkilileri, stadı çok beğendi. 
     Fenerbahçe Kulübü'nü, böyle bir stadı yaptığı için kutlamak gerektiğini vurgulayan Ali Sami Yen Stadı Proje Komitesi Başkanı Özkan Olcay, projelerini en iyi biçimde yaşama geçirebilmek için sarı-lacivertli kulübün deneyimlerinden yararlanmak istediklerini söyledi. 
     Olcay, bu deneyimlerden yararlanıp güzel eserler yaratmak için önemli ders ve mesajlar aldıklarını kaydederek, ''Kadim dostumuz ve ezeli rakibimiz Fenerbahçe'nin tecrübelerinden yararlanmak istedik. Onların başarılarını gördük, ülkemiz adına iftihar ediyoruz. Umarım biz de güzel bir şekilde projemizi gerçekleştireceğiz'' dedi. 
     Alp Yalman da kendi projeleri için Fenerbahçe Şükrü Saracoğlu Stadı'ndan esinlenmek istediklerini belirterek, ''Dünyadaki statları geziyoruz. Bize en yakın olan, kardeşimiz Fenerbahçe'nin stadını da görüp ilham almak, aynı zamanda şimdiye kadar gördüğümüz en iyi statlardan birini yapmış olmalarından dolayı onları kutlamak için buraya geldik'' diye konuştu. 
     Sarı-lacivertli kulübün yöneticilerinin, Fenerbahçe Kulübü'ne layık bir stat yaptıklarını ve çok beğendiğini ifade eden Yalman, kendi stat modellerini kendilerinin belirleyeceğini, ancak bunu yaparken fikir almak ve aynı zamanda maçlarda çıkabilecek ortak sorunları yerinde belirlemek amacıyla Şükrü Saracoğlu Stadı'nda incelemelerde bulunduklarını söyledi. 
     Yalman, Fenerbahçe ile Galatasaray arasında yapılacak derbi maçta, sarı-kırmızılı taraftarların stada gelip gelmeyeceğiyle ilgili bir soruya da, ''Hiç kimse Galatasaraylı olduğu için buraya gelmemezlik yapmayacak. Yalnızca taraftarlarımız toplu olarak maçı izleyemeyecek. Münferit olarak bu stada gelip maç izlemek isteyenlerin rahat bir karşılaşma izleyeceği konusunda hiç şüphem yok. Ben de gelirsem bir sorun yaşayacağımı sanmıyorum. Bu statta daha önce çok maç izledim'' yanıtını verdi. 
     Stadı inceleyen Galatasaray heyeti, daha sonra maraton tribününün altındaki Fenerium mağazasını gezdi, Fenerbahçe Kulübü yetkilileriyle sohbet etti. 
     Bu arada Galatasaraylı yöneticiler Fenerium mağazasını gezerken, Fenerbahçe Kulübü Başkanı Aziz Yıldırım, Özkan Olcay'ı telefonla aradı. Olcay, gösterdikleri yakın ilgi nedeniyle Yıldırım'a teşekkür etti. 
     





</TEXT>
</DOC>
