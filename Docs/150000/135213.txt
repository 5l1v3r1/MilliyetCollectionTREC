<DOC>
<DOCNO> 135213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sondun13.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
The Times ''Türk askeri Irak'ta savaş sonrası rol oynayabilir'' 
</HEADLINE>
<TEXT>

     İngiltere'de yayınlanan The Times gazetesi, ''Türk askerinin Irak'ta olası savaşın ardından, bölgede barış gücü görevi üstlenebileceğini ve güvenliği sağlayabileceğini'' yazdı. 
     Bu arada Türkiye'nin Irak sınırına asker ve tachizat sevkiyatı da tüm hızıyla sürüyor. Trenlerle İslahiye'ye getirilen tankları bugün sınıra doğru götürülmeye başlandı. Yollarda tanklar ve at arabaları birarada yolalmaya başladı. 
     Bu gelişmeler olurken The Times gazetesi, İngiltere Savunma Bakanlığı kaynaklarına dayandırdığı haberinde, ''ABD'nin, bu yönde verilecek sözle, Türkiye'de Meclis'in, Amerikan askerlerinin Türkiye'deki varlığını onaylamasını kolaylaştıracağını umduğunu'' belirtti. 
     ABD'nin, askerlerinin Türkiye'de konuşlandırılması konusunda yoğun çaba harcadığı kaydedilen haberde, ancak İngiliz askerlerinin Türk üslerini kullanıp kullanmayacağının belirsiz olduğu görüşü savunuldu. 
     İngiliz savunma çevrelerine göre, Türkiye'nin ABD'nin askeri planlarında önemli yer tuttuğu kaydedilen haberde, Türkiye'nin kabul etmesi halinde, İngiliz Hava Kuvvetlerine ait GR4 savaş uçaklarının da İncirlik'ten havalanabileceği belirtildi. 
     Haberde ayrıca, barış dönemi planlamasına göre, Irak'ın, ''Kuzey'', ''Güney'', ''Doğu'', ''Batı'' ve ''Bağdat'' olmak üzere 5 güvenlik bölgesine ayrılmasının düşünüldüğü öne sürüldü. 
     ''Halen kimin hangi bölgenin sorumluluğunu üstleneceğinin belli olmadığı'' savunulan haberde, ''Ancak ABD ve İngiltere'nin liderlik rolü üstleneceği kesin'' ifadesine yer verildi. 
     Türkiye'nin, Afganistan'daki Uluslararası Güvenlik Destek Gücü'ne ISAF komuta ederek, barışı koruma görevlerinde ne kadar başarılı olduğunu kanıtladığı bildirilen haberde, ''ABD stratejisinde Türkiye'nin Irak'ta savaş öncesi, savaş esnasında ve sonrasında önemli yer tuttuğu'' belirtildi. 
     Gazete ayrıca, Türk kamuoyunun 5'te 4'üdünün Irak'a operasyona karşı çıktığını yazdı. 
     Bu arada, Financial Times gazetesi, dün BBC tarafından duyurulan, İngiltere'nin Irak'ta 3 yıllık işgale hazırlandığı'' haberlerinin, Savunma Bakanlığı kaynaklarınca yalanlandığını bildirdi. 
     





</TEXT>
</DOC>
