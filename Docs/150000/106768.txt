<DOC>
<DOCNO> 106768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/soneko08.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç aylık büyüme hızı 8.8 
</HEADLINE>
<TEXT>

     Devlet İstatistik Enstitüsü DİE , Türkiye gayri safi milli hasılasının GSMH bu yılın ikinci üç aylık döneminde geçen yılın aynı dönemine göre yüzde 8.8 büyüdüğünü açıkladı. 
     DİE, 2002 yılının ikinci 3 aylık dönemine ilişkin GSMH sonuçlarını açıkladı. 
     Buna göre, 2002 yılının ikinci üç aylık dönemine ilişkin GSMH değeri, cari fiyatlarla 59 katrilyon 499 trilyon 536 milyar lira olarak hesaplandı. Büyüme hızı ise cari fiyatlarla yüzde 55.6, sabit fiyatlarla yüzde 8.8 oldu. 
     Gayri Safi Yurtiçi Hasıla GSYİH artış hızı da aynı dönemde, yüzde 8.2 olarak hesaplandı. 
     Ekonomik büyüme hızı yılın ilk yarısında ise yüzde 4.7 olarak gerçekleşti. 
     
     SEKTÖREL BÜYÜME 

     Yılın ikinci 3 aylık döneminde sektörel bazda, geçen yılın aynı dönemine kıyasla sanayi yüzde 12.2, ticaret ise yüzde 10.1 oranında büyüdü. İthalat vergisindeki artış ise yüzde 21.9 oldu. 
     Bu dönemde Mali kuruluşlar yüzde 9.6, inşaat sektörü ise yüzde 5.3 oranında küçüldü. 
     Böylece 2000 yılı sonunda yüzde -3.1 ile başlayıp yüzde -12.3'lere kadar inen büyüme oranı, bu yılın ilk üç ayında yakalanan yüzde 0.3 düzeyindeki yükseliş trendini, bu dönemde yüzde 8.8 ile iyice artırmış oldu. 
     DİE'nin 2002 yılının ikinci üç aylık dönemine ilişkin açıkladığı Gayri Safi Milli Hasıla GSMH rakamlarına göre, sabit fiyatlarla sektörel bazda inşaat ve mali mali kuruluşlarda küçülme yaşanırken, diğer sektörler büyüdü. 
     Serbest meslek ve hizmetler sektörü yüzde 8.2, ulaştırma ve haberleşme yüzde 6.8, tarım yüzde 2.3, konut sahipliği yüzde 1.9, kar amacı olmayan kuruluşlar yüzde 0.5, devlet hizmetleri yüzde 0.3 büyüdü. 
     Sonuç olarak bu yılın ikinci üç aylık döneminde Sabit Fiyatlarla Gayri Safi Yurtiçi Hasıla GSYİH yüzde 8.2, Gayri Safi Milli Hasıla GSMH da yüzde 8.8 oranında arttı. 
     
     YILIN İLK YARISINDA DURUM 

     Yılın ilk yarısında ise geçen yılın aynı dönemine oranla sabit fiyatlarla gayrısafi milli hasıla artışı GSMH yüzde 4.7 olurken, bu dönemde gayrısafi yurtiçi hasıladaki GSYİH artış ise yüzde 5.2 olarak hesaplandı. 
     Söz konusu altı ayda mali kuruluşlar yüzde 8.5, inşaat sektörü yüzde 4.2 oranında küçülürken, sanayi yüzde 7.7, tarım yüzde 1.9, ticaret yüzde 6.9, ulaştırma ve haberleşme yüzde 4, konut sahipliği yüzde 1.9, serbest meslek ve hizmetler yüzde 5.3, devlet hizmetleri yüzde 1.1, kar amacı olmayan kuruluşlar yüzde 0.5 ve ithalat vergisi yüzde 8.8 oranında büyüdü. 
     
     HARCAMA GURUPLARINA GÖRE GELİŞME HIZLARI 

     Öte yandan, 2002 yılının ikinci üç aylık döneminde, bir önceki yılın aynı dönemine göre, sabit fiyatlarla özel nihai tüketim harcamaları yüzde 3.1, devletin nihai tüketim harcamaları ise yüzde 2.7 oranında arttı. 
     Bu dönemde yine sabit fiyatlarla gayri safi sabit sermaye oluşumunda yüzde 0.1 gelişme sağlandı. 
     Mal ve hizmet ithalatı yüzde 19.4 arttığı sözkonusu dönemde, mal ve hizmet ihracatında yüzde 4.2 büyüme gözlendi. 
     Yılın ilk yarısına bakıldığında, gayri safi sabit sermaye oluşumunda yüzde 11.8 oranında bir gerileme görülürken, mal ve hizmet ithalatı yüzde 10.3, mal ve hizmet ihracatı yüzde 6.4, devletin nihai tüketim harcamaları yüzde 2.6, özel nihai tüketim harcamaları yüzde 0.5 oranında arttı. 
     





</TEXT>
</DOC>
