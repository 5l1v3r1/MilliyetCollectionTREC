<DOC>
<DOCNO> 147437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/yazar/altan.html </URL>
<DATE> 2003/04/04/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Evrensel başarı" boşluğu ve "onur" söylemleri 
</HEADLINE>
<TEXT>

     Futbolda, tartışmasız, evrensel bir güç ve değerdik. 
     Irak savaşı, cihat çağrıları, Bush’un demagojileri, Tayyip Bey’in övünmeleri, ABD Dışişleri Bakanı Colin Powell’ın 20 saatlik Ankara ziyareti, hepsi, hepsi bir gönül elinin tersiyle azıcık kıyıya itilmiş neredeyse tüm Türkiye, çarşamba gecesi saat 22’deki maça "takılmışötık. 
     Sonuç, yine 2 - 0’lık bir yenilgiyle tam bir fiyasko oldu. 
     Coşkuyla, yüzlerce yıllık gizli bir ezikliğin gerdiği yayla, kendimizden geçerek bağıra çağıra, naralar ata ata dolduramadık sokakları... 
     Kalakaldık pısıp susarak... 
     
     Matbaayı da Türkler icat etmiş olsaydı. 
     Amerika’yı da Türkler keşfetmiş olsaydı. 
     Basınç yasalarını da Türkler bulmuş olsaydı. 
     Avustralya’ya da, ilk kez Türkler gitmiş olsaydı. 
     Buharla çalışan makineyi de ilk kez Türkler yapmış olsaydı. 
     Telefonu da ilk kez Türkler icat etmiş olsaydı. 
     Barok müziğin bestecileri Türklerden çıkmış olsaydı. 
     Elektrik enerjisini de ilk kez Türkler kullanmaya başlamış olsaydı... vs... 
     Şimdi tüm dünya ortak dil olarak Türkçeyi kullanacaktı. Dünya’nın ortak parası da TL olacaktı. 
     
     Ortaçağın özelliği olan toprak üretimine ve köylü emeğine dayalı, feodal bir yapılanmadan deniz yolları ticaretine ve makine üretimiyle işçi sınıfı emeğine dayalı bir burjuvazi egemenliğine geçilemediğinde... 
     Yine de çağdaşlaşmaya özenirsen... 
     "Kışla" egemenliği, burjuvazinin boşluğunu doldurmaya ezik sınıf olan proletaryanın boşluğunu da, - gizli açık - mistik bir siyaset doldurmaya yönelir... 
     Ve usul usul "Kışla" parfümlü bir siyasetle, "Cami" parfümlü bir siyasetin rekabeti başlar... 
     
     Her iki kurum da, üretici kurumlar olmadığından ekonomik bir çağdaşlıkla, evrensellik gerçekleşemez... 
     İç ve dış borç bataklıkları büyüdükçe büyür... 
     Ne kadar bağımsızlık, özgürlük, şanlı tarih, şerefli bayrak, onurlu millet nutukları da atsanız dış politikayı, ekonomik çöküntülerle çukurların içinden yükselen bir çarmıha, boynu bükük olarak gerilmişlikten kurtaramazsınız... 
     Ve sonunda milli bir maç galibiyetinden, coşkuyla bir naralanma "kompansasiyon"u beklerken... 
     Elleriniz de böğrünüzde kalınca... 
     
     Enseyi karartmayın... 
     Durdurulamaz evrensel bir değişimin tarihsel çarkları çalışmada... 
     Binlerce çoluk çocuğun ölümüne ve dramına neden olan Irak savaşı da sonunda, Sadam’ın egemenlik saltanatının foslaması Bush’un sinsi hesaplarının da, dünya kamuoyunun hızla büyüyen dayanışmasına toslamasıyla noktalanacak... 
     "Küçük Şeylerin Tanrısı" adlı ödüllü romanın, Hindistan kökenli kadın yazarı Arundhati Roy, internetteki "Znet" sitesinde şöyle yazıyor 
     "Saddam devrilince, Basra’da insanlar sokaklara dökülüp dans edecekler Bush devrilince, tüm dünyada insanlar sokaklara dökülüp dans edecek..." 
     
     Enseyi karartmayın... 
     Em. Koramiral Atilla Kıyat’ın, Ankara egemenleriyle ilgili 4 kaygı kartını gündeme getirmesi, çok büyük bir aşamadır. 
     Kıyat, o 4 kaygı kartını şöyle sıralıyor 
     1- Sevr’i hortlatmak isteyenler... 
     2- Kıbrıs’ı Rum adası yapmak isteyeler... 
     3- Kürdistan’ı kurmak isteyenler... 
     4- Ermenistan’ı genişletmek isteyenler... 
     Ve Em. Koramiral şöyle diyor 
     - Biz bu 4 kaygı kartını, 5 yıl önce TV’lerde açıklayabilir miydik 
     
     Enseyi karartmayın... 
     Türkiye kendi iç dinamikleriyle çağdaşlaşma olanağından yoksundur. 
     Türkiye için tek çıkış yolunun Avrupa Birliği üyesi olmak olduğunu Prof. Dr. Asaf Savaş Akat da, tıpkı Prof. Dr. Eser Karakaş gibi tekrarlayıp durmakta... 
     Oligarşik yapının nemasından yararlananlar kesimi, elbette böyle bir gelişmeyi engellemeye çalışacaklardır... 
     Ama 21. yüzyıl çok daha hızlı çalıştırmaya başladı tarihsel değişim diyalektiğini... 
     Enseyi karartmayın... 
     Irak savaşı gibi kanlı dönemler yaşansa da, insanlık kötüye gitmez yöneticiler dışında, Türkiye de gitmez... 
     
     







</TEXT>
</DOC>
