<DOC>
<DOCNO> 119808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sontur14.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanlığı'nda "Diplomat Bakan" dönemi 
</HEADLINE>
<TEXT>

     58. hükümetin Başbakanı Abdullah Gül'ün Dışişleri Bakanlığı görevini Yaşar Yakış'a vermesiyle, bakanlıkta bir kez daha ''diplomat bakan'' dönemi başladı. 
     Yakış, 39 yıl bürokrat olarak hizmet ettiği bakanlığa, bu kez bakan olarak geri döndü. 
     Ankara Üniversitesi Siyasal Bilgiler Fakültesi mezunu olan Yakış, 1962 yılında Dışişleri Bakanlığı'na girdi. 
     Yakış, Anvers Başkonsolosluğu'nda ve Lagos Büyükelçiliği'nde görev yaptı. Roma'da NATO Savunma Koleji'ne devam eden Yakış, Brüksel'de NATO Daimi Temsilciliği'nde ve Şam Büyükelçiliği'nde Müsteşarlık görevlerinde bulundu. 
     Dışişleri Bakanı Yakış, Türkiye Cumhurbaşkanı'na İslam Konferansı Örgütü Ekonomik ve Ticari İşbirliği Daimi Komitesi Başkanlığı görevinde sekreterya hizmeti sunmak üzere Devlet Planlama Teşkilatı bünyesinde oluşturulan İSEDAK Koordinasyon Bürosu'nu kurdu ve başkanlığını yaptı. 1988 yılında Riyad Büyükelçisi olan Yakış, 1992-1995 yılları arasında Dışişleri Bakanlığı'nda Ekonomik İşlerden Sorumlu Müsteşar Yardımcılığı görevinde bulundu. 
     Yakış, 1995 yılında Kahire Büyükelçisi, 1998 yılında Birleşmiş Milletler Viyana Ofisi nezdinde Türkiye Daimi Temsilcisi oldu. Yakış, 2001 yılında emekliye ayrıldı. 
     Dışişleri Bakanlığı yapmış diplomatlar arasında, Vahit Halefoğlu, İlter Türkmen, Melih Esenbel, Selim Sarper, Haluk Bayülken, Feridun Cemal Erkin, Hasan Esat Işık, Osman Olcay, Coşkun Kırca bulunuyor. 
     





</TEXT>
</DOC>
