<DOC>
<DOCNO> 104583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sondun05.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani 'ABD, Türkiye'nin harekata katılmayacağı sözünü verdi' 
</HEADLINE>
<TEXT>

     - Irak Kürdistan Yurtseverler Birliği IKYB lideri Celal Talabani, ABD'nin Kuzey Iraklı Kürtlere, Türkiye'nin Irak saldırısında yer almayacağına dair güvence verdiğini kaydetti. 
     Talabani, Londra'da sürgündeki Iraklı muhaliflerle görüşmesinden sonra Reuters'e yaptığı açıklamada, ''ABD'nin, Irak'taki rejim değişikliğine yönelik operasyonu tek başına düzenlemek için gerekli teknolojiye ve lojistiğe sahip olduğunu'' söyledi. 
     ''ABD'nin ne bize, ne de başkasına ihtiyacı var'' diyen Talabani, bu ay başında ABD'de yapılan görüşmelere atfen ''Washington, Türkiye ya da İran'dan dış müdahalenin olmayacağı sözünü verdi'' diye konuştu. 
     Talabani, 100 bin Saddam karşıtı savaşçının Bağdat'a yürümeye hazır olduğunu belirterek, ABD'den bu konuda destek beklediklerini, ancak henüz cevap gelmediğini kaydetti. 
     ''On binlerce kişinin daha zamanı geldiğinde Irak rejimine karşı silahlanacağını'' belirten Talabani, ''ABD'ye, rejim değişikliğini Irak halkının yapması gerektiği gibi hoşlanmadığı şeyleri söylediklerini de'' anlattı. 
     Amerikalı yetkililerin, Irak rejimini değiştirmeye kararlı olduğunu belirten Talabani, ''ancak Irak büyük bir ülke. ABD, Irak'ta rejim düştüğü takdirde sokakları denetleyemez ve iç çatışmaları önleyemez, bu nedenle muhalefete gerek duyacak'' dedi. 
     





</TEXT>
</DOC>
