<DOC>
<DOCNO> 147600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sontur23.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hava Kuvvetleri Komutanı "Harbi zafere inanmış insanlar kazanır" 
</HEADLINE>
<TEXT>

     Hava Kuvvetleri Komutanı Orgeneral Cumhur Asparuk, geleceğin harekat ortamında üstün teknolojinin, harbin ana etkenlerinden biri olmaya devam edeceğini belirterek, ''Unutulmaması gereken nokta, harbi teknolojinin değil, iyi yetişmiş ve zafere inanmış insanların kazanacağıdır'' dedi. 
     Orgeneral Cumhur Asparuk, 2. Ana Jet Üs Uçuş Eğitim Merkez Komutanlığı'nda ''2001-A'' devresi teğmenlere bröve ve diploma verilmesi töreninde konuştu. Asparuk, Hava Kuvvetlerinin, var olduğu günden beri baş döndürücü hızla gelişen teknoloji sayesinde sahip olduğu üstün vurucu güç ve harekat ortamında sağladığı asimetrik etkiyle, dünyanın her köşesinde çıkan krizlerin çözümünde başrol oynadığını bildirdi. 
     İzmir'e, ''47 altın teğmeni'' bröveleriyle buluşturmak için geldiklerini belirten Orgeneral Asparuk, şunları söyledi 
     ''1903 yılında ilkel, tek motorlu uçağın havalanmasıyla başlayan havacılık tarihi, bugün insan fizyolojisini zorlayacak çok karmaşık sistemlere sahip olan uçakların dizayn edilmesiyle, değişik bir boyutta gelişme göstermektedir. Geleceğin harekat ortamında, üstün teknoloji, harbin ana etkenlerinden birisi olmaya devam edecektir. Ancak yüksek teknolojiye sahip silah sistemlerini maharetle kullanan insanları yetiştirmek, onlara inanç ve yüksek motivasyon sağlamak, üstün teknoloji kadar önemlidir. Unutulmaması gereken nokta, harbi teknolojinin değil, yetişmiş ve zafere inanmış insanların kazanacağıdır.'' 
     
     ''ULAŞTIĞIMIZ SEVİYEYİ, DÜNYAYA İSPAT ETTİK'' 
     Orgeneral Asparuk, Türk Hava Kuvvetleri Komutanlığı'nın, Afganistan'ın başkenti Kabil'de konuşlu havaalanını, 8 ay boyunca uluslararası standartlarda ve ''sıfır kazayla'' işleterek, tarihinde bir ilki gerçekleştirdiğini anlattı. Orgeneral Asparuk, görev süresi boyunca mesai mefhumu gözetmeden çalışan Hava Kuvvetleri personelinin, savaş ortamı içinde havaalanının 24 saat boyunca güvenliğini sağladığını, binlerce mayın ve patlamamış bombayı etkisiz hale getirdiğini ve değişik tipte uçağa, hava trafik hizmeti verdiğini anlattı. Asparuk, sözlerini şöyle sürdürdü 
     ''Geçmişte Bosna Hersek ve Kosova savaşlarında icra ettiğimiz başarılı uçuş görevlerinin yanı sıra şimdi de Kabil Uluslararası Havaalanı'nı mükemmel şekilde işletmek suretiyle ulaştığımız eğitim seviyesini, bütün dünyaya bir kez daha ispat ettik. Türk Hava Kuvvetleri Komutanı olarak gönül rahatlığı içinde ifade ediyorum ki, dünyanın herhangi bir yerinde çıkabilecek bir krizde, bize verilecek her görevi gece ve gündüz her türlü hava şartında ve eksiksiz yerine getirecek bir eğitim seviyesine, modern teçhizata sahibiz. Ancak bulunduğumuz seviyeyi de yeterli görmüyoruz. Her gün daha iyiye ulaşmak için hedeflenen seviyeyi biraz daha yukarıya yükseltiyoruz.'' 
     
     ''BARIŞA VE HUZURA İHTİYAÇ VAR'' 
     Orgeneral Asparuk, genç teğmenlere de seslenerek, 1.5 yıl süren ağır uçuş eğitimini başarıyla tamamlayarak, bröve takmaya hak kazandıklarını söyledi. Orgeneral Asparuk, törende bröve takan 5 Bosna Hersekli jet pilotuna hitaben yaptığı konuşmada da şunları söyledi 
     ''Burada aldığınız eğitimle, ülkenizin savunmasında önemli roller alacaksınız. Belki de gelecekte dünya barışına katkıda bulunmak için Türk pilotlarıyla dünyanın değişik yerlerinde beraber görev yapacaksınız. Unutmayınız ki, bugün insanlık, her zamankinden daha fazla barışa ve huzura ihtiyaç duymaktadır. Ülkenize döndüğünüzde, Türk halkının sevgi ve barış dolu duygularını dost ve müttefik Bosna Hersek halkına iletiniz.'' 
     
     YILDA 35 BİN SAAT UÇUŞ 
     2. Ana Jet Üs Eğitim Merkez Komutanı Hava Pilot Tümgeneral Volkan Tiryakiler de 6 tipteki 187 uçakla, Çiğli ve Kaklıç meydanlarında yılda 35 bin saat uçuş eğitim faaliyeti gerçekleştirdiklerini bildirdi. Tümgeneral Tiryakiler, 3'ü kadın 40 pilotu Hava Kuvvetleri Komutanlığı'na, 2 pilotu Deniz Kuvvetleri Komutanlığı'na, 5 pilotu da Bosna Hersek Hava Kuvvetlerine kazandırmanın gururunu yaşadıklarını belirtti. 
     2001-A devresini birincilikle tamamlayan Pilot Teğmen Adem Okal da teğmenler adına yaptığı konuşmada, kendilerine verilen imkanı en iyi şekilde kullanacaklarını belirtti. 
     Konuşmaların ardından Hava Kuvvetleri Komutanı Orgeneral Asparuk, uçuş eğitimlerini dereceyle tamamlayan 5 teğmene brövelerini taktı ve diplomalarını verdi. 
     Dönem birincisi Pilot Teğmen Adem Okal, yaş kütüğüne bröve çaktı. Törene katılan İzmir Valisi Yusuf Ziya Göksu, Ege Ordu Komutanı Orgeneral Hurşit Tolon, NATO Güneydoğu Avrupa Müşterek Kuvvetler Komutanı Orgeneral Oktar Ataman, Güneydeniz Saha Komutanı Koramiral Yener Karahanoğlu, Hava Eğitim Komutanı Korgeneral Hasan Aksay ve emekli Korgeneral Erol Olcay, genç teğmenlere bröve ve diplomalarını verdi. 
     Bosna Hersek Büyükelçisi Nerkez Arif Hodzic de İzmir'de başarıyla uçuş eğitimlerini tamamlayan 5 Bosna Hersekli teğmene brövelerini taktı ve diplomaları verdi. 
     Törenin ardından komutanlar, genç teğmenlerle uçakların önünde hatıra fotoğrafı çektirdi. 
     Pilot Teğmen Özge Özel, Mesude Taşkın ve Melike Kuvvet de çok mutlu olduklarını ve Türk Hava Kuvvetlerinde görev yapmaktan onur duyduklarını belirtti. 
     





</TEXT>
</DOC>
