<DOC>
<DOCNO> 120700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/siyaset/siy04.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Açık alanda türbana izin 
</HEADLINE>
<TEXT>

TBMM Başkanı Arınç’ın başvurusu üzerine protokol dairesi, türbanın kapalı alandaki protokolde kullanılamayacağı yanıtını verdi 
     NAMIK DURUKAN Ankara 

     TBMM Başkanı Bülent Arınç, Cumhurbaşkanı Ahmet Necdet Sezer’i Prag’a uğurlamadan önce, türbanlı eşi Münevver Arınç’ın durumu için Havaalanı Protokol Dairesi’ne yazılı olarak başvurdu ve bilgi istedi. Protokol Dairesi’nin, "Açık alanda yapılacak uğurlamalara türbanlı eşinizle katılabilirsiniz" şeklindeki yanıtı üzerine de Arınç, eşini uğurlamaya getirdi. 
     Sezer çiftinin NATO zirvesinin yapılacağı Prag’a hareketi öncesi uğurlamaya türbanlı eşiyle gelerek ülke gündemine oturan Arınç, bu hareketi öncesi protokole danıştığını açıkladı. "Dağdan inmedim. Usulü sordum" diyen Arınç, uğurlamanın hangi bölümüne eşiyle birlikte katılabileceğini de, Havaalanı Protokol Dairesi’ne sordu. 
     Sezer’in Prag’a hareketinden bir gün önce bilgi isteyen Arınç’ın, "Cumhurbaşkanının karşılama ve uğurlama törenlerinin nasıl yapıldığı ve türbanın hangi alanda kullanılabileceği" yönündeki sorusuna, aynı gün, "türbanın kapalı alandaki protokolde kullanılamayacağı, ancak açık alanda karşılama ve uğurlama yapılabileceği" yanıtını aldı. 
     Arınç, bu bilgi üzerine, eşiyle beraber Sezer çiftini Prag’a uğurladığını belirtirken, havaalanı VIP salonunun "kapalı alan" olduğuna dikkat çekildi. Münevver Arınç’ın, Sezer’in basın açıklaması öncesi VIP’e geçmesi ve açıklamanın tamamlanmasına kadar burada kalmasının, havaalanı protokolünün verdiği yanıta uygun düşmediği belirtildi. 
     



 SİYASET 













</TEXT>
</DOC>
