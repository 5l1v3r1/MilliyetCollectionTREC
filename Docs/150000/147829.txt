<DOC>
<DOCNO> 147829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/spor/spo01.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da ağır hasar 
</HEADLINE>
<TEXT>

Beşiktaş üç puanı aldı ama iki silahını kaybetti. İlk yarıda Ahmet Yıldırım’ın burnu, ikinci yarıda ise İbrahim’in elmacık kemiği darbeler yüzünden kırıldı 
     Önce Yıldırım 
     SİYAH - Beyazlılar, Denizlispor karşısında üç puana sevinemedi. Beşiktaş’ta Ahmet Yıldırım’ın burnu, İbrahim’in ise elmacık kemiği kırıldı. Maçın 23. dakikasında Denizlisporlu Kabat’tan dirsek yiyen Ahmet Yıldırım, oyunu bırakmak zorunda kaldı. Üç kez burnuna tampon yapılmasına rağmen kanaması durmayan futbolcunun burnunun kırıldığı ortaya çıktı. 
     
     Sonra İbrahim 
     KARŞILAŞMANIN 82. dakikasında Ali Tandoğan’ın darbesine maruz kalan İbrahim’in de elmacık kemiği kırıldı. Hastaneye kaldırılan yıldız futbolcu ameliyata alındı. Yönetici Kıvanç Oktay, "İbrahim en az dört hafta sahalardan uzak kalacak. Ahmet Yıldırım’ın durumu bugün belli olacak " diye konuştu. Ali Tandoğan, İbrahim’in sakatlanmasına üzüldüğünü söyledi ve "Özür dilerim" dedi. 
     
Göze çarpanlar      RONALDO Savunmanın garantisiydi. Rakibin zaman zaman geliştirdiği cılız ataklarda soğukkanlılığı hep ön plandaydı. 
     TAYFUR Kaptan, orta alanda basmadık yer bırakmadı. Ofansa çıkarak forvete destek verdi. İlk golün asistini yaptı. 
     GİUNTİ Geldiği günden bu yana futboluyla soru işaretleri yaratan İtalyan yıldız hatasızdı. İyi mücadele etti. 
     NOUMA İlk on birde sahaya çıktı. Sıkı markaja rağmen rakipleriyle iyi boğuştu. Sergen’in golündeki pası çok şıktı. 
     ALİ TANDOĞAN Sağ kulvarda hiçbir şey yapmadı. Özlenen futbolundan uzaktı. İbrahim’e yaptığı hareket yakışmadı. 
     KABAT Ofansta mücadele etti. Oyunda kaldığı süre içinde Beşiktaş savunmasının arasında kaybolup gitti. 
     
Maçtan rakamlar      Son üç sezonda İnönü Stadı’nda Denizlispor ile hep berabere kalan Kartal bu kez galip geldi. 
     Oynadığı ilk 12 maçta 6 gol atan Sergen, 8 haftalık aradan sonra yine golle buluştu. Yıldız oyuncu, İlhan, Pancu ve Ahmet Dursun’u da yakaladı. 
     Zago, Siyah-Beyazlı formayla ligdeki ilk golünü Denizlispor ağlarına bıraktı. 
     Nouma Sergen’in golünde bu sezonki 4. asistini yaptı. 
     8 golle Denizli’nin en golcü ismi olan Mustafa Özkan bu sezon üç büyüklerden yalnızca Beşiktaş’a gol atamadı. 
     Beşiktaş, 336 gündür devam eden ligdeki namağlup unvanını Denizlispor karşısında da devam ettirdi. 
     Sakatlığı nedeniyle uzun süre görev yapamayan Tümer 5 maç, 56 gün sonra Denizlispor karşısında formasına kavuştu. 
     Beşiktaş karşısında kart gören Denizlisporlu Bülent ve Serdal cezalı duruma düştü. 
     


SPOR 





























</TEXT>
</DOC>
