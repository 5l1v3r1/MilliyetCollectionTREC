<DOC>
<DOCNO> 116145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sondun18.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombacı kılıklı 2 gazeteci Roma'yı birbirine kattı 
</HEADLINE>
<TEXT>

     İtalya'nın başkenti Roma'da, "terörist saldırı yapmanın zor olmadığını göstermek için" özel bir televizyona program hazırlayan 2 gazeteci, intihar bombacısı görünümü ile meydanda dolaşınca ortalığı birbirine kattı. 
     Gazetecilerin dün, intihar saldırıları yapanlar gibi, içinde 5 adet fitilli bomba bulunduğu görünümü verilen kuşaktan beline sardığı ve Roma'nın en işlek meydanlarından İspanyol Merdivenleri'nde Piazza Spagna dolaştığı bildirildi. 
     Meydandaki turistlerin polise haber vermeleri üzerine, bir grup polisin, terörist kılığındaki gazetecilerin üzerine atladığı ve etkisiz hale getirmeye çalıştığı belirtildi. 30 ve 46 yaşlarında olan gazetecilerin hemen kimliklerini çıkartarak polislere durumu anlattıkları, ancak gözaltına alınmaktan kurtulamadıkları kaydedildi. 
     Polisler, gazeteciler için "çok büyük risk aldılar" derken, haklarında suç duyurusunda da bulundular. 
     Emniyet Müdürlüğü'nden yetkililer ise "Polisler soğukkanlı davrandı. Ortalığı kan gölüne çevirebilirlerdi. Çünkü bu tip durumlarda ateş etme yetkileri var" dediler. 
     





</TEXT>
</DOC>
