<DOC>
<DOCNO> 113536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sontur33.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖDP'li genci öldüren iki sanığa 16.5 yıl hapis istemiyle dava 
</HEADLINE>
<TEXT>

     Okmeydanı'nda ÖDP'ye ait bildirileri dağıtmak isteyen gruptan bir kişinin öldürülmesi, bir kişinin de yaralanmasından sorumlu tutulan iki sanık hakkında 10 ile 16.5 yıl arasında ağır hapis cezası istemiyle dava açıldı. 
     İstanbul Başsavcılığı'nca hazırlanan iddianamede, Sinan Kayış ve Yalçın Köse'nin de aralarında bulunduğu grubun, olayın meydana geldiği 31 Ağustos'ta Şişli'de umuma açık yerlerde izin almadan ÖDP'ye ait bildirileri dağıttıkları belirtildi. 
     Sanıklardan Ziya Yücetepe'nin işleticisi olduğu Yücetepe Gençler Kahvehanesi'ne gelen grubun, masalara bildiri bıraktıkları, bu sırada arkadaşlarıyla oyun oynayan Yücetepe'nin buna tepki gösterdiği belirtilen iddianamede, grubun sanığı tehdit ederek bildiriyi dağıtacaklarını söyledikleri kaydedildi. 
     Bunun üzerine tartışma çıktığı, sanık Ziya Yücetepe'nin, kardeşi Kemal Yücetepe olaya müdahale edince grubun saldırısına uğradığı ve yere düştüğü anlatılan iddianamede, Ziya Yücetepe'nin yanında taşıdığı silahla dağıtmak amacıyla gruba doğru ateş ettiği öne sürüldü. 
     Bu arada kahvehanede bulunan Ömer Karakuş'un da, yine Ziya Yücetepe'ye ait olan silahı alarak dışarıya kaçtığı ve gruba doğru ateş açtığı ifade edilen iddianamede, olayda Sinan Kayış'ın hayatını kaybettiği, Yalçın Köse'nin de yaralandığı anlatıldı. 
     Sanık Ziya Yücetepe'nin "tahrik altında faili belli olmayacak şekilde kasten adam öldürmek", "adam yaralamak" ve "Ateşli Silahlar Kanunu'na muhalefet etmek" suçlarından 11 ile 16.5 yıl arasında ağır hapis cezasına çarptırılması talep edilen iddianamede, Ömer Karakuş'un da "tahrik altında faili belli olmayacak şekilde kasten adam öldürmek" ve "Ateşli Silahlar Kanunu'na muhalefet etmek" suçlarından 10 ile 15 yıl arasında ağır hapis cezasına çarptırılması istendi. 
     





</TEXT>
</DOC>
