<DOC>
<DOCNO> 141158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/spor/spo05.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine, yeniden 
</HEADLINE>
<TEXT>

Hız tutkunlarının Formula 1 hasreti, bu hafta sonu Avustralya’da son bulacak. Sezonun ilk ayağı Melbourne’de start alırken, değişen kurallar 2003 yılına damgasını vuracak 
     MURAT AĞCA 

     Eskisi gibi değil 
     FORMULA 1’de merakla beklenen 2003 sezonu bu hafta sonu Avustralya’da start alacak. Melbourne’deki Albert Park pistine çıkacak 10 takımdan 20 pilot için artık hiçbir şey eskisi gibi olmayacak. FIA’nın yeni kurallarına rağmen yine sezona favori girecek Ferrari’yi kovalayacak Williams ile McLaren arasındaki çekişmenin daha çetin geçeceği tahmin ediliyor. Geçen sezon rekorları alt üst eden Michael Schumacher altıncı şampiyonluğunu arayacak. 
     
     Yeni pilotlar 
     2002’de 17 yarışın 15’ini kazanan Ferrari’de, 11 kez zirveye çıkan Alman Schumacher, dokuz kez bir - iki olduğu takım arkadaşı Barrichello ile rakiplerine nal toplatmış, Ferrari de tüm rakiplerinin toplamından daha fazla puan almıştı. Bu yıl Belçika’daki Spa pistinin takvimden çıkarılmasıyla 16 yarışın yapılacağı sezonda yaşanacakları, daha evvelki sezonlar gibi tahmin etmek oldukça güç. İddialı Ferrari, Williams ve McLaren dışındaki ekiplerin çoğu yeni pilotlar deneyecek. 
     
     Türkiye sırada 
     SADECE teknik içerikte değil, organizasyonda da köklü değişikleri kafasına koyan FOA Başkanı Bernie Ecclestone, Belçika’dan sonra 2004’te de Avusturya’yı da takvimden çıkaracak. Gelecek yıl Çin’de Şangay ve Bahreyn pistlerinin devreye girmesi ve 2005’te de sıranın Türkiye Grand Prix’siyle İstanbul’a gelmesi bekleniyor. Antrenmanlar, sıralama turları ve yarış heyecanı bu sezon yine NTV ekranlarından seyirciyle buluşacak. 
     
Yeni kurallar      FORMULA 1’DE Prost ile Arrows’u iflasa kadar götüren, "çılgın" bütçelerin önüne geçmek ve Ferrari’nin "kayıtsız şartsız" hakimiyetine giren F1’i canlandırmak için bir dizi yeni kural uygulanacak. FIA’nın açıkladığı sıralama, testler, puanlama, takım emirleri, lastik, çekiş kontrolü, telsiz gibi konulardaki yeni kararlar, bazı takımların tepkisini çekti. Yeniliklerin bazıları yumuşatıldı, bazıları ertelendi. FIA Başkanı Max Mosley ise çatlak seslere sert çıktı "Kuralları eleştireceğinize, Ferrari’yi yakalayın " 
     

</TEXT>
</DOC>
