<DOC>
<DOCNO> 116133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sondun06.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk düşmanı Pataki, New York Valiliği yarışında önde 
</HEADLINE>
<TEXT>

     ABD'deki federal ve eyalet seçimlerine bir haftadan az bir süre kala, üçüncü kez göreve talip olan New York eyaletinin Valisi George Pataki, son kamuoyu yoklamalarına göre, en güçlü rakibi Demokrat Parti adayı Carl McCall'un 20 puan önünde bulunuyor. 
     Marist Üniversitesi'nce yapılan ve bugün açıklanan kamuoyu yoklamasına göre, Ekim ayı başında Türkleri hedef alan ırkçı ve ayrımcı açıklamasıyla tepki alan Pataki'nin oy oranı yüzde 47, Demokrat rakibi McCall'un yüzde 27 ve Bağımsız Parti'den Tom Golisano'nun yüzde 17 seviyesinde bulunuyor. 
     New York eyaletinin 2 demokrat senatörü, eski Başkan Bill Clinton'ın eşi Hillary Clinton ve Charles E. Schumer'in görev sürelerinin dolmaması nedeniyle senato seçimlerinin yapılmadığı New York'taki seçim yarışında, gözler Pataki-McCall rekabetine çevrilirken, muhafazakar lider Pataki, Golisano'nun demokrat oyları bölmesi nedeniyle üçüncü kez göreve rahatça gelecek görünüyor. 
     Demokratlar da, yürüttükleri kampanyada, Pataki'nin göreve gelmeden önce vergi oranlarını düşürmeyi vaat etmesine karşın eyalette vergilerin yüzde 63 oranında artmasını ve ABD Adalet Bakanlığı'nın Pataki hakkında zihinsel özürlüler için ayrılan fonları başka yerlere aktardığı gerekçesiyle soruşturma açmasını koz olarak kullanıyorlar. 
     Ancak New York yazılı medyasının da Pataki'ye verdiği destekten sonra muhafazakar adayın işlerinin iyice kolaylaştığı görülüyor. 
     New York Times ve Newsday gazetelerinin hafta sonunda Pataki lehine makaleler yayınlamalarının ardından, kentin en çok satılan gazetelerinden New York Post ve Daily News da bugün, tüm adaylar içinde "en güvenilir ve deneyimli" olarak Pataki'nin göründüğünü yazdılar. 
     





</TEXT>
</DOC>
