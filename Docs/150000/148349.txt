<DOC>
<DOCNO> 148349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/soneko05.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeker pancarı üreticileri için yeni fırsat... 
</HEADLINE>
<TEXT>

     AK Parti Eskişehir Merkez İlçe Başkanı Hasan Tuç, 440 bin dekar arazinin pancar ve alternatif ürün ekimine açılacağını söyledi. 
     Tuç, düzenlediği basın toplantısında, Türkiye Şeker Fabrikaları A.Ş'nin geçen yıl üreticilerden 12 milyon 123 bin ton pancar satın aldığını belirterek, bu yıl ise stok nedeniyle yüzde 15 oranında kısıtlamaya gidilip 10 milyon 300 bin ton pancar üretim kotasının dağıtıldığını kaydetti. 
     Türkiye Şeker Fabrikaları'na bağlı fabrika ve bölgelerinde üretim yapan üreticilerin karşılaştıkları sorunları hafifletmek için Sanayi ve Ticaret ile Tarım ve Köyişleri Bakanlıklarının birlikte yürüteceği bir uygulamayı başlattıklarını ifade eden Tuç, şöyle konuştu 
     ''Uygulamanın hedefi 440 bin dekar araziyi daha değerlendirmek suretiyle çiftçilerin bu yıl yapacakları üretimi geçen yılki düzeye getirmektir. Uygulama ile geçen yıl satın alınan pancar miktarı kadar bu yıl da sözleşmeli üretim yapabilmeleri için iki ayrı seçenek önerilmektedir. Ekim alanları daraltılan çiftçiler, talep etmeleri halinde şeker ihracatına yönelik değerlendirmek üzere c pancarı üretebilecekler.'' Tuç, c pancarı üretmek isteyen çiftçilere 2003 yılı ürünü için belirlenecek A kotası pancar fiyatının yüzde 40'ını aşmamak üzere ödeme yapılacağını, c pancarı üretmek istemeyenlerin ise ''mısır, soya ve ayçiçeği'' gibi alternatif ürün üretimine yönlendirileceğini bildirdi. 
     Söz konusu uygulama ile pancar üreticilerinin ekim alanlarının ekonomiye kazandırılacağını ifade eden Tuç, ''Böylece 440 bin dekar arazi pancar ve alternatif ürün ekimine açılacak. Proje sayesinde ithalat yoluyla karşılanan mısır, soya ve ayçiçeği gibi ürünlerde yaşanan döviz kaybı giderilecek'' dedi. 
     





</TEXT>
</DOC>
