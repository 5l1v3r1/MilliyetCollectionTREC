<DOC>
<DOCNO> 106394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/son/sonspo05.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon Serena Williams... 
</HEADLINE>
<TEXT>

     Sezonun son ''Grand Slam'' mücadelesi olan 122. ABD Açık Tenis Turnuvası'nda, tek bayanlarda şampiyonluğu, ABD'li Serena Williams kazandı. 
     USTA Ulusal Tenis Merkezi Kortları'nda süren 16.17 milyon dolar yaklaşık 26.7 trilyon lira toplam ödüllü turnuvanın 13. gününde, tek bayanlar final maçı, bu sabaha karşı yapıldı. 
     Finalde ABD'li 2 kardeş raketten Serena Williams, ablası Venus Wiliams'ı 6-4 ve 6-3'lük setlerle yenerek şampiyon oldu ve 900 bin dolarlık ödülünde sahibi oldu. 
     
     VENUS WILLIAMS 
     22 yaşındaki Venus Williams, bu turnuvaya son 2 yılın şampiyonu ve 2 numaralı seribaşı olarak katıldı. Williams bu turnuvada 3., kariyerinde de 8. kez bir ''Grand Slam'' turnuvasında finalde oynadı. Ünlü teniscinin şimdiye dek 4 ''Grand Slam'' şampiyonluğu bulunuyor. 
     Venus, kariyerinde bugüne kadar 279 maç kazanırken 64 maçı da kaybetti. Bu yılki maçlarda ise 54 müsabakadan galip ayrılırken, 6 karşılaşmayı da yitirdi. Venus Williams'ın kariyerinde 28 tekler şampiyonluğu elde etti. 
     
     SERENA WILLIAMS 
     Dünya klasmanında ilk sırada bulunan, bu yılın Fransa Roland Garros ve Wimbledon turnuvaları şampiyonu ve 1 numaralı seribaşı 21 yaşındaki Serena Williams bu turnuvada 2. kez üst üste finalde yer aldı. Geçen yılki finali ablasına karşı 2-0'lık sonuçla yitiren Serena, finale gelinceye kadar hiç set kaybetmedi. Bu yıl geride kalan son 2 ''Grand Slam'' turnuvasında da finalde ablasıyla oynayan ve kazanan Serena, bu final müsabakasında da set vermedi. 
     Kariyerinde 16 tekler şampiyonluğu bulunan, 5. kez bir ''Grand Slam'' turnuvasında final oynayan Serena Williams'ın 3 şampiyonluğu bulunuyor. 
     Serena, kariyerinde bugüne kadar, 184 maçtan galip ayrılırken, 39 maçtan da mağlubiyetle ayrıldı. Serena, bu yıl ise bu galibiyetle beraber 39 maçı kazanırken 4 karşılaşmayı da yenik tamamladı. 
     2 kardeş raket arasında bugüne dek yapılan 9 maçta, Venus'un Serena'ya 5-4 üstünlüğü bulunuyordu. 
     





</TEXT>
</DOC>
