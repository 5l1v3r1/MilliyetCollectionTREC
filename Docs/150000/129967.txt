<DOC>
<DOCNO> 129967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sondun09.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya "Irak ile ilgili delili olan ortaya koysun" 
</HEADLINE>
<TEXT>

     Rusya, ''Irak'ı kitle imha silahlarına sahip olmakla'' suçlamaya devam eden ülkelerin hükümetlerinin, iddialarına temel olacak bilgileri ortaya koymalarını istedi. 
     Rusya'nın BM Daimi Temsilcisi Sergey Lavrov'un, BM Silah Denetleme Komisyonu UNMOVIC Başkanı Hans Blix ve Uluslararası Atom Enerjisi Ajansı IAEA Başkanı Muhammed El Baradey'in BM Güvenlik Konseyi üyelerini bilgilendirdiği toplantıda, ülkesinin bu görüşünü dile getirdiği kaydedildi. 
     Lavrov, toplantıdan sonra İtar-Tass'a yaptığı açıklamada, Blix'in 'dumanı tüten silah bulamadık' açıklamasından sonra, elinde delil olanların bunu ortaya koymasının özellikle önemli hale geldiğini belirterek, ''Bilgilerini denetçilere versinler ve bunlar Irak'taki araştırmalar sırasında kontrol edilsin'' dedi. 
     Lavrov, ''Güvenlik Konseyi üyelerini, denetçilere, onların profesyonelliğine ve bilgilerine desteklerini sürdürmeleri yönünde de uyardık, onlara, belirli bir çalışma yöntemi empoze edilmeye çalışılmamasını istedik'' diye konuştu. 
     Lavrov, Blix ve Baradey'in, Irak'ın tesislerini denetçilere açma konusunda yaptığı işbirliğinin tatmin edici olduğunu belirttiklerini de kaydetti. 
     





</TEXT>
</DOC>
