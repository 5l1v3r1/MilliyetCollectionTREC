<DOC>
<DOCNO> 137562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sontur10.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya'da şiddetli poyraz... 
</HEADLINE>
<TEXT>

     Edirne, Tekirdağ ve Kırklareli'nde saatteki hızı 60-65 kilometreyi bulan şiddetli poyraz, günlük yaşamı olumsuz etkiliyor. 
     Edinilen bilgiye göre, Edirne'de dün akşam saatlerinde başlayan ve saatteki hızı 65 kilometre olan poyraz gün içinde etkisini daha da artıracak. Meteoroloji İl Müdürlüğü, kuzeyden esen poyrazın, hava sıcaklıklarını düşürerek - 4 derece civarında seyretmesine neden olduğunu belirtti. Gün içinde hafif kar yağışı bekleniyor. İtfaiye Müdürlüğü de, olası soba zehirlenmeleri ve baca yangınları konusunda vatandaşların dikkatli olmalarını istedi. 
     Kırklareli Meteoroloji Müdürlüğü, dün akşam saatlerinde etkili olan poyrazın sabahtan itibaren etkisini biraz kaybettiğini ve ısının -5 dereceye kadar düştüğünü belirtti. Bugün il ve ilçelerde karla karışık yağmur beklendiği ve poyrazın saatteki hızının da 60 kilometre olduğu kaydedildi. 
     Bu arada Kırklareli'nin Demirköy İlçesi'nde kar kalınlığı 20 santimetreye yaklaşırken, TRT Verici İstasyonu'nun bulunduğu Mahya Tepe'de ise kar 50 santimetreyi buldu. Kırklareli-Demirköy arasında ulaşımda aksaklık yaşanmaması için Karayolları ve Köy Hizmetleri ekipleri aralıksız çalışıyorlar. İlçe'ye bağlı Avcılar, Sarpdere, Gökyaka ve Yeşilce köylerinde kar ve tipi nedeniyle ulaşım sağlanamıyor. Bu köylerde elektriklerin sık kesilmesi yaşamı olumsuz etkiliyor. 
     Tekirdağ'da ise kuzeyden esen şiddetli poyrazın saatteki hızı 65 kilometre olurken, hafif kar yağışının başladığı il merkezinde ısı - 4 derece seyrediyor. 
     
     MARMARA DENİZİ'NDE POYRAZIN ETKİLERİ 
     Marmara Denizi'ndeki poyrazın yol açtığı 3 metreyi aşan dalgalar nedeniyle 30 kadar yerli ve yabancı şilep ve tanker geceyi Tekirdağ'ın Şarköy açıklarında geçirdi. Marmara Denizi'nde akşam saatlerinde hızını artıran Poyraz, deniz ulaşımını olumsuz etkiliyor. Çanakkale Boğazı'ndan geçmek üzere Marmara Denizi'nde seyreden 30'dan fazla yerli ve yabancı şilep ve tanker, şiddetli poyraz ve yer yer 3 metreyi aşan dalgalar nedeniyle boğazı geçemedikleri için Şarköy sahillerinde demirlediler. 
     Sabahın ilk ışıkları ile Çanakkale Boğazı'nı geçmek üzere Şarköy'den demir alan şilep ve tankerler rotalarını Gelibolu istikametine çevirerek hareket ettiler. 5 şilep ise demir almayarak daha uygun hava koşullarının oluşmasını bekliyorlar. 
     Sabaha kadar süren fırtına Şarköy'deki balıkçıları da olumsuz etkiledi. Şarköylü balıkçı motorları denize açılamazken, denizde olan motorlar da Şarköy Balıkçı Barınağı'na sığınarak demir attılar. 
     





</TEXT>
</DOC>
