<DOC>
<DOCNO> 133871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/soneko11.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye gelen turist sayısı yüzde 13.6 arttı... 
</HEADLINE>
<TEXT>

     Türkiye, turist sayısındaki artışla Akdeniz'in yıldız ülkesi oldu. 
     Dünya Turizm Örgütü verilerine göre, 2002'de global turizmde yüzde 3.1'lik büyüme yaşanırken, Türkiye'ye gelen turist sayısı ise dünya ortalamasının 4 katını aşan yüzde 13.6 oranında arttı. 
     Örgüt yetkilileri, 2002 turizm istatistiklerini ilk verilerle hazırladıklarını ve detaylı raporların gelecek dönemde açıklanacağını belirterek, ''Ancak bu veriler, büyük hacme sahip bulunan Türkiye'nin, Akdeniz bölgesinde konuk edilen turist sayısındaki artış açısından liderliğini gösteriyor'' dediler. 
     Turizm Bakanlığı'nın geçici verilerine göre, Türkiye'yi geçen yıl 13 milyon 246 bin 875 turist ziyaret etti. 
     Dünya Turizm Örgütü'nün açıkladığı ilk veriler, 2002 yılının dünya turizmi açısından umulandan daha iyi sonuçlandığını gösteriyor. Turist sayısı yüzde 3.1 artışla, 714.6 milyona yükseldi. 
     Bu sayı, 2001'de 692.9 milyon kişi olarak belirlenmişti. 
     Avrupa, 411 milyon turist ile dünya turizmindeki birincilik yerini korudu. 2001'e göre yüzde 2.4'lük artışı gösteren bu rakam, dünya toplamının da yüzde 58'ini oluşturdu. 
     Güney Avrupa'da, İspanya, İtalya ve Yunanistan'ın dünya turizm pazarındaki ağırlığı devam ederken, Almanya, 2001'e göre durumunu korudu. 
     Benelüx ülkeleri ve Avusturya düşük oranlı da olsa büyüme yaşadı. Hırvatistan'ın turist sayısı yüzde 6.1, Bulgaristan'ın yüzde 7.8, İngiltere'nin yüzde 3.1, Fransa'nın yüzde 2 arttı. Ancak, Polonya'da yüzde 5.3, Portekiz'de yüzde 3.5 kayıp oldu. 
     Asya-Pasifik bölgesi de geçen yıl yüzde 7.9 artışla 131 milyon turisti misafir etti. 
     Turist sayısında Çin yüzde 11, Hong Kong yüzde 21, Japonya yüzde 10, Macao yüzde 12, İran yüzde 17 artış kaydederken, Hindistan yüzde 6.6, Endonezya yüzde 2.2, Avustralya yüzde 0.7 kayıp yaşadı. 
     
     ABD, TURİST KAYBETTİ 
     Amerika kıtası ise 2002'yi ekside kapatan tek turizm bölgesi oldu. 120 milyon turistin gittiği Amerika kıtasında Kanada yüzde 1.7, Arjantin yüzde 15'lik artış kaydederken, ABD yüzde 0.1, Meksika yüzde 0.1, Brezilya yüzde 7.2, Küba yüzde 6.7, Dominik Cumhuriyeti yüzde 2.5 kayba uğradı. 
     Turizmde farklı bir portre çizen Afrika'nın kuzeyindeki ülkelerde gerileme, güneyindekilerde ise yükselme dikkati çekti. 
     Turist sayısı Güney Afrika'da yüzde 9.9, Gana'da yüzde 9.9, Tanzanya'da yüzde 6.8, Senegal'de yüzde 5 artarken, Tunus'ta yüzde 6, Fas'da ise yüzde 2.7 gerileme kaydedildi. 
     Ortadoğu'yu geçen yıl yüzde 10.6 artışla 24 milyon turist ziyaret ederken, Mısır yüzde 9.4, Dubai yüzde 30, Ürdün yüzde 6.1, Lübnan yüzde 13 artış yaşadı. 
     





</TEXT>
</DOC>
