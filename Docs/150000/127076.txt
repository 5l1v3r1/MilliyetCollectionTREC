<DOC>
<DOCNO> 127076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sonspo32.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Olaylı maçta tekme ve yumruklar konuştu 
</HEADLINE>
<TEXT>

     Samsun Birinci Amatör Küme A Takımlar Ligi A Grubu'nda küme düşmeme mücadelesi veren Yenidoğanspor ile Selanikspor arasında oynanan maçta iki takımın futbolcuları maç sonrası yumruk yumruğa kavga etti. 
     Ligin 11. haftasında karşılaşan Yenidoğanspor ile Selanikspor takımlarının futbolcuları kritik maç oynanırken de sık sık birbirleriyle sözlü tartışmaya girdi. Hakemin bitiş düdüğüyle birlikte iki takım oyuncuları saha içinde birbirlerine yumruk ve tekmelerle saldırdı. Polisin güçlükle önleyebildiği kavgada her iki takım oyuncularından da yaralananlar oldu. İki ekibin yöneticileri ve futbolcularıda birbirinden şikayetçi olurken sahadan 3-2 galibiyetle ayrılan Yenidoğanspor kümede kalma yolunda büyük bir engeli aştı. 

     
</TEXT>
</DOC>
