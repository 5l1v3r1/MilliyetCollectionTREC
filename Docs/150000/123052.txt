<DOC>
<DOCNO> 123052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/dunya/dun01.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Kenar mahalle değiliz 
</HEADLINE>
<TEXT>

AKP lideri Erdoğan, 1 Temmuz 2005’i müzakereye başlangıç tarihi olarak uygun görmediğini söyledi. Erdoğan, Kopenhag’dan tam üyelik müzakereleri için tarih alamazsak AB sınavı kaybetmiş olur’ dedi 
     ANKARA Milliyet 

     AKP Genel Başkanı Recep Tayyip Erdoğan, Fransa Cumhurbaşkanı Jacques Chirac ve Almanya Başbakanı Gerhard Schröder’in Türkiye’nin AB ile müzakereye başlama tarihi konusunda belirledikleri takvimi uygun görmediğini söyledi. 
     
     Üç açıklama 
     Erdoğan, dün İstanbul ve Ankara’da konuya ilişkin olarak üç ayrı açıklama yaptı. Erdoğan’ın 2005’in kabul edilemeyeceğini söyledikten sonra "bardağın dolu tarafına bakmak gerekir" şeklindeki ikinci açıklaması dikkat çekti. 
     Erdoğan, Atatürk Havaalanı’nda soruları yanıtlarken, "Bunları uygun tarih olarak görmüyoruz. Uygun görmediğimizi de gerek dönem başkanına, gerekse diğer başbakanlara ileteceğiz" diye konuştu. Erdoğan, "2003’ün aşılmamasını isteyeceğiz. Ondan sonrasını duruma göre, konjonktüre göre değerlendireceğiz" dedi. 
     
     İyimser yorum 
     Erdoğan, Ankara Esenboğa Havaalanı’nda ise "Bardağın hep boş tarafına bakıyoruz. Biraz da öbür tarafına bakalım. Gelişmeleri olumlu görüyoruz. Chirac ile Schröder görüşmesi olumlu istikamette. Her ne kadar bizim istediğimiz gibi bir şey görünmüyorsa da... Pazartesi günü Rasmussen ile görüşeceğim. Ondan sonra diğer üyelerle de görüşeceğim. Sonra bu iş çok daha net olacak. Son ana kadar her şey olabilir" diye konuştu. Erdoğan, "Müzakere tarihinin verilmesindeki oynamalar bizim için yine olumludur. Şartlı tarihi kabullenemeyiz" dedi. 
     
     Resti çekti 
     Erdoğan, AKP Genel Merkezi’ndeki bayramlaşma sırasında da şunları söyledi "Arkadaşlarımız AB konusunda önemli adımlar attılar. Hükümetteki arkadaşlarımızın geceleri sabahlara kadar çalışmaları neticesinde Kopenhag Zirvesi’ne güçlü gitme imk nı bulacağız. Beklediğimiz netice çıkmadığı takdirde AB sınavı kaybetmiş olur. Bu AB için bir testtir. Biz bütün ülkelerden daha hazırlıklı olarak gidiyoruz. Türkiye Avrupa’da bir kenar mahalle olmaz. Zaten 3 milyon insanımız Avrupa’ya girmiştir. Türkiye, birçok uluslararası kuruluşlarda önemli yeri olan güçlü bir ülke. Bunu dış politikada atacağımız adımlarla göstereceğiz." 
     



 DÜNYA 





















</TEXT>
</DOC>
