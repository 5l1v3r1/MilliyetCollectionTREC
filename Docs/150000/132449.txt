<DOC>
<DOCNO> 132449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sonspo11.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da gurbetçi Yasin ve Aykut antrenmana çıktı... 
</HEADLINE>
<TEXT>

     Galatasaray, Antalya'nın Belek beldesinde ikinci yarı hazırlıklarını sürdürürken, sarı-kırmızılılar, kadrosuna 2 gurbetçi oyuncu dahil etti. 
     Belçika'nın RSC Anderlecht takımında oynayan Yasin Karaca ve Almanya'nın VFB Stuttgart takımının genç kalecisi Aykut Erçetin, bugün takımla birlikte antrenmana çıktı. 
     Galatasaray Teknik Direktörü Fatih Terim, 2 futbolcuyu da kadrolarına dahil ettiklerini ifade ederek, bu oyuncuların takımda kalacaklarını söyledi. 
     Terim, kaleci antrenörü Eser Özaltındere'nin Aykut'u beğendiğini dile getirdi. 
     
     3 GRUP HALİNDE ÇALIŞTILAR 

     Teknik direktör Terim, antrenmanda futbolcularını 3 gruba ayırarak çalıştırdı. Terim, bir gruba forvet, diğerine orta alan ve savunmaya yönelik oyuncuları alırken, genç oyuncuları da ayrı bir grupta topladı. 
     Terim, 2 gruba taktik çalışması yaptırırken, 3. grubu ise kenarda bekletti. 
     Emre, Baliç, Suat, Mehmet Polat ve Vedat'ın gençlerin yer aldığı grupta bulunmaları dikkati çekti. 
     Terim, futbolcularına sürekli dolarak uyarılarda bulunurken, başarılı hareketleri de övdü. 
     Antrenmana sakatlığı bulunan Ümit Karan ve Mehmet Bölükbaşı katılmazken, bu oyuncular otelin salonunda çalıştı. 
     
     REVIVO'NUN NEŞESİ 

     Fenerbahçe'den transfer edilen Haim Revivo'nun antrenman boyunca oldukça neşeli olması dikkati çekti. 
     Hasan ile aynı grupta yer alan futbolcu, sürekli olarak gülümserken, bunda Hasan'ın yaptığı esprili ve komik hareketlerin de etkisi oldu. 
     
     TERİM'DEN TRANSFER AÇIKLAMASI 

     Teknik direktör Terim, FC Liverpool takımından Abel Xavier ve Kızılyıldızlı Lalatoviç'i transfer etmek için çaba harcadıklarını söyledi. 
     Xavier'in transfer olması durumunda bir an önce kampa katılmasını istediğini kaydeden Terim, ''Portekizli oyuncu ne kadar çabuk yanımıza gelirse, o kadar iyi olur. 2 oyuncu için çalışmalarımız sürüyor'' dedi. 
     Terim, transfer dedikoluları çıkan Brezilyalı Baiano ile herhangi bir ilgilerinin bulunmadığını belirtirken, esprili bir biçimde de olsa, üçüncü bir oyuncuyla da ilgilendiklerini bildirdi. 
     
     YAĞMUR KORKUSU 

     Antalya'daki hava koşulları, teknik direktör Terim'i endişelendiriyor. 
     Beşiktaş'ın kamp yaptığı otelde yağış nedeniyle idman yapamaması sarı-kırmızılıları endişelendirmesine karşın antrenman sırasında yağmur yağmaması rahatlattı. 
     Ancak, kamp yapılan Gloria Golf Resort Oteli'nin bulunduğu Belek beldesinde de havanın sürekli kapalı olması önümüzdeki günler için endişeleri artırıyor. 

     
</TEXT>
</DOC>
