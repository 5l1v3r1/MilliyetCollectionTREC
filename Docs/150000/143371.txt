<DOC>
<DOCNO> 143371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sondun07.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un ültimatomuna her ülke farklı tepki veriyor... 
</HEADLINE>
<TEXT>

     Avustralya, İngiliz ve Amerikan kuvvetleriyle birlikte Irak'a savaşa katılacağını açıkladı. 
     Avustralya Başbakanı John Howard, ABC radyosuna verdiği demeçte, ABD Başkanı George Bush'un halka hitaben yaptığı konuşmadan önce kendisine telefon ederek, savaş kararı alınırsa ''gönüllüler koalisyonunda'' yer almasını istediğini söylediğini açıkladı. 
     2 bin asker, 14 avcı uçağı ve 3 savaş gemisini Körfez'e gönderen Avustralya hükümetinin bakanlar kurulu dün akşam olağandışı toplanarak uzman ve askerlerin raporlarını dinlemişti. 
     
     ARJANTİN'DEN RET 
     Bu arada, Arjantin'in İngiltere'nin Irak'a olası savaşa katılma ''davetini reddettiği'' bildirildi. 
     Arjantin Dışişleri Bakanı Carlos Ruchauf, dün yaptığı açıklamada, ''İngiltere Arjantin'in Irak'a olası savaşa desteği hakkında bize danıştı, yanıtımız olumsuzdu. Arjantin, askeri harekata katılmayacak, ancak Irak lideri Saddam Hüseyin'e eleştirilerini sürdürecek. Irak'ı bu biçimde silahsızlandırmaz. Halkların ve ulusların büyük çoğunluğu bu savaşı istemiyor, biz de istemiyoruz'' dedi. 
     
     MEKSİKA 
     Meksika Devlet Başkanı Vicente Fox ise Irak anlaşmazlığının savaşa doğru gitmesinden üzgün olduğunu söyledi. 
     ABD Başkanı George Bush'un Irak'a ültimatom vermesinden iki saat sonra televizyondan canlı yayınlanan açıklamasında, ''Meksika çatışmaların birkaç yoldan çözümlenmesine verdiği desteği teyit ediyor ve savaş yoluna girilmesinden üzüntü duyuyor'' diyen Fox savaşa destek vermemelerinin ABD ile ilişkilerine zarar vermeyeceğini de ileri sürdü. 
     
     FİLİPİNLER ALARMA GEÇTİ 
     Filipinler Devlet Başkanı Gloria Macapagal Arroyo ise Bush'un açıklamasından sonra yaptığı açıklamada, vatandaşlarını terörist saldırılara karşı hazırlıklı olmaya çağırdı. 
     Devlet Başkanı'nın çağrısı ile birlikte Filipinler'de Müslüman militanların saldırı düzenleme ihtimaline karşı üst düzey alarma geçildi. 
     Polis ve askeri birliklerin havaalanları, tren istasyonları, büyükelçilikler, petrol depoları ve alışveriş merkezlerinde devriyeyi artırırken, Filipinler Ulusal Güvenlik Konseyi'nin bugün toplanması bekleniyor. 
     Bu arada, Bush konuşmasını yaparken ''emperyalist ABD'' diye bağırarak ABD'nin Manila Büyükelçiliği'ne ulaşmaya çalışan yüzlerce gösterici, polisler tarafından cop kullanılarak uzaklaştırıldı. Ayrıca Filipinlerin güneyinde bir kilisenin önündeki bir arabaya konan bombanın patlaması sonucu 5 kişi yaralandı. 
     
     ENDONEZYA 
     Dünyanın en kalabalık Müslüman ülkesi Endonezya BM Güvenlik Konseyi'nin onayı olmadan alınacak her kararın ''yasadışı'' olduğunu bildirdi. 
     Dışişleri Bakanlığı sözcüsü bugün yaptığı açıklamada, ABD'nin diplomatik çabaların sona erdiği izlenimi vermesinden endişe duyduklarını söyledi. 
     
     CLARK 
     Yeni Zelanda Başbakanı Helen Clark Saddam Hüseyin'i ABD'nin isteği doğrultusunda Irak'ı terk ederek savaş felaketini önlemeye çağırdı. 
     BM'de diplomatik çabaların başarısızlığa uğramasından dolayı üzgün olduklarını belirten Clark, ''hükümetimiz Irak'tan savaş felaketini önlemek için bu son şansı kullanmasını istiyor'' dedi. 
     





</TEXT>
</DOC>
