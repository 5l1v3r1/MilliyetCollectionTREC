<DOC>
<DOCNO> 134065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sondun16.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye artık savaşı kabullendi... 
</HEADLINE>
<TEXT>

     Türk Silahlı Küvvetleri'nin sınır bölgesine takviye yapılacağını açıklaması, İngiliz basınında yankı buldu. Financial Times gazetesi, açıklamayı, Türkiye'nin şiddetle karşı çıktığı savaşı artık kabullendiğinin ilk somut işareti olarak yorumlarken The Guardian, Türkiye'nin tutumunun muğlak olmaya devam ettiğini savundu. 
     Financial Times gazetesi, "Türkiye savaşa hazırlık olarak doğuya kuvvet gönderiyor" başlıklı haber yorumunda, TSK'nin konuya ilişkin açıklamasını "Türkiye'nin şiddetle karşı çıktığı savaşı artık kabullendiğinin ilk somut işareti" olarak nitelendirdi. 
     Kararın Başbakan Abdullah Gül ile Genelkurmay Başkanı Orgeneral Hilmi Özkök arasında yapılan görüşmenin ardından açıklandığına dikkat çeken gazete, haftalarca ABD'nin Türkiye'nin harekata destek verip vermeyeceğini açıklaması konusunda ısrarlı olduğunu ancak Gül hükümetinin zaman kazanmaya çalıştığını, her türlü diplomatik yolu tüketmek istediğini, bu çerçevede geçen hafta İstanbul'da bir zirve yapıldığını kaydetti. 
     Financial Times, NATO'nun, savaş durumunda Türkiye'nin savunması için ABD tarafından sunulan önerilere ilişkin kararı yeniden ertelediğine dikkat çekti. Gazete, diplomatların ABD'nin Türkiye'nin güneydoğu sınırına küçük ancak yüksek hareket kabiliyeti olan kara kuvvetini yada önemli bir hava gücü bulundurmak gibi iki seçeneği olduğunu söylediklerini aktardı. 
     AKP Genel Başkanı Tayyip Erdoğan ve Başbakan Gül'ün savaşın Türkiye'de hiç de popüler olmayacağını bildiklerini belirten gazete, Türklerin çoğunun savaşın ekonomiye zarar vermesinden, bölgeyi istikrarlaştırmasından korktuğunu yazdı. Buna karşın, gazete, Türkiye'nin iş dışında kalamayacağını, destek sağlamaması halinde ABD ile ilişkilerin olumsuz etkileneceğini, Irak'ın geleceğinin belirlenmesinde söz sahibi olamayacağını, tazminat alamayacağını bildiği yorumunu yaptı. 
     T 
     HE GUARDİAN 20 BİN ASKER SINIRA YIĞILDI 
     Kaygılanan Türkiye'nin kuvvetlerini Irak sınırına kaydırdığını belirten The Guardian gazetesi ise, Ankara'nın ABD kuvvetlerinin üslerine konuşlandırılmasına izin verip vermeyeceği kararını henüz vermediğini ancak Genelkurmay tarafından yapılan açıklamayı, askeri hazırlıkların hızlandığının göstergesi olduğunu kaydetti. 
     Bölgedeki kaynakların şimdiye kadar 20 bin kadar askerin tank ve topları ile birlikte sınıra yığıldığını tahmin ettiklerini kaydeden The Guardian, Türkiye'nin tutumunun muğlak olmaya devam ettiğini, Washington'un Saddam'a karşı bin Kuzey cephenin açılması için 80 bin askeri konuşlandırma talebini şimdiye kadar reddettiğini öne sürdü. 
     The Guardian, AKP hükümetinin Türklerin yüzde 88'inin savaşa karşı olduğunu gösteren anketleri gözardı edemeyeceğini savunurken de Türkiye'nin Kuzey Irak'taki Kürtlerin Musul ve Kerkük petrol alanlarını ele geçirmesinden kaygılandığını da savundu. Gazete, emekli bir Türk generalinin, "Türkiye'nin, Amerikan işgaline katılsa veya katılmazsa Irak'a kuvvet göndermesi bekleniyor. Bunun amacı, mültecileri korumak ve Kürtlerin Musul ve Kerkük petrolünü el koymasını önlemek olur" değerlendirmesine de yer verdi. 
     Türkiye'nin geçen Kasım'da Iraklı Kürtlerin kontrolündeki bölgede 12 mülteci kampı kurma planını açıkladığını bildiren gazete, birkaç bin Türk askerinin 1996 yılından beri PKK ile mücadele amacıyla ve son dönemde Türkmenlerin haklarını korumak üzere Kuzey Irak'ta bulunduğunu öne sürdü. 
     
     TÜRK MÜDAHALESİ HALKIN DİRENİŞİ İLE KARŞILAŞIR 
     Kürdistan Demokrat Partisi Dış ilişkileri Sorumlusu Hoşyar Zebari'nin Londra'da bir konferans sırasında Türkiye, Suriye ve İran'a bağımsız bir devleti amaçlamadıkları konusunda güvence verdiğini belirten The Guardian, Zebari'nin "Karşı karşıya bulunduğumuz bir tehlike, komşularımız özellikle Türkiye ve İran'ın iç işlerimize askeri bir müdahalede bulunmasıdır. Ancak böyle bir müdahale bölgedeki halkın direnişi ile karşılar ve ciddi etkileri olur. Başka ülkelerin de müdahale etmesine davet çıkartır. 
     Böyle bir olasılık hiç kimsenin çıkarına olmaz" sözlerini yansıttı. 
     The Guardian, Ankara'nın sonunda 15 bin ABD askerine izin verebileceğini belirtirken bu konudaki kararın gelecek hafta alınması beklendiğini de öne sürdü. 
     Bu arada, gazete, Kerkük kentinde sondaj yapan TPAO'nin işçilerini çekmeye başladığını belirtirken TPAO Genel Müdürü Kenan Veziroğlu'nun "çalışanlarımızın güvenliği için kaygılıyız ve onlara en kısa süre içinde işlerini tamamlama talimatını verdik" dediğini de aktardı. 
     





</TEXT>
</DOC>
