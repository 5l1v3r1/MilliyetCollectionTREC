<DOC>
<DOCNO> 106527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sondun34.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat, terörü kınadı, yürütmeyi bırakmaya hazır olduğunu açıkladı 
</HEADLINE>
<TEXT>

     Filistin lideri Yaser Arafat, nereden gelirse gelsin ''her türlü terörü'' kınadı. 
     Ramallah kentinde bugün toplanan Filistin parlamentosunda konuşan Arafat, ''kişi, grup ya da devlet''ten gelen her türlü terörü lanetledi. 
     11 Eylül arefesinde Amerikalılarla ''dayanışma''sını belirten Filistin lideri, uluslararası terörizmin ortadan kaldırılması için BM ve uluslararası hukuk kapsamında her türlü çabaya katılmaya hazır olduklarını bildirdi. Arafat, ''Bütün dünya, özellikle ABD bilsin ki, uluslararası terörizmi yok etmek için BM çerçevesinde her türlü çabaya katkı veririz'' dedi. 
     Yaser Arafat, ''yürütme gücünü'' bırakmaya hazır olduğunu da bildirdi. 
     ''Parlamento isterse yürütme erkini başka birine bırakmaya hazırım'' diyen Arafat, ''Sizler isterseniz, benim yerime, yürütme gücünü vermek üzere başka birini seçebilirsiniz. Hatta, bunu yapmanızı da tercih ederim. Ben de böylece istirahate çekilebilirim'' diye konuştu. 
     Arafat, genel seçimlerin 2003 başında yapılacağını da bildirdi. Filistin lideri, ''Seçimleri öngörüldüğü gibi önümüzdeki yılın başlarında yapmakta kararlıyız'' dedi. 
     





</TEXT>
</DOC>
