<DOC>
<DOCNO> 147474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sondun22.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan Papadopulos'a ikinci mektup... 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs Rum yönetimi lideri Tasos Papadopulos'a bugün ikinci bir mektup göndererek, güven artırıcı önlemler konusunda sunduğu önerileri ''yeni bir yaklaşımla yeniden gözden geçirmesini' istedi. 
     Cumhurbaşkanı Denktaş, makamında düzenlediği basın toplantısında, sunduğu önerilere Papadapulos'un ''ret'' cevabı vermesinin ardından, Rum lidere bugün ikinci bir mektup gönderdiğini bildirdi. 
     Mektubunda, Kıbrıs sorununun halledilememesinin iki taraf arasındaki güvensizliğe dayandığını belirttiğini ifade eden Denktaş, Kıbrıs konusunda bunca zamandır yapılan görüşmelerden bir sonuç alınamamasındaki engelin güvensizlik olduğunu vurguladı. 
     Güvensizliği ortadan kaldırmak ve ilişkilerin normale dönmesini sağlamak için önerileri yaptığını dile getiren Denktaş, ''Önerilerimiz masadadır. Yeni bir bakış açısıyla değerlendirmesini umuyoruz'' dedi. 
     İki taraf arasında güven yoksa hiçbir yere varılamayacağının altını çizen Denktaş, BM Genel Sekreteri Kofi Annan'ın da iki taraf arasında derin güven bunalımı olduğunu bir çok kez raporlarında belirttiğini kaydetti. 
     Denktaş, Rum yönetimi lideri Tasos Papadopulos'un, önerilerine acele ''ret'' yanıtını vermesinin nedeninin, ''dış mihraklar tarafından desteklenmesine fırsat vermemek olduğunu'' söyledi. 
     16 Nisan'da Kıbrıs Rum kesiminin Avrupa Birliği'ne giriş sözleşmesinin imzalanmasının Kıbrıs'ı ikiye böleceği uyarısında bulunan Denktaş, 16 Nisan'da alınacak karara göre, önerilerle ilgili tavırlarını gözden geçireceklerini belirtti. Cumhurbaşkanı Denktaş, ''16 Nisan'da müzakereye açık kapı bırakan bir karar alınması halinde, kendilerinin tavrının da yumuşak olacağını'' ifade etti. 
     BM Genel Sekreteri Kofi Annan'ın iyi niyet görevinin devam ettiğini ve bu iyi niyeti KKTC ile Türkiye'nin de desteklediğini belirten Denktaş, iyi niyet görevinde bir şeyi başkalarına zorla kabul ettirmenin bulunmadığını kaydetti. 
     Denktaş, Rum yönetimi lideri Tasos Papadopulos'a gönderdiği önerilere Papadopulos'un hiç vakit kaybetmeden aynı gece ''ret'' yanıtı verdiğini belirterek, ''Bizim maksadımız, bunca yıl birçok safhadan geçmiş olan Kıbrıs meselesinin niye halledilemediğini ortaya koymak ve bunun başlıca nedeninin iki taraf arasındaki güven eksikliğine dayandığını vurgulamak'' dedi. 
     Denktaş, güven eksikliğini ortadan kaldırmak için bir araya gelmek ve bazı tedbirler almak istediklerini ifade ederek, Rumların, ''Tüm Kıbrıs'ın hükümetiyim'' diyerek adanın kuzeyini de almak için silahlanmasının, güvensizliği derinleştirdiğini söyledi. 
     Düzenlediği basın toplantısında, iyi niyetle ortaya bazı düşünceler attıklarını belirten Denktaş, Papadopulos'un bu düşüncelerine yanıt vermediğini, ''Annan planın kabul edersen gel'' dediğini kaydetti. 
     Annan planını Papadopulos'un da Lahey'de kabul etmediğini, planda değişiklilikler istediğini hatırlatan Denktaş, ''Ben Lahey'den ayrılırken, her iki tarafın da istediği değişiklikler konusunda görüşelim ve anlaşırsak o zaman, yapılacak değişikliklerden sonra planı iki tarafın referandumuna sunalım diyerek ayrıldım. Kendisi ise Türkiye'nin garantörlüğünü ele alarak, Türkiye'nin yasal olarak o raddede ve o safhada ortaya koyamayacağı bir şeyler isteyerek ayrılmıştır'' dedi. 
     Papadopulos'a bugün ikinci bir mektup gönderdiğini ve Kıbrıs sorunun halledilememesinin nedeninin güvensizliğe dayandığını mektubunda teyit ettiğini kaydeden Denktaş, ''Bu güvensizlik, bugüne kadar giriştiğimiz her safhada bir engel teşkil etmiştir ve son yüz yüze görüşmelerde de engel bu olmuştur'' diye konuştu. 
     Güvensizliği ortadan kaldırmak ve iki taraf arasındaki ilişkilerin normale dönmesini sağlamak için ve uygulanması halinde kapsamlı bir çözüme yardımcı olacağını düşünerek önerileri yaptığını belirten Denktaş, ''Bu önerilerim masadadır. Masada olan bu önerilerimi tekrar gözden geçirmesini istiyorum'' dedi. 
     ''16 Nisan'da Kıbrıs'ı Avrupa Birliği'ne götürürüz düşüncesiyle hareket edildiği takdirde, Kıbrıs'ın ikiye bölünmesini tescil ettireceklerini düşünüyorum'' ifadesini kullanan Denktaş, Rumların, AB'ye girerek Kıbrıs sorununun kendi lehlerine halledileceğini düşünmesinin yanlış olduğunu ve bunun aksi etki yapacağını kaydetti. 
     KKTC'nin ve Türkiye'nin BM Genel Sekreteri'nin iyi niyet görevini desteklediğini ifade eden Denktaş, ''İyi niyet görevinde taraflara, başkalarının düşündüğü ve oluşturduğu ilkeleri ve planı zorla kabul ettirmek diye bir şey yoktur. İyi niyet görevi, iki taraf arasında uyum sağlayıcı bir yaklaşım öngörmektedir'' dedi. 
     
     ''YÜZ YÜZE GÖRÜŞMELERİ İYİ NİYETLE BİZ BAŞLATTIK'' 

     Papadopulos'un, Lahey'de Annan planını kabul etmediğini unutarak, kendisine ''Annan planın baz olarak alıyor musun''diye sorduğunu belirten Denktaş, Papadopulos'a verdiği yanıtta, yüz yüze görüşmeleri iyi niyetle kendilerinin başlattığını, her türlü katkıyı yaptıklarını ve Lahey'de bir sonuç alınamamasında Papadopulos'un tavrını hatırlattığını söyledi. 
     Denktaş, ''Lahey'de ortaya koyduğumuz, Annan planında sen de tadilat istiyorsun ben de tadilat istiyorum. Gel bu tadilatları karşılıklı konuşalım, bunlarda eğer anlaşma olursa, o zaman referandum gündeme gelir yaklaşımımızı kendisine hatırlatıyorum ve bu durumda olduğumuzu da söylüyorum'' diye konuştu. 
     Denktaş, 1968'de başlayan müzakerelerde, her iki tarafın kabul edebileceği serbestçe müzakere yapılacak bir anlaşma aradıklarını ifade ederek, esas engelin karşılıklı güvensizlik olduğunu ve iki tarafın aynı vizyona dönük olarak çalışmasının mümkün olmadığını kaydetti. 
     Eski Rum yönetimi lideri Glafkos Klerides ile yaptıkları görüşmelerde, başlangıç noktalarının, iki tarafın vizyonunu bir araya getirmek için çaba harcanması yönünde olduğunu, ancak Klerides'in, ''Vizyonları konuşursak anlaşamayız'' diyerek, bu yaklaşımlarını reddettiğini hatırlattı. Denktaş, ''Somut olarak her istediğimiz konuda da 'Bu vizyonun parçasıdır' diyerek konuşmamıştır ve netice alınamamıştır. Dolayısıyla iki taraf arasında güven sağlayıcı bir yaklaşımın gerektiği, daha da bariz bir şekilde ortaya çıkmıştır. Biz pratik açıdan bunu elde edelim, kapıları kapatmayalım dedik'' diye konuştu. 
     
     ''ÖNERİLER MASADA'' 

     Önerilerinin masada olduğunu yineleyen ve bunu takip edeceğini belirten Denktaş, ''Ümit ederim kendisi de Papadopulos yeni bir bakış açısıyla bunları değerlendirir. Mektubumuzun suretini, iyi niyet görevi nedeniyle BM Genel Sekreteri'ne de gönderiyoruz'' dedi. 
     Denktaş, bir soru üzerine, Papadopulos'un, ''oturup düşünerek'' ve Kıbrıs Türklerinin haklarını hiçe sayarak Kıbrıs sorununu çözemeyeceklerini anlayarak, yanıt vermesini beklediğini bildirdi. 
     İki tarafın karşılıklı güven duyacağı bir ortamın yaratılmasının uzlaşma için çok önemli olduğunun altını çizen Denktaş, ortaklıkların temelinde güvensizlik olamayacağını vurguladı. 
     
     ''16 NİSAN'DAN SONRA DURUM GÖZDEN GEÇİRİLECEK'' 

     Denktaş, ''Rum tarafı kabul etmese bile önerileri uygulamaya koyup koymayacağının'' sorulması üzerine, 16 Nisan'da yapılacak Avrupa Birliği toplantısında alınacak karar ışığında durumun gözden geçirileceğini ifade etti. Denktaş, müzakereye açık kapı bırakılırsa ve iki tarafa eşit muamele yapılırsa, alacakları tedbirlerin daha yumuşak olacağını belirtti. 
     Güvensizliği ortadan kaldırmanın yolunun karşılıklı iyi niyet olduğunu ve bu iyi niyetlerini ortaya koyduklarını ifade eden Denktaş, ''Önerilerinin Rum tarafında 'manevra' olarak değerlendirildiğinin'' hatırlatılması üzerine, Rum tarafının böyle bir değerlendirme yapmasının nedeninin güvensizlik olduğunu söyledi. KKTC'de benzer yönde değerlendirme yapanların da kendisine güvenmediğini söyleyen Denktaş, bu güvensizliği ortadan kaldırmak için bir araya gelmeyi önerdiklerini kaydetti. 
     Denktaş, başka bir soruya karşılık, AB ve BM'nin, iyi niyetlerini anlayarak öneriye destek vermesini beklediğini kaydetti. 
     





</TEXT>
</DOC>
