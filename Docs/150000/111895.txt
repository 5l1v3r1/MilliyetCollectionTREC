<DOC>
<DOCNO> 111895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sontur28.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ''Siyasetten değil, genel başkanlıktan çekilebilirim'' 
</HEADLINE>
<TEXT>

     DSP Genel Başkanı ve Başbakan Bülent Ecevit, Avrupa Birliği'nin AB yarın açıklayacağı İlerleme Raporu'ndan umutsuz olmadığını ifade etti. 
     Ecevit, partisinin ''Bilgi Toplumu Otobüsü''nün tanıtım törenine katıldı. 
     Ecevit, eşi ve DSP Genel Başkan Yardımcısı Rahşan Ecevit ve DSP Grup Başkanvekili Emrehan Halıcı ile birlikte, DSP Genel Merkezi önündeki otobüsü gezdi. 
     Daha sonra basın mensuplarının sorularını yanıtlayan Ecevit, olası bir Irak operasyonunda, ABD'nin, kara birliklerini Türkiye'den geçirmek istediği yönündeki haberlerin anımsatılması üzerine, bu konuda kendisine bilgi ulaşmadığını söyledi. 
     Ecevit, başka bir soru üzerine, olası bir Irak operasyonuyla ilgili yeni bir gelişme olmadığını bildirdi. 
     ABD yönetiminin somut taleplerinin bulunup bulunmadığına ilişkin bir soruyu yanıtlarken de Ecevit, ''Hayır. Henüz somut bilgiler yok ama ABD, Irak'a yönelik olarak, bir askeri harekata girişecek olursa, biz istemesek de -bölgemizde herhangi bir savaşı istemeyiz- bu harekatın etkisinde kalmamız kaçınılmaz olabilir. Onun için zaten böyle bir harekatın yapılmamasını savunuyoruz. Şu anda söyleyecek somut bir şey yok'' diye konuştu. 
     Ecevit, harekatın zamanlamasına yönelik tahmininin sorulmasına karşılık, bu konuda bilgisinin de, tahmininin de olmadığını belirtti. Ecevit, şöyle konuştu 
     ''Sanırım, Amerikan yönetiminin de bilgisi yok bu konuda. Çünkü kendileri de açıkça ifade ediyorlar ki henüz hazırlıkları tamamlanmış değildir, henüz karar vermiş değillerdir. Bir de zaman zaman Sayın Bush, son verdiği demeçte, eğer Saddam yönetimi belli kurallara uyarsa kendileri Irak'ı kurtarabilir izlenimini veren ifadeler de kullanıyor. Onun için, kesin bir şey söyleyemem. Zaten Amerikan yönetimi, çoğulcu bir yönetimdir, kendi içinde değişik düşünceler vardır. O nedenle, şimdilik kaygıyla bekliyoruz.'' Saddam Hüseyin'in, görevi bırakmayacağı mesajı verdiği ifade edilerek, Saddam'a bu konuda önerilerde bulunup bulunmayacağının sorulması üzerine de Ecevit, bunu söyleme hakkının olmayacağını, yakışık almayacağını kaydetti. Ecevit, dünya kamuoyunu tatmin edici hususlar belirleme konusunda öteden beri Irak yönetimine temennilerini bildirdiklerini söyledi. 
     
     ''UMUTSUZ DEĞİLİM'' 

     Başbakan Ecevit, bir gazetecinin, ''AB ilerleme raporunun bir bölümü basına yansıdı. Bu konuda bir değerlendirme alabilir miyiz '' sorusu üzerine, raporun yarın açıklanacağını anımsattı. 
     ''Şimdiden, görmeden bir şey söylemem doğru olmaz'' diyen Ecevit, kendisinin de raporu merakla beklediğini kaydetti. 
     ''Umutlu musunuz '' sorusuna ise Ecevit, ''Umutsuz değilim'' karşılığını verdi. 
     
     ''SİYASETTEN ÇEKİLECEK DEĞİLİM'' 

     Seçimlerden sonra siyasetten çekilebileceği yönündeki Bursa'daki açıklamaları hatırlatılarak, ''Bunu için bir takvim belirlediniz mi Sizden sonraki isim belli mi '' sorusunu da Ecevit, şöyle yanıtladı 
     ''Bir kere siyasetten çekilecek değilim. Genel başkanlıktan çekilmem mümkün. Daha önce de birkaç hafta önce de bunu söylemiştim. Ama belki Bursa'daki kadar net ve açık bir şekilde söylememiştim. Bursa'da da belirttiğim gibi, nihayet belli bir yaşa geldikten sonra herkes görevinden veya siyasetten ayrılma gereği duyabilir. Buna ben sağlık açısından gereksinme duymuyorum ama artık bir yaşa geldikten sonra partimizin kendi yönetimini daha açık bir şekilde seçmesinde yarar görüyorum. Partime bu konuda çok güveniyorum. Onun için bu kararı alma gereğini duydum. Özellikle bu gruptaki bölünmeden sonra geride kalan arkadaşlarımıza özellikle güveniyorum ve onların çok sağlıklı bir biçimde bir parti yönetimi kuracaklarına inanıyorum. Kendilerine eşim Rahşan Ecevit ile birlikte -ki o da biliyorsunuz genel başkan yardımcısıdır- onunla birlikte partimizin ihtiyaç duyacağı her türlü yardımı, katkıyı yapmayı görev bileceğiz. 
     Genellikle şöyle bir durumla karşı karşıyayız son zamanlarda... DSP'ye karşı aslında Türkiye'de yaygın bir beğeni var fakat başka gruplar, başka çevreler, şöyle bir taktik uyguluyorlardı Bülent Ecevit iyidir, hoştur, güvenilir bir kimsedir, DSP de iyidir, hoştur, güvenilir bir partidir ama Ecevit'in sağlık durumu çok bozuktur. Onun için onun partisine oy vermeyin, ziyan etmiş olursunuz diye propaganda yapıyorlardı. Bunu duyuyorsunuz her tarafta. Çok yakışıksız, çok üzücü bir taktik bu. Yakın gelecekteki tutumumu şimdiden açıklayarak bu oyunu umarım ki bozmuş bulunuyorum.'' 
     
     KANADOĞLU'NUN BAŞVURUSU 

     Yargıtay Cumhuriyet Başsavcısı Sabih Kanadoğlu'nun, DEHAP ile ilgili olarak Yüksek Seçim Kurulu'na YSK başvurmasını nasıl değerlendirdiğinin sorulması üzerine de Ecevit, kendisinin o konulara karışamayacağını, karışmasının da doğru olmayacağını ifade etti. 
     Ecevit, bir gazetecinin, ''YSK, Kanadoğlu'nun DEHAP'la ilgili başvurusunu dikkate aldığı takdirde seçimin ertelenebileceği yönünde yorumlar yapılıyor'' demesi üzerine de ''Ben öyle yorumlardan haberdar değilim'' dedi. 
     
     BİLGİ TOPLUMU OTOBÜSÜ 

     Ecevit, DSP Bilgi Toplumu Otobüsü'nün tanıtımından önce yaptığı konuşmada da partisinin bilgi toplumuna verdiği önemi her vesileyle açıkladığını, daha önceki ve bu dönemdeki seçim bildirgelerinde, bu konuya geniş yer ayırdıklarını kaydetti. 
     DSP Grup Başkan Vekili Emrehan Halıcı da DSP'nin temel hedeflerinden birisinin, Türkiye'nin bilgi toplumuna dönüşmesi olduğunu, bu hedefe doğru da somut adımlar attıklarını, bu otobüsün de bunlardan biri olduğunu ifade etti. 
     Ecevit, Rahşan Ecevit ve Halıcı ile birlikte otobüsü gezerek, Halıcı'dan bilgi aldı. 
     Ecevit'in, diğer partilerin böyle bir aracı olup olmadığını sorması üzerine, Halıcı, başka partilerin böyle bir aracı olmadığını söyledi. 
     Ecevit, DSP'nin internetteki sayfasını da inceledi. 
     8 bilgisayarın bulunduğu ve yaklaşık 100 milyara mal olan otobüs, çalışmalarını seçimlerden sonra da sürdürüp il il gezerek, vatandaşların internet ile tanışmasını sağlamayı amaçlıyor. 
     





</TEXT>
</DOC>
