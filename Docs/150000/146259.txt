<DOC>
<DOCNO> 146259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sontur28.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP Milletvekili Açıkalın Hükümet en doğru kararları almıştır 
</HEADLINE>
<TEXT>

     AK Parti İstanbul Milletvekili Mehmet Açıkalın, AK Parti Hükümeti'nin bölgede barışın sağlanması için elinden gelen gayreti gösterdiğini belirterek, ''Hükümet bu savaş ortamında Türkiye'nin ulusal çıkarları için en doğru kararları almıştır''dedi. 
     Açıkalın, 2003 yılı bütçesinin geneli üzerinde TBMM Genel Kurulu'nda yapılan görüşmelerde, AK Parti adına görüşlerini açıkladı. 
     Bütçe kaynaklarının önemli bir bölümünün borç faizlerine ayrılmasının personel ve yatırım harcamalarını olumsuz yönde etkilediğini söyleyen Mehmet Açıkalın, 2003 yılı bütçesi ile para politikalarının yerine mali politikaların ön plana çıkarıldığını ve bununla istikrar politikalarının sağlam temellere dayandırıldığını belirtti. Bütçe görüşmelerinin Irak savaşı nedeniyle olağanüstü bir dönemde gerçekleştirildiğini kaydeden Açıkalın, Hükümet'in bu dönemde bölgede barışın sağlanması için elinden gelen tüm gayreti sarfettiğini ifade etti. Türkiye olarak en büyük beklentinin savaşın bitmesi olduğunu söyleyen Açıkalın, ''Türkiye bu savaşta ulusal çıkarları için en doğru kararları almıştır'' dedi. 
     Türkiye'nin Hükümet'in aldığı tedbirler ve halka verdiği güven ile savaş ortamından en az şekilde etkileneceğini belirten Mehmet Açıkalın, bu tedbirler sonucu karamsarlık için herhangi bir neden olmadığını söyledi. 
     2003 yılı bütçesinin ekonomik büyümeyi destekleyen bir istikrar bütçesi olduğunu kaydeden Açıkalın, ''Bu bütçe ile saydamlık ve hesap verilebilirlik açısından en cesur adımlar atılmıştır'' diye konuştu. Türkiye'nin genç ve dinamik bir nüfusa sahip olduğunu ve ülke kaynaklarının iyi değerlendirilmesi durumunda ekonomik büyümenin sağlanacağını ifade eden Açıkalın, AK Parti Hükümeti'nin bu kaynakları değerlendirecek potansiyele sahip olduğunu sözlerine ekledi. 
     AK Parti adına ikinci konuşmayı yapan İstanbul Milletvekili Nazif Ekren, 2003 yılı bütçesinin ana felsefesinin, ülke kaynaklarını en iyi şekilde değerlendirme ve ortaya çıkabilecek zararları en aza indirme olarak tanımlanabileceğini söyledi. Ekren, 2003 yılı bütçesi ile hedeflenen sonuçlara ulaşılmasına inancının tam olduğunu belirterek, Hükümet'e bu konuda tam destek olacaklarını ifade etti. 
     




</TEXT>
</DOC>
