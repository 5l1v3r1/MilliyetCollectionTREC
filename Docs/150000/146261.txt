<DOC>
<DOCNO> 146261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sontur30.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş 2003 enflasyon hedefinin tutması mümkün değil 
</HEADLINE>
<TEXT>

     CHP İstanbul Milletvekili Kemal Derviş, 2002'deki başarının tersine 2003'de enflasyon hedefinin tutmasının mümkün olmadığını söyledi. 
     Derviş, 2003 Yılı Bütçe Kanunu Tasarısı'nın tümü üzerinde CHP Grubu adına yaptığı konuşmada, 2001 yılında Türkiye'nin büyük bir kriz yaşadığını anımsatarak, herkesin elele vererek ülkenin böyle bir kriz yaşamaması için çalışması gerektiğini söyledi. Kemal Derviş, 2002 yılında mali dengelerin tesis edildiği bir yıl olduğunu ifade ederek, ancak bu iyileşmenin vatandaşlara yansımadığını kaydetti. CHP İstanbul Milletvekili Derviş, sözlerini şöyle sürdürdü 
     ''2002'deki başarının tersine 2003'de enflasyon hedefinin tutması mümkün değil, demeyeyim ama çok zor olacak. Elbette ortaya koyduğunuz hedef iddialı olmalıdır, ancak güvenirlilik açısından ortaya koyduğunuz hedefler tutturulur olmalıdır. 
     Ayrıca hiç vergi koymayacağız dedikten sonra vergileri ardarda koymak da halka güven vermemektedir.'' Derviş, ikili ilişkilerde hibeye güvenerek dış politika yürütmenin ülkeyi her zaman tehlikeye sokacağını belirterek, ''hibeye hiçbir zaman güvenmemek lazım. Kendi ayağımızın üzeride durmamız lazım'' dedi. 
     Son iki yılda partizan davranışlardan Türkiye'nin kurtarılamadığını ifade eden Derviş, ''Bıçak kemiğe dayanmıştır. Ülkeyi sosyal patlamalardan kurtarmamız lazım'' diye konuştu. 
     Derviş, çiftçinin de unutulmaması gerektiğini belirterek, çiftçiye doğrudan ödeme yapmak amacıyla en az 1.5 katrilyon lira kaynak ayrılması gerektiği üzerinde durdu. 
     Kamuda kaynak yaratmanın tek yolunun zam olmaması gerektiğini vurgulayan Derviş, sözlerini, ''AKP, bilgiye, tecrübeye, liyakata dayalı bir kadrolaşma yerine, partizanca davranırsa başarısız olur, bunun bedelini de vatandaş öder'' diyerek tamamladı. 
     
     HACALOĞLU'NUN KONUŞMASI 

     CHP Grubu'nun görüşlerini açıklayan İstanbul Milletvekili Algan Hacaloğlu, Türkiye'nin, yolsuzluk ve soygunlar yüzünden son 15 yılda 100 milyar dolar kayba uğradığını söyledi. 
     AK Parti'nin proje ve kadroları ile yıllarca biriken sorunları çözmesinin mümkün olmadığını ifade eden Hacaloğlu, sözlerini şöyle sürdürdü 
     ''AKP, Meclis aritmetiğine güvenerek bizim dediğimiz doğrudur yaklaşımı, parlamenter rejimde ciddi sıkıntılar doğurur. Bu durumda bizi yanınızda göreceğinizi ummayın. 
     Sizin gündeminiz halkın gündemiyle tamamen farklı, halkın gündemi işsizlik, hayat pahalılığı, sağlık hizmetleri, yolsuzlukların önlenmesidir.'' Hacaloğlu, AK Parti'nin kulağını ''okyanus ötesine çevirdiğini, günü kurtarmaya çalıştığını'' öne sürdü. 
     AK Parti'nin günü kurtarmaya çalışarak yolsuzlukları görmediğini, IMF'yle körü körüne teslimiyetçi bir yaklaşım içinde hareket ettiğini iddia eden Hacaloğlu, ''Bu bütçe ekonomiyi yönlendirecek bir bütçe değildir. Bu bütçe 16 ayrı konuda Anayasa'ya aykırı bir bütçedir. IMF'ye tam teslimiyet bütçesidir. Sosyal duyarlılığı olmayan bir bütçedir' dedi. 
     
     PİYASALAR... 

     Bütçe görüşmelerinde şahsı adına söz alan AK Parti İstanbul Milletvekili Hüseyin Kansu, Irak savaşı nedeniyle piyasalarda meydana gelen olumsuz etkilenmenin bazı çevreler tarafından abartıldığını, ancak Hükümet'in aldığı tedbirlerin bu gayretleri boşa çıkardığını söyledi. Bütçede yer alan özelleştirme gelirlerinin hayali değil gerçek olduğunu vurgulayan Kansu, sosyal sınıflara gerekli desteğin ve ödeneklerin bu bütçe ile sağlandığını kaydetti. 
     AK Parti Erzurum Milletvekili Mustafa Ilıcalı da şahsı adına yaptığı konuşmada, 2003 yılı bütçesi ile yatırımların olanaklar ölçüsünde eniyi şekilde değerlendirildiğini ve personel alımına sınır getirildiğini söyledi. Verginin tabana yayılmasında Hükümet tarafından sağlam adımlar atıldığını kaydeden Ilıcalı, ''Özellikle muhalefete sesleniyorum, Hükümet'in başarısı hepimizin başarısı, Türkiye'nin başarısı olacaktır. Bu nedenle bilimsel temeli olan projelere destek verin ve ülkeyi refaha çıkarmada yardımcı olun'' diye konuştu. 
     





</TEXT>
</DOC>
