<DOC>
<DOCNO> 111238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/05/guncel/agun.html </URL>
<DATE> 2002/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Victor araştırdı Görür açıkladı 
</HEADLINE>
<TEXT>
Victor’dan müjde 
Robot denizaltı Victor’ın topladığı verilere göre Marmara Denizi’nde kırılacak fayın uzunluğu 110 değil, 50 kilometre. Yani depremin büyüklüğü 7’nin altında olacak 
     ÖNAY YILMAZ İstanbul 

     Marmara Denizi’nde çalışmalarının ilk bölümünü tamamlayan L’Atalante gemisinde bulunan "Victor 6000" adlı insansız robot denizaltının topladığı verilerden, umut verici haberler çıktı. TÜBİTAK Marmara Araştırma Merkezi ve Türkiye Deniz Araştırmaları Koordinatörü Prof. Dr. Naci Görür, dün yaptığı toplantıda, 17 Eylül’den beri Marmara Denizi’nin batısında çalışmalarını sürdüren "L’Atalante" gemisinin elde ettiği bulguları açıkladı. 
     
     7.4 - 7.7 BEKLENİYORDU 
     Son çalışmada 1912 kırığının Marmara Denizi içindeki devamının araştırıldığını anlatan Görür, şunları söyledi "1912 depremi, Gelibolu Yarımadası’ndaki Ganos Fayı üzerinde meydana gelmiş ve büyük hasara yol açmıştır. Bugüne kadar yapmış olduğumuz araştırmalarda, Ganos Fayı ile birleşen ve Tekirdağ Çukurluğu’nu güneyden sınırlayarak Orta Marmara Sırtı’na kadar uzanan 110 kilometre uzunluğunda bir fayın varlığı belirlenmiş. Bu fay Marmara’da en tehlikeli fay olarak ilan edildi. Bu fayın 7’nin üzerinde deprem üreteceği söylendi. 1912 deprem kırığının Marmara içinde devam etmesi, bu fayın söz konusu depremde kırılmış olacağı ve enerjinin boşalmış olduğu anlamına gelir. Bu da gelecekte üreteceği deprem büyüklüğünün kabaca 7 civarında olması demektir." 
     
     YENİ KIRIK BULDUK’ 
     Görür, bu son araştırmada, Ganos Fayı ile Orta Marmara Çukurluğu arasında Saros Körfezi ile Marmara Ereğlisi açıkları 60 kilometre uzunluğunda taze bir kırığın varlığının saptandığını da sözlerine ekledi. Bu kırığın 1912 depremine ait olduğunun düşünüldüğünü anlatan Görür, "Ancak bu düşünce bilimsel olarak doğrulanmadı. Geminin 4 - 17 Ekim’de bu kırık boyunca alacağı karot numunelerinin radyometrik yaş tayinlerinin yapılması sonucu kesinlik kazanacak. Kırığın 1912 depremine ait olduğu kesinlik kazanırsa, gelecekteki Marmara Denizi kaynaklı depremin büyüklüğü de önemli ölçüde azalmış olacaktır" dedi. 
     
     1912’YE AİTSE ÇOK İYİ 
     Kırığın Orta Marmara Marmara Ereğlisi açıkları ile Çınarcık Çukurluğu’nda Küçükçekmece - Yeşilköy açıkları devam etmediğini belirten Görür, "Bu da bu kırığı oluşturan deprem sırasında, Marmara tabanının boydan boya kırılmadığını gösteriyor. 1999 deprem kırığının Körfez çıkışına kadar geldiğini saptadık. Adalar’ın altındaki kırığın da 1963 depreminde oluştuğu tahmin ediliyor" diye konuştu. Görür, kırığın 1912 depremine ait olması halinde hayatının en mutlu gününü yaşayacağını belirterek, bu bulgu kesinleşirse, Marmara’da deprem riskinin ortadan kalkmayacağını, sadece beklenen depremin boyutunun küçüleceğini ifade etti. 
     



 GÜNCEL 






















</TEXT>
</DOC>
