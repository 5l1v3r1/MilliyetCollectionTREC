<DOC>
<DOCNO> 138715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sondun16.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Değerlendirmemizi Türkiye'ye bildirdik" 
</HEADLINE>
<TEXT>

     KKTC Cumhurbaşkanı Rauf Denktaş, Annan planında yapılan değişiklikle ilgili değerlendirmelerini Türkiye'ye bildirdiklerini belirterek, değişikliklerle ilgili tutumda Türkiye ile mutabakat içinde olduklarını söyledi. 
     Denktaş, Rum tarafı ile ''gereken mutabakatın oluşmadığına'' işaret ederek, BM Genel Sekreteri Kofi Annan'ın, Kıbrıs'a ''imza atmak'' için gelmemesi gerektiğini kaydetti. 
     Cumhurbaşkanı Denktaş, kendisinin başkanlık ettiği, Bakanlar Kurulu'nun olağanüstü toplantısının ardından yaptığı açıklamada, Annan'ın adayı ziyareti çerçevesinde basında spekülasyonlar yapıldığına değinerek, şöyle konuştu 
     ''Özellikle 'Türkler lehine büyük değişiklikler olmuştur' gibi haberler yayılmak isteniyor. Bugün burada, bize dün verilmiş olan, düşünülen değişikliklerin, çünkü Sayın Annan'ın bunu masaya getirip getirmeyeceğini henüz bilmiyoruz, içeriğine baktık, bunun değerlendirmesini yaptık. Karpaz Rum idaresine verilme hevesinden vazgeçildi ama, Karpaz'da yaşamış olan ve Güney'e geçmiş olan kaç Rum varsa onların tümüne geri dönme hakkı tanınıyor. Bütün o kısım tekrar Rumlarla doldurulmak isteniyor. Karpaz'ı güya almışlardı da şimdi bize veriyorlamış gibi bir haber yaydılar. Halbuki Karpaz'ı alan yoktu. Karpaz bizim egemen toprağımızdır.'' Plandaki değişikliklerle ''Karpaz Türk tarafında kaldı'' görüntüsünün karşılığında Rumlara, tüm Güzelyurt yöresi, Gemikonağı, Yedidalga, Yeşilırmak'ın verilmek istendiğini, yine girintili çıkıntılı bir harita ile karşı karşıya olduklarını dile getiren Denktaş, Annan'ın masaya ne getireceğini henüz bilmedikleri için, diğer konularda konuşmak istemediğini kaydetti. 
     
     ''BELGELERİN FELSEFİ YAKLAŞIMI YANLIŞ'' 
     Cumhurbaşkanı Denktaş, Annan'ın sunduğu planların felsefi yaklaşımının yanlış olduğuna dikkat çekerek, planların ''Kıbrıs Cumhuriyeti''nin varlığı esasına dayandırıldığını ve Kıbrıs Türklerine korunmaları için bazı haklar verilmekle yetinildiğini, bu nedenle memnun olmadıklarını söyledi. 
     Denktaş, ''Sayın Annan geldikten sonra ortaya koyacağı hususlar varsa koysun, ondan sonra Meclis'e de tekrar gidip bir değerlendirme yapacağız'' dedi. 
     Gazetecilerin sorularını da yanıtlayan Denktaş, değişikliklerle ilgili olarak değerlendirmelerini Türkiye'ye bildirdiklerini söyledi. 
     
     ''İMZA İÇİN GELMESİN'' 
     Denktaş, bir gazatecinin, ''Genel Sekreter, Ankara ve Atina'daki havaya göre, ada ziyaretini iptal edebilir mi '' sorusuna karşılık şunları söyledi 
     ''Eğer kendisine '28'inde imza şansı vardır, mümkündür, olacaktır veya olabilir' yanlışı söylenmişse, yani kandırılmışsa gelecektir. Eğer niyeti imza için gelmek ise... Yoksa hangi safhadayız, nerdeyiz, Rum tarafında yeni bir lider geldi nasıl konuşacağız, iki tarafın kimyası nasıldır bunları görmek istiyorsa ve geliyor, hoş geldi sefa geldi. Ama imza için geliyorsa her iki taraf da açıklamıştır imza için gereken hazırlık yoktur, gereken mutabakat yoktur. İki taraf da eskiden ne kadar ayrıysalar o kadar ayrıdırlar.'' Türk tarafı ile Rum tarafının aynı görüşte olmadığını ifade eden Denktaş, Türk tarafının, sahte bir unvan altında Kıbrıs'a sahip çıkmaya çalışan Rumlar karşısında özgürlüğünü, egemenliğini, eşitliğini ve toprağını koruduğunu söyledi. Denktaş, ''Kıbrıs Rumları 'meşru hükümet olarak biz Avrupa Birliği'ne de gireriz, istediğimizi yaparız, biz Kıbrısız ve sizin de hükümetiniziz' dedikleri sürece anlaşma zor olur' dedi. 
     Denktaş, değişikliklerle ilgili tutumda Türkiye ile mutabakat içinde olduklarını belirterek, daha önce ortaya koydukları değişikliklerin hiçbirini Rumların kabul etmediğini anımsattı. 
     Önlerine yeni bir harita konulduğunu da belirten Denktaş, yeni haritanın öncekinden daha kötü olduğunu söyledi. Denktaş, BM'nin Kıbrıs'a bakışının, 1964 BM Güvenlik Konseyi kararından sonra yanlış olduğunun altını çizerek, ''Bu yanlışı düzeltmedikleri sürece Kıbrıs'ta bizi ancak korumaya alınmış azınlık olarak yamalamaya çalışabilirler. Yoksa hakkımızı, hak ettiğimiz şekilde vermeleri mümkün görülmüyor maalesef'' dedi. 
     Cumhurbaşkanı Denktaş, KKTC'de bir siyasi parti liderinin, kendisini Nikolay Çavuşesku'ya benzetmesine de sert tepki gösterdi. 
     





</TEXT>
</DOC>
