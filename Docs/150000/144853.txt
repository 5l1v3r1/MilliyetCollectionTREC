<DOC>
<DOCNO> 144853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sontur18.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu'nda savaş karşıtı gösteri... 
</HEADLINE>
<TEXT>

     Irak'ta Savaşa Hayır Koordinasyonu tarafından, ABD'nin Irak'a müdahalesini protesto amacıyla Beyoğlu'nda gösteri düzenlendi, ABD'nin İstanbul Başkonsolosluğu yakınına siyah çelenk bırakıldı. Öte yandan izinsiz gösteri düzenleyen 15 kişilik bir gruba polis, göz yaşartıcı gazla müdahale etti. 
     Tepebaşı TÜYAP önünde yapılan gösteriye, KESK, İHD, DİSK, Eğitim-Sen, TKP, ÖDP, EMEP ve SDP'nin de aralarında bulunduğu bazı siyasi partiler ile sivil toplum örgütleri katıldı. 
     Irak'ta Savaşa Hayır Koordinasyonu'nu temsilen 5 kişilik bir grup, ABD'nin İstanbul Başkonsolosluğu yakınına giderek siyah çelenk bıraktı. TKP Genel Başkanı Aydemir Güler de Başkonsolosluk'tan bir görevliye, ''Irak'ta savaşın durdurulması'' yönündeki isteklerini içeren bir mektup verdi. 
     Ardından TÜYAP'ın önüne gelen gruptan KESK Genel Başkanı Sami Evren, Irak'ta Savaşa Hayır Koordinasyonu adına yaptığı basın açıklamasında, ''gazetelerde Iraklı çocukların dünya insanlarına bakan fotoğraflarının yayınlandığını, dünya insanlarının ise Irak'taki savaşa kayıtsız kaldığını savundu. 
     Evren, şöyle devam etti 
     ''Bizler, Irak'ta çocukların ölmediği, Ortadoğu'da halkların kardeşçe yaşadığı bir dünya istiyoruz. Ancak buna karşılık emperyalistler, bu kanlı savaşı başlattı. AK Parti Hükümeti, ABD ve İngiltere uçaklarına Türkiye'nin hava sahasını açtı. Kanlı bir pazarlık yürütülüyor. ABD, Türkiye'deki Irak Büyükelçiliği'nin kapatılmasını istiyor. Biz ise ABD'li diplomatların Türkiye'yi terk etmesini ve üslerin kapatılmasını istiyoruz. Savaşa karşı, tam bağımsız Türkiye için 27 Mart Perşembe günü tüm Türkiye'de 'genel grev' çağrısı yapıyoruz.'' ''Greve geniş bir katılım olması gerektiğini'' kaydeden Evren, işçi, memur, öğrenci, işsiz ve ev kadınlarını bu çağrıya destek vermeye davet etti. 
     Sami Evren, ''savaşı durdurana kadar demokratik direniş haklarını kullanmaya devam edeceklerini'' bildirdi. 
     Açıklamanın ardından, aralarında ''Küresel Saldırıya Küresel İntifada'' yazılı pankart taşıyan türbanlı bir grubun da yer aldığı protestocular, savaş karşıtı çeşitli sloganlar attıktan sonra olaysız dağıldı. 
     Bu arada ABD'nin İstanbul Başkonsolosluğu'nun bulunduğu Tepebaşı'ndaki Meşrutiyet Caddesi'nde polisin barikat kurduğu görüldü. Güvenlik önlemleri alınan bölümde bir sokak köpeği, polis köpeklerinin saldırısına uğradı. Polis, bu sokak köpeğini üzerine gaz sıkarak uzaklaştırdı. 
     
     İSTİKLAL CADDESİ'NDE İZİNSİZ GÖSTERİ... 

     Öte yandan yaklaşık 15 kişilik bir başka grup, Irak savaşını protesto amacıyla İstiklal Caddesi'nde izinsiz gösteri düzenledi. Buradaki birkaç işyerinin camlarını da kıran gruba, polis göz yaşartıcı gazla müdahale etti. 
     Polisin müdahalesi üzerine ara sokaklara kaçan gruptan bazı kişiler gözaltına alındı. 
     





</TEXT>
</DOC>
