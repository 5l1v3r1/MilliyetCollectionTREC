<DOC>
<DOCNO> 124779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sondun19.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus istihbaratı, bazı Türk kuruluşlarına suçlamalarda bulundu... 
</HEADLINE>
<TEXT>

     Rusya iç istihbarat servisi FSB'nin Başkanı Nikolay Patruşev, bu yıl içindeki karşı casusluk çalışmalarına ilişkin değerlendirmesinde, ABD'ye ve bazı Türk kuruluşlarına yönelik suçlamalarda bulundu. 
     Patruşev, Rus basın kuruluşlarının temsilcilerine verdiği brifingde, Moskova'daki ABD Büyükelçiliği'nde görevli bir diplomatın, Amerikan Merkezi Haberalma Örgütü CIA adına çalışarak casusluk faaliyetleri yapmasından ötürü sınır dışı edildiğini söyledi. Patruşev, bu diplomatın, Rusya'nın yeni ve gelişmiş silahlarıyla ilgili bilgi ve Rusya'nın diğer BDT ülkeleriyle askeri işbirliği hakkında istihbarat toplamaya çalıştığını belirtti. 
     Bu kapsamda, Rusya'da biri albay rütbesinde bir asker olmak üzere iki kişinin ''vatana ihanet'' suçlamasıyla tutuklandığını kaydeden Patruşev, ''Rasulov'' adlı bir Azerbaycanlı generalin de sınırdışı edildiğini, Rusya'nın BDT ülkeleriyle askeri işbirliği karargahında Azerbaycan temsilcisi olarak çalışan bu generalin üzerinde, Rusya'ya ait devlet sırrı nitelikteki bilgiler ele geçirildiğini ifade etti. 
     Patruşev, Rusya'nın 30 bölgesinde 200 gönüllüyle faaliyet gösteren, ABD kökenli bir ''barış gönüllüleri grubunun'' da, ülkenin ''toplumsal, siyasi ve ekonomik durumu hakkında'' bilgi topladığını, bu yıl içinde bu grubun 30 mensubunun ülkeden çıkarıldığını söyledi. 
     FSB Başkanı Patruşev, ''Türkiye'den bir tarikatın'' Rusya'da kurduğu iki firma ve üç vakıf aracılığıyla faaliyet gösterdiğini, istihbarat servislerinin de bu kuruluşları kullandıklarını iddia etti. 
     Bu firma ve vakıfların, yabancı istihbaratçıların çalışmalarına önemli katkı sağladıklarını iddia eden Patruşev, şöyle devam etti 
     ''Bu tarikat, Kuzey Kafkasya'daki gelişmeler hakkında bilgi topluyor, Rus gençleri arasında Pan-Türkizm ve Pan-İslamizm çalışmaları yapıyor, Rusya'nın çeşitli bölgelerinde yerel yönetim organlarında, Türkiye'yi destekleyen lobilerin kurulması için belirli kişiler üzerinde çalışıyor. Bu teşkilatın temsilcilerinin, Çeçenistan'daki haydutları destekleyen Türkiye'deki bazı kuruluşlarla yakın temas halinde olduklarına ilişkin olarak da elimizde bilgi var.'' Patruşev, bu teşkilatın Rusya'nın Başkurt, Dağıstan ve Karaçay-Çerkez cumhuriyetlerinde faaliyette bulunan temsilcilerinden 50'sinin çalışmalarını, 2002 yılı içinde engellediklerini belirtti. 
     Brifinge temsilcileri katılan Rus İtar-Tass, İnterfaks ve RİA ajansları, Patruşev'in hangi ülkenin istihbarat servislerini kastettiğine haberlerinde değinmediler. 
     FSB Başkanı, ülkedeki silah örneklerinden ele geçirmeye çalışan dört yabancının tutuklandığını da belirtti, ancak bunların milliyetleri hakkında bilgi vermedi. 
     





</TEXT>
</DOC>
