<DOC>
<DOCNO> 118744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/guncel/gun02.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizcem yeterli’ çetesi 
</HEADLINE>
<TEXT>

Özel üniversitelerin hazırlık sınıfında okumamak için sınava yerlerine başkasını sokan yedi öğrenci ifade verdi 
     ERDAL KILINÇ, SİBEL KAHRAMAN İstanbul 

     Yabancı dilde eğitim veren özel üniversitelerin hazırlık sınıflarını okumak istemeyen öğrencilerin yerine The British Council’ın IELTS sınavına girerek, yeterlilik belgesi aldığı belirtilen bir şebeke ortaya çıkarıldı. Yeditepe Üniversitesi yetkilileri, The British Council’a telefonla arayarak, hazırlıktan muaf olan ve birinci sınıfta eğitim gören bir öğrencilerinin İngilizcesinin yetersiz olduğunu, IELTS sınavından nasıl geçerli not alabildiğini sordu. 
     The British Council, bunun üzerine, öğrencinin yazı örneğini ve kimliğini istedi. Karşılaştırma yapıldığında sınava giren kişinin, bu öğrenci olmadığı anlaşıldı. Üniversite de durumlarından şüphelendiği diğer öğrencilerin listesini The British Council’a bildirdi. Haftalar süren araştırmalar sonucu, yedi öğrencinin daha sınava başkalarını soktuğu belirlendi. Bu kişilerden ikisinin hem Ankara’da hem İstanbul’da sınava girdikleri ortaya çıktı. Toplam sekiz öğrencinin sınav sonuçları iptal edildi. Yetkililer bu yolsuzluğun bir çete işi olduğunu düşünerek, "Öğrencilerin kimliklerini okullarıyla konuşarak karşılaştıralım" kararı aldılar. Bu arada 6 Kasım’daki sınava kayıt yaptıran aynı üniversiteden beş öğrenci takibe alındı. Bir öğrencinin yerine sınava girdiği anlaşılan bir kişi saptandı.Ve sınav sonrası gözaltına alındı.The British Council Sınav Hizmetleri Müdürü Ayşegül Gürerk, "Bizim bu konuda çok titiz olduğumuzun ve böyle şeylere göz yummayacağımızın bilinmesini istiyoruz. Birincil önem güvenirliliktir. Çatımız altında böyle bir şey olamayacak" diye konuştu. 
     Yeditepe Üniversitesi Rektörü Prof. Dr. Ahmet Serpil de sınavın The British Council tarafından yapıldığını belirterek, şunları söyledi "Bu kadar önemli bir kurumun yaptığı sınavın sonuçlarını kabul etmemezlik yapamayız. Ancak yabancı dili yetersiz görünce kuruma sorduk. Sonuç da ortaya çıktı. Biz üniversite olarak yabancı dil seviyesi yeterli olmayanları birinci sınıfta okutamayız. Hazırlık okuyabilirler." 
     
     3 - 5 bin dolara joker 
     Soruşturma başlatan Mali Şube Müdürlüğü, yedi öğrenciyi gözaltına aldı. Şebeke üyelerinin 3 - 5 bin dolara, sahte kimliklerle sınava girdiği öne sürüldü. Polis şebeke üyelerinin peşine düşerken, Kadıköy Adliyesi’ne sevk edilen yedi kişi, savcılık tarafından bırakıldı. Soruşturma dosyası, yetkisizlik kararı verilerek Kartal Cumhuriyet Savcılığı’na gönderilecek. 
     



 GÜNCEL 















</TEXT>
</DOC>
