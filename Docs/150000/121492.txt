<DOC>
<DOCNO> 121492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/siyaset/siy20.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP, Pakdemirli’ye emanet 
</HEADLINE>
<TEXT>

Mesut Yılmaz’ın istifa ettiği ANAP’ta genel başkanlığa 11 Ocak’a kadar Ekrem Pakdemirli vekalet edecek. Partililer, Yılmaz’a "dönüşün muhteşem olacak" diye tezahürat yaptı 
     NAMIK DURUKAN Ankara 

     Seçimde barajın altında kalan ANAP’ta, Genel Başkan Mesut Yılmaz dün MKYK toplantısında "vicdanen ve moral olarak genel başkanlığı sürdürmeye hazır değilim" diyerek istifa etti. Yılmaz toplantının ardından "Dönüşün muhteşem olacak" tezahüratları ve alkışlar eşliğinde uğurlanırken, MKYK üyeleri 11 Ocak’ta yapılacak olağanüstü kongreye kadar Ekrem Pakdemirli’yi geçici genel başkanlığa getirdi. 
     ANAP Genel Merkezi’nde Başkanlık Divanı ve MKYK toplantıları Yılmaz başkanlığında yapıldı. Genel Merkez’e gelirken 200’ü aşkın partilinin karşıladığı Yılmaz, kadın partililerin, "Lütfen istifanızı geri alın" ısrarlarına rağmen geri dönüşün mümkün olmadığını söyledi. 
     Başkanlık Divanı’nda seçimlerde alınan başarısız sonuç ve kongre süreci değerlendirildi. Yılmaz, toplantıda divan başkanlığı üyelerinin istifalarını kongreye kadar beklemelerini isteyererk geri çevirdi. 
     Yılmaz, kendisinin istifa kararını ise şahsi olarak aldığını ve bu konuda hiçbir baskı yapılmadığını söyledi. 
     Daha sonra MKYK toplantısına geçildi. Yaklaşık 6 saat süren toplantıda Yılmaz, genel başkanlıktan resmen istifa ettiğini açıkladı. Yılmaz, açıklamasını parti tüzüğünde genel başkanın istifa etmesinin ardından 45 gün içinde kongreye gideleceği gerekçesiyle 11 Ocak’a yetişmesi için 24.00’ten sonra yaparak istifa kararına imza attı. 
     
     Kalmam hayırlı olmazdı 
     MKYK toplantısında duygusal bir konuşma yapan Yılmaz, 20 yıldan beri partinin birçok kademesinde çalıştığını hatırlattı. Genel başkanlıktan ANAP’ın geleceğini olumlu yönde etkileceği için çekildiğini ifade eden Yılmaz, "Kalmam ANAP’a yarar getirseydi tüm eleştirelere kulaklarımı tıkar kalırdım. Ancak kalmam, Türkiye ve partim için hayırlı olmazdı" dedi. 
     Yılmaz daha sonra Pakdemirli’yi tebrik ederek alkışlar eşliğinde uğurlandı. 
     MKYK üyelerinin ise kongreye kadar görevlerini sürdürecekleri belirtildi. 
     
     Akarcalı yuhalandı 
     Toplantı sürerken partililer "MKYK istifa", "Yılmaz nerede biz oradayız", "Suç Yılmaz da değil, takım istifa", "İhanetçiler dışarı" sloganları attı. Bazı partililer de Yılmaz’ın istifası karşısında gözyaşı döktü. Genel Başkan Yardımıcısı Selçuk Pehlivanoğlu, partillerce sıkıştırılırken, eski genel başkan yardımıcısı Bülent Akarcalı da yuhalandı. 
     Kulislerde, Olağanüstü kongrede Işın Çelebi, Ali Talip Özdemir ve Lütfullah Kayalar’ın genel başkanlık için aday olacakları dile getirildi. 
     



 SİYASET 



















</TEXT>
</DOC>
