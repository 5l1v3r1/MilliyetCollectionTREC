<DOC>
<DOCNO> 119362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/son/sondun01.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
The Washington Post Abdullah Gül sıcak ve kibar 
</HEADLINE>
<TEXT>

     ABD'nin önde gelen gazetelerinden The Washington Post, hükümeti kurmakla görevlendirilen Abdullah Gül'ü ''sıcak ve kibar'' olarak nitelendirirken, siyasi yasağından dolayı başbakan olamayan AK Parti Genel Başkanı Recep Tayyip Erdoğan'ın, ''ülkenin en güçlü siyasi kişiliği'' olarak görüldüğünü belirtti. 
     Gazete, İstanbul çıkışlı haberinde, 52 yaşındaki Gül'ün uzun süredir Erdoğan ile çalıştığını, İngiltere'de eğitim gördüğünü ve İslam Kalkınma Bankası'nda görev yaptığını hatırlattı. The Washington Post, ''Gül, daha sıcak ve daha kibar tavrı ve iyi İngilizcesiyle AK Parti'nin ortaya koymak istediği ılımlı özellikler açısından Erdoğan'a oranla daha uygun bir sözcü'' ifadesini kullandı. 
     Erdoğan'ın, siyasi yasağının kaldırılmasını istediğini, Gül'ün de ''Bu anormal durumu düzeltmek bizim mutlak görevimizdir'' dediğini kaydeden gazete, ''böylece Gül'ün 5 yıl boyunca başbakanlık yapmayı beklemediği'' yorumunda bulundu. Gazete, Gül'ün başbakanlığa atanmasının ardından da, ''Erdoğan'ın, hala ülkenin en güçlü siyasi kişiliği olarak görüldüğü'' ifadesini kullandı. 
     The Washington Post, Gül'ün, ''Amacımız, Müslüman nüfusa sahip bir ülkenin aynı zamanda demokratik, şeffaf, modern olabileceğini ve dünyayla işbirliği yapabileceğini herkese göstermek'' şeklindeki sözlerine yer verdi. 
     Gazete, Erdoğan'ın dün partisi adına ''iddialı bir reform programı'' sunduğunu belirtti. 
     





</TEXT>
</DOC>
