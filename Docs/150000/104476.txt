<DOC>
<DOCNO> 104476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sontur18.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fethiye'de düşen helikopterin enkazına ulaşılamadı 
</HEADLINE>
<TEXT>

     Fethiye'de meydana gelen helikopter kazasında kaybolan 2 astsubay ve helikopter enkazını arama çalışmalarının denizde ve havadan sürdürüldüğü bildirildi. 
     Ege Denizi'ndeki ''Gemlik'' firkateyninden eğitim uçuşu için havalanan ve Peksimet Adası açıklarında, motor arızası nedeniyle denize düştüğü sanılan ''AB-212'' tipi helikopterdeki 4 personelden 2'sine henüz ulaşılamadı. 
     Yetkililer, Pilot Deniz Yüzbaşı Feza Tunç ve Deniz Pilot Üsteğmen Alpaslan Kamadan'ın hafif yaralı kurtulduğu kazada kaybolan Astsubaylar Ramazan Akagündüz ile İbrahim Çakar'ı ve helikopterin enkazını arama çalışmalarının sürdüğünü belirttiler. 
     Deniz Kuvvetleri Komutanlığı'na bağlı Marmaris-Aksaz Deniz Üssü, Fethiye ve Göcek Sahil Güvenlik Komutanlığı ekipler ile Hava Kuvvetleri Komutanlığı'na bağlı uçak ve helikopterler, bölgede, denizden ve havadan, belirli koordinatları paylaşarak arama çalışmalarını sürdürüyor. 
     Kapıdağ Yarımadası olarak bilinen bölgede deniz derinliğinin 200 ile 1900 metre arasında olduğuna dikkati çeken yetkililer, helikopterin çıkarılmasının zor olduğunu, öncelikle yerini radarlar yardımıyla tespit etmeye çalıştıklarını ifade ettiler. 
     Arama çalışmalarının yapıldığı bölge, güvenlik çemberi içine alınırken, özel yat ve teknelerin girişine kapatıldı. 
     Kazanın oluş şekli ve diğer ayrıntıların, helikopter enkazının ve karakutusunun bulunup, çözülmesiyle öğrenileceğini belirten yetkililer, Deniz Kuvvetleri Komutanlığı'nın konuyla ilgili ayrıntılı açıklama yapmasının beklendiğini kaydettiler. 
     





</TEXT>
</DOC>
