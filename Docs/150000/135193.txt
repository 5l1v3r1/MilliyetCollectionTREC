<DOC>
<DOCNO> 135193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/yazar/gunes.html </URL>
<DATE> 2003/02/05/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Gelişmeler güveni sarsıyor 
</HEADLINE>
<TEXT>

     Aşağıdaki Tüketici Güven Endeksi grafiğinde ocak ayındaki değerin geçen yılın ocak ayının değeri ile hiçbir fark bulunmuyor. Yani neredeyse aynı yerdeyiz. Bu da pek memnun edici bir durum değil. 
     Geçen yılın ilk beş ayında hemen hemen yatay seyreden endeks birdenbire Başbakan Ecevit’in hastalığı ile 73’ün altına inmişti. Yani birçok kimse tedirgin olmuştu. Ağustos ayında ise Meclis’in erken seçim kararı ve Avrupa Birliği’ne ilişkin ilerici düzenlemelerle TGE de iki aylık bir toparlanma göstermişti. Ancak ekim ayında seçim belirsizliğinin getirdiği bir kısmi kaygı, bu pek uzun sürmemişti. Seçimden sonra ise tüketici güveninde müthiş bir toparlanma, hatta toparlanmadan da öte tam bir fırlama yaşanmıştı. 85’ten 127’ye çıkan endeks toplumdaki müthiş umut patlamasını, yahut da iyimserlik dalgasının yayılmasını yansıtmıştı. 
     Gerçekten de uzun yıllardan sonra tek parti iktidarının oluşması toplumun açtığı krediyi pekiştirmişti. Ocak başında aralık başına göre daha yüksek bir endeks elde edilmesi ise medyada bu oluşuma verilen destekten kaynaklanmıştı. 
     Ancak endeksin şubat değeri balayının hızlı sona erdiğini gösteriyor. Endeks çok sert biçimde aşağıya doğru yönelmiş görünüyor. Bu yön değişimi ise üç nedene bağlanabilir 
     Birincisi, Irak tedirginliğinin tüketici güvenini olumsuz yönde etkilemesi. Gerçekten de ne savaşın boyutu, ne süresi, ne de sonrası hakkında toplumda belirgin bir beklenti bulunmuyor. Bu belirsizlik de güveni sarsıyor olabilir. 
     İkincisi, AKP’nin son iki ay içinde sergilediği çeşitli ikircikli tutumlar güveni sarsmış olabilir. Kıbrıs konusundaki tavır değişikliğinin yanı sıra, ekonomik politikalarda da tutarsız açıklamalar doğru olmadı. Kamu maliyesindeki disipline ilişkin oluşan kaygılar piyasaları etkilediği gibi, vatandaşların da güvenini sarsmış olsa gerek. 
     Ve nihayet, AKP liderinin bir türlü hükümetin başına geçememesi bir belirsizlik unsuru. Bu denli seçim hengamesinden sonra yine umutlarımızı yitirdiğimiz, belirsiz bir döneme girmemiz elbette hiç hoş değil. 
     Endeksin bu düzeyde olması elbette bu yılın büyümesini olumsuz yönde etkileyebilir. Özellikle iç piyasalarda dayanıklı tüketim mallarına olan talep daha düşük geçebilir. Araba, beyaz eşya, mobilya ve diğer elektronik eşyalara olan talep düşebilir. Fakat özellikle yatırımcının arzu ettiği güven ortamı oluşmadığından yatırım düzeyi de düşük geçebilir. Bu da istihdam düzeyini doğrudan etkiler. 
     Elbette Irak konusunda hükümetin yapabileceği şeyler sınırlı. Ama toplumdaki sarsılmış olan güveni yeniden kazanabilmek için şeffaf olmak ve toplumu sık sık bilgilendirmek şart. Ve tabii en çok politikalarda tutarlılık gerekiyor. 
     
     







Amerika’dan Türkiye’ye üç mesaj 


Kıbrıs’ta yağlanan kazık, aşçılık ve valilik... 


Özer ve Baba... 


Hazırlıklar kararların önünde 


Baykal’ın tutarlı olması... 


Önce insan 


YÖK kavgası kızışıyor 


Gelişmeler güveni sarsıyor 


Sınırsız Balkanlar ve "Savaşa Hayır" 


Kuzey cephesi sorunu 


Fotoğrafı kapatın’ diyen yarın ne ister 


Bayramdan önce bayram fıkrası... 


Dünyada da orduya güven çok, siyasiye yok 


Dolar kaybettiriyor TL mevduatı olan kazanıyor 


</TEXT>
</DOC>
