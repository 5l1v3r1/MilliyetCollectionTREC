<DOC>
<DOCNO> 142526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sontur10.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Baykal Öcalan adil yargılanmıştır 
</HEADLINE>
<TEXT>

     CHP Genel Başkanı Deniz Baykal, Avrupa İnsan Hakları Mahkemesi'nin AİHM terör örgütü elebaşı Abdullah Öcalan'ın yargılanma sürecine ilişkin verdiği kararla ilgili olarak, ''Öcalan'ın Türkiye'de yargılanması konusunda bizim hukukumuz ve kamu vicdanı açısından herhangi bir sorun, sıkıntı yoktur'' dedi. 
     Baykal, Avrupa Sosyalistleri Partisi PES Başkanlık Divanı Toplantısı'na katılmak üzere İngiltere'ye gitti. 
     Londra'ya hareketinden önce Atatürk Havalimanı VIP Salonu'nda basın mensuplarına açıklama yapan Baykal, toplantının gündeminde Irak'taki gelişmeler ve globalleşme ile ilgili sorunların bulunduğunu söyledi. 
     Baykal, CHP'nin bölgedeki durum ve gelişmelerle ilgili anlayışını ikili ve ortak toplantılarda dile getireceğini bildirdi. 
     AİHM'nin terör örgütü elebaşı Öcalan'ın yargılanma sürecine ilişkin verdiği kararla ilgili bir soru üzerine Baykal, ''Öcalan'ın Türkiye'deki yargılanması konusunda bizim hukukumuz açısından ve kamu vicdanı açısından herhangi bir sorun, sıkıntı yoktur. Adil bir yargılama gerçekleştirilmiştir'' dedi. 
     CHP Genel Başkanı Baykal, yapılan yargılamanın hukuk açısından da tatmin edici bir biçimde gerçekleştirildiğini vurgulayarak, şunları kaydetti 
     ''Bu konuda Türkiye'de bir sorun, sıkıntı kesinlikle yoktur. AİHM'in aldığı kararın bundan sonra temyiz aşamasına götürülmesi söz konusu olacaktır. AİHM, kendi usul ve kuralları çerçevesinde bir değerlendirme yapmıştır. Bu değerlendirmelerle ilgili temyiz kararı, umarım Türkiye açısından daha olumlu bir şekilde ortaya çıkar. 
     Bu aşamada bizim vicdanımız rahat, iyi bir yargılama olmuştur. Türkiye, bu bakımdan bir suçlama konusu olmayı kesinlikle hak etmiyor. Bu bizim yargı sistemimizin de, toplumsal vicdanımızın da ortak değerlendirmesidir.'' 
     





</TEXT>
</DOC>
