<DOC>
<DOCNO> 145631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/spor/yguven.html </URL>
<DATE> 2003/03/27/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Bize barış gerek 
</HEADLINE>
<TEXT>

     Günümüzde eşyadan kasıt nüfuz, petrol ve para. 
     İnsan münasebetleri ise ne yazık ki, yıkım, ölüm, ve yara. 
     Bir haftada bin yıl geri gitti insanoğlu. Şehir yıkmak, çocuk öldürmek, kahramanlık madalyası gerektiren bir olay güneyimizde. Sazlığı yakarak adam aramak, cesetleri itip kakmak, vatanseverlik dışavurumu. 
     Bir haftada, bin bomba... 
     Ne yazık ki, yıllardır dayatılan Amerikan malı şiddet filmleri de alıştıramamış bizi... Nefret, ümitsizlik yarattı Irak’taki kanlı dizi. 
     Hepimiz füze uzmanı olduk. Şarbondan çiçek hastalığına bir sürü mikropla yeniden yüzleşip, hangi zehrin kaç saniyede öldürdüğünü hatmettik. 
     Mezopotamya’ya niyet "Şok ve dehşet", ekran başında bize kısmet oldu sonunda. 
     Yaşam savaşı, medya savaşı, tribün savaşı ve dahi savaşın icad edilmemiş yüzlerce çeşidi ile gırtlağımıza kadar dolmuşuz haksız ve adaletsiz olanına hiç katlanamıyoruz... 
     Bize barış gerek. 
     
     Bir an önce .. 
     Sınır ötelerine gücümüz yetmese de en azından kendi içimizde... "Hayat savaşı"nda ağır ateş altında olsak da, bari kendi aramızda. IMF bizi kemerimizden tavana assa da, hiç olmazsa doksan dakikalığına. 
     Barış ve huzur... 
     En derin siperler olan stadlarda, en amansız cepheler sayılan kulüpler arasında ve en uzlaşmaz kişiler diye anılan yöneticilerde... Hatta siperlerin, cephelerin içinde... Uzlaşmaz kişilerin beyinlerinde. 
     Bir an öce barış... Bu kadarını çok görmeyin bize 
     Şenol Güneş, İngiltere ile yapacağımız milli maç öncesi boşuna "Savaşı unutturmalıyız" demedi. 
     Celal Doğan, 13. başkanlık yılında "küfür ve kötü tezahüratı protesto etmek için görevi bırakacağını" boşuna açıklamadı. 
     Özkan Sümer, tribün terörüne neden olanların aslında kulüpten haraç isteyenler olduğunu durup dururken söylemedi. 
     Savaş, gerilime direnme kapasitemizi sonuna kadar kullandı. 
     Artık VİP’te kavga eden yöneticilere, tribünlerde takımına sırtını dönen taraftara, laf atmalara, takılmalara bile tahammülümüz kalmadı. 
     Etrafımız kan revan... Hiç olmazsa ülke içinde barış olmalı. 
     Hemen şimdi... En çok kavga ettiğimiz yerde... Futbolda. 
     
İngiliz Milliyetçiliği      Tugay söylemişti, Alpay tekrarladı İngiliz ligindeki milli futbolcularımıza "tatsızlıklar" yapılmış İngiltere ile oynayacağımız milli maça doğru... Takımdan kesmeler, küçümsemeler falan... 
     Eksik olmasınlar sayelerinde Tugay, Alpay ve Hakan’ın müthiş motive olduklarından eminiz artık. 
     Öte yandan, Irak’ta ABD’nin peşine takılıp kayıplar vermeye başlayan İngilizler’in, bu milli maça farklı bir açıdan bakacaklarını da unutmamak lazım. Onlar da İngiliz milliyetçiliğini okşayacak bir skor peşinde olacak. 
     Yani, İngilizler de motive olmuş durumda... Böylece saha ve tribün koşulları biraz daha ağırlaşacak bizim adımıza. 
     Millilerimizin yapacağı ufak bir dostluk gösterisi, minik bir jest, İngilizler’in gazını almaya yetebilir ve maçı dostluk havasında oynarsak bu bizim hanemize artılar getirir. 
     Can Çobanoğlu’nun dikkatlerine... 
     
     Gözlükçüler Derneği 
     Abdullah Aydın, geçen hafta 4200 üyesi olan Gözlükçüler Derneği Başkanı oldu. Kendisine seçimi kazandıran tek yaprak bir broşürdü. 
     Üstte bir alıntı 
     "Problemleri yaratan düşünce gücünde değişiklik yapmadığımız sürece, problemler hep var olacaktır" Freud 
     Altında Aydın’ın yorumu 
     "Onun için kavgalarımızı birbirimizle değil düşüncelerimizde yapacağız". 
     Hepsi bu kadar. Alın bu cümleleri istediğiniz yere asın... Asın ve bana "Kanarya Sevenler Derneği Genel Kurulu ne zaman, adaylar kim, kim başkan olacak" falan diye de sormayın. Bir haftada, bir dernek haberi yeter. 
     
Senegal projesi      Galatasaray, Senegal’de bir takımın yüzde elli hissesini almak için kaparo yatırmış, her yıl beş - on Senegalli futbolcuyu getirip işine yarayanları takıma monte edecek, geri kalanları satacakmış. 
     Duyanlar alkışladı, benim içim karardı. 
     Maksat ticaretse, herşey bitti, sıra insana mı geldi. 
     Sayın Canaydın alınmasın ama, suyun başında bekleyip geleni yakalayan aslanın yaptığına "av" denmeyeceği gibi, ucuz futbolcu bulmanın bu yöntemi bana hiç sportmence gelmedi. 
     Bir şeyler eksik. Ya da bir şeyler çok fazla bu projede. 
     Belki de bende... Galiba emperyalist devler, global imparatorluklar devrine ben ayak uyduramadım. 
     
Kim dayanır Fenerbahçe’ye      Şu gökkubbe altında Fenerbahçe takımı, başkanı ve hocası için söylenmemiş laf kalmadı artık. 
     Gitsin, kalsın, dursun, yürüsün, koşsun, kaçsın, alsın, satsın... 
     Ben bıktım... İş olacağına varır. Kadere bıraktım. 
     Yalnız şunu anladım ki, müdahil olanlar ve muhataplar, bu karmaşık duruma en samimi hisleriyle derinden üzülseler de, bilinçaltlarında belli belirsiz "sadomazohist" bazı keyifler hissetmekteler. 
     Yoksa kim dayanır bu duruma 
     Kızan da, kızılan da, yaşadıkları sorunun dev boyutlarını "büyük başın derdi büyük olur" şeklinde algılayıp Fenerbahçeli oldukları için şükrediyorlar olsa gerek. 
     Şaka bir yana, Fenerbahçe’nin formatı bu. 
     Hocalar, pahalı transferler ve başarı, asla statik olmayacak. Hatta başkanlar... Kah suya düşen taş gibi hızla dibe gidecek, kah denizaltıdan fırlatılan füze misali atmosferi delecek. 
     En koyu sevgi, bazen en büyük kızgınlığa dönecek tribünlerde. En iyi hoca kovulacak, en kötüsü baştacı edilecek. "Yetersiz" denilen biri, gün gelecek en büyük işleri başaracak. Sonra, ona da yol verilecek. Her takımın yıldızı Fenerbahçe’ye alınacak, yüzde doksanı mesleği bırakırken bir iki tanesi süper olacak. En iyi stat ile en kötü santrfor, en bonkör başkanla en hasis futbolcu, en büyük yıldızla en kötü hoca yan yana olacak. 
     Sorarım size, bu zigzaglar bir cetvel tekdüzeliğine dönse neye yarar Fenerbahçe .. 
     Profesyonel yöneticiler idaresinde saat gibi işleyen mekanizması, her maçta performansının doruklarında futbolcuları, muhalefetsiz iktidarı, tıkır tıkır çalışan bir Fenerbahçe doğrusu bana hiç tanıdık gelmezdi. Ne o öyle "Dinamo Bahçe" gibi... 
     Format bu, kimse şikayet etmemeli. 
     Hele o "üzerinde baskı var" lafını kimse söylememeli. Elbette olacak... Milyonlarca gönül verenle öğünüyorsanız, işler ters gittiğinde milyonların hayal kırıklığı altında ezileceksiniz. "En medyatik takım biziz" diyorsanız, "medya büyüteci" elbette Fenerbahçe’ye odaklanacak. 
     Herkes karışacak Fenerbahçe’ye... Herkes konuşacak. Eleştirecek... 
     Fenerbahçe’de yönetici, hoca veya futbolcuysanız, sizi alkışlarken hoşlandığınız "herkes"e rağmen başarıyı yakalayacaksınız. 
     Format bu .. 
     
ÖRNEK ALIN      Fatih Hoca’dan sonra Beşiktaş menajeri Sinan Engin de "Herkes bize karşı aslan kesiliyor" dedi... İkisine de farklı tepkiler verdik. 
     Terim’in sözlerini yıpranan sinirlerine bağlamıştık, Engin’e "teşvik primi ima ediyor" diye sinirlendik. 
     Haklıydık .. İkisi de öküzün altında buzağı arıyor, rakiplerinin kazanma isteği ve özgürlüğüne saygı duymuyorlardı. Hatayı kendilerinde bulacaklarına komplo teorileri peşinde koşuyorlardı. Bu kadarı da fazlaydı .. Ezeli rakiplerinden örnek almalılardı. 
     Baksanıza Fenerbahçe çatır çatır yeniliyor, ağzını açıyor mu 
     
     


SPOR 























</TEXT>
</DOC>
