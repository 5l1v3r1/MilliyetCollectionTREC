<DOC>
<DOCNO> 112616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/sontur12.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Türban sorunu toplumsal mutabakatla çözülecek 
</HEADLINE>
<TEXT>

     AK Parti Genel Başkanı Recep Tayyip Erdoğan, türban sorununu toplumsal mutabakatla çözmeyi hedeflediklerini belirterek "İnşallah AKP iktidarında eğitim ve öğretimin önündeki engellerin kaldırıldığı bir Türkiye'yi kuracağız. İlim ile bilginin önü tıkanamaz, kim ki tıkarsa onun önü tıkanır" dedi. 
     Bolu Gerede'de halka hitap eden Erdoğan, mevcut yönetimle ülke sorunlarının çözülemeyeceğini, işsiz ve aç insanların intihar ettiğini, çıldıranların sayısının her geçen gün arttığını öne sürdü. Mitingte bir grup türbanlı genç kızın, "Başörtüsü ne olacak", "Eğitim hakkımızı istiyoruz" diye bağırmaları üzerine, bunun kendilerini ağrına gittiğini belirten Erdoğan şöyle konuştu 
     "Bunu, eğer bu meydanlara gelirlerse MHP'ye, ANAP'a, DYP'ye, DSP'ye, CHP'ye sorun. Biz elde biriz, bunu böyle bilin. Hedefimiz bunu, toplumsal mutabakatla çözmektir. İnşallah AK Parti iktidarında eğitim ve öğretimin önündeki engellerin kaldırıldığı bir Türkiye'yi kuracağız. İlim ile bilginin önü tıkanamaz, kim ki tıkarsa onun önü tıkanır." Erdoğan, bazı kesimlerin nereden kaynak bulacaksın eleştirisinde bulunduğunu belirterek "Batık bankalara nereden kaynak aktardıysanız...Hortumlardan, yolsuzluklardan keserek kaynak aktaracağız" dedi. 
     Fona devredilen bankaların hala zarar etmeye devam ettiğini, 20-22 milyar kaynağın 50 milyar dolara çıktığını kaydeden Erdoğan, mevduattan güvencenin belli bir kademeyle kaldıracağını söyledi. Erdoğan parasını güvence altına almak isteyenlerin primini yatırarak bunu gerçekleştirebileceğine işaret ederek "Benim senin şirketin var, şirketlerimiz battığında bize ödüyorlar mı. Belli bir süreçte mevduattan güvenceyi kaldırmak lazım. Bunu da en kısa zamanda, 1 yıl içinde yapmak lazım. Yoksa bu millet, bunu kaldıramaz" diye konuştu. 
     





</TEXT>
</DOC>
