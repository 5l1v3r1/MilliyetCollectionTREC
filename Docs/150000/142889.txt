<DOC>
<DOCNO> 142889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/son/sontur05.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD araçları İskenderun Limanı'na sığmadı 
</HEADLINE>
<TEXT>

     Gemilerle İskenderun Limanı'na getirilen ve buradan bir kısmı Güneydoğu'ya sevkedilen askeri araçlar, kiralanan alana sığmayınca sorun oldu. Amerikalılar yeni gelecek araçlara da yer açmak için Bakü-Ceyhan Boru Hattı'nın malzemelerinin konulduğu alanı da kiralamak istedi. Ancak alanı kullanma hakkının öncelikle BOTAŞ'a ait olduğu yanıtı verildi. Bunun üzerine ABD'liler kendilerine ait alandaki konteynerleri üstüste yerleştirerek boş alan yarattı. İskenderun Limanı'na gelen 9 gemiyle getirilen araçlardan yüzde 70'i halen liman sahasında bulunuyor. 
     
     Şafak olmadan sevkiyat başladı 

     Günlerdir sevkiyatın yapıldığı İskenderun Limanı'ndan bu kez konvoylar henüz gün ağarmadan yola çıktı. Limandan saat 04.00'te askeri araç ve malzeme yüklü 27 TIR Gaziantep Havaalanı'na gitmek üzere çıkış yaptı. İlk kez bu kadar erken bir saatte sevkiyatın yapıldığı limanda, bir ilk daha gerçekleşti. Saat 05.00 sıralarında yine Gaziantep Havaalanı'na bu kez 8 araçlık bir konvoy daha çıktı. 2 Hummer, 5 askeri TIR ve 1 tankerin TIR'lara yüklenmeden götürüldüğü konvoy liman D kapısından çıkış yaptı. Bu araçları kullanan kişilerin ABD'li olması dikkat çekti. Bu araçlardan sonra birer saat aralıkla önce 27, sonra 30 TIR'lık konvoy da çıkış yaptı. İskenderun Limanı'ndan bugün ilk kez Mersin'in Taşucu NATO Limanı'na da sevkıyat yapılacak. 
     





</TEXT>
</DOC>
