<DOC>
<DOCNO> 100286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sondun16.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya ''OPEC ile fiyat savaşı yok'' 
</HEADLINE>
<TEXT>

     Rusya Enerji Bakanı İgor Yusufov, Petrol İhraç Eden Ülkeler Örgütü OPEC ile dünya petrol fiyatlarının istikrara kavuşması yolunda işbirliği yaptıklarını belirtti. 
     Yusufov, OPEC Genel Sekreteri Alvaro Silva ile görüşmesinden sonra düzenlenen basın toplantısında, ''OPEC ile uzun bir süredir dünya petrol fiyatlarının istikrara kavuşması yolunda işbirliği yapıyoruz ve ve uygun bir fiyat düzeyine ulaşılmasını sağladık'' dedi. 
     Rusya ile OPEC ülkeleri arasında fiyat savaşından söz etmek için herhangi bir gerekçe olmadığını ifade eden Yusufov, ''Örneğin 11 Eylül terörist saldırısının ardından fiyatlarda çöküşe izin verilmedi. Bu yılın ilk yarısında da, ihracatımızda kısıntı yaparak yükümlülüklerimizi yerine getirmiş olduk. Bu kısıntı kararını almamız çok güç olmuştu'' dedi. 
     Yusufov, dünya petrol piyasalarındaki dengelerde bozulma olması halinde, yine OPEC ile benzer bir işbirliğine gideceklerini ifade etti. 
     Silva ise Rusya'nın OPEC politikalarına destek vermesinin ''memnun edici'' olduğunu belirtti. 
     





</TEXT>
</DOC>
