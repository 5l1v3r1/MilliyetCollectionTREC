<DOC>
<DOCNO> 107543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/spor/ydemirkol.html </URL>
<DATE> 2002/09/14/ </DATE>
<TIME>  </TIME>
<AUTHOR> MEHMET DEMİRKOL  </AUTHOR>
<HEADLINE>
90 dakika 
</HEADLINE>
<TEXT>

     Önceki maçlarda Kadıköy’de yapılan protestonun aynısıyla başladı karşılaşma beş dakika derin sessizlik. Tezahürat yapmak isteyen asiler susturuluyordu. Ama 5. dakika bittiğinde güçlü bir asi tezahürat yükseldi, "Re re re, ra ra ra"... Felipe’nin muhteşem derin pasıyla Arif’i kaçırışı, onun şık vuruşuyla golü buluş anıyla eş zamanlıydı bu isyan. Tribünler golü "Kadıköy’e gitmemiz engellenemez" diye bağırarak kutladı. 
     Oyun iki taraf için de sert orta saha direncini kırmakta zorlanarak başladı. Kocaeli’nde bunu kırabilecek tek isim olan Volkan, Hikmet Karaman’ın "en iyi oyuncuyu liberoya koy" ilkesi nedeniyle yerinde değil, savunmadaydı. Ayrıca beşli bir adam adamayla rakibin hücumunu durdurmayı planlıyordu Karaman. Ama orta sahadan sürpriz çıkışlarla Galatasaray bu planı bozdu. 20’de Batista’nın Volkan’ı peşine takıp, sağdan girişinde Arif kendisine gelen topu kullanamadı. 27’de Uğur’un, Bülent ile Mondragon arasındaki topa müdahale etme çabası sonucunda çalınan faulde, Ali Aydın ve tribünler ilk kez ciddi şekilde karşı karşıya geldi. Kalabalık kırmızı istiyordu, ama hakem sarı çıkardı. Hakem aleyhine yapılan küfürlü protesto önce 28’de Ayhan’ın kalabalık savunma arasına girip, vurduğu, direği sıyıran şutla bölündü, sonra da anonsla. 29. dakikadaki golle de bitti. Felipe, ceza sahasına üç metre mesafede aldığı topla önce markajcısını geçti, sonra Koraç’ı abondone eden sert bir şutla durumu 2 - 0’a getirdi. Tribünler golü bu kez "Ali Aydın dışarı" tezahüratıyla süslüyordu. 
     İkinci yarıya Kocaeli, Volkan’ı orta sahaya çekip, dörtlü savunmaya dönerek başladı. Ama Galatasaray, skor avantajıyla açık vermeden savunma yapıyordu. Ve hızlı çıkıyordu. Üstüne Kocaeli’nin demode markajı da devam ediyordu. 53’te Arif - Christian paslaşması sonrasında Arif’in ortasında Brezilyalı ön direkte kötü vurdu. 57’de sahanın Batista ile birlikte en iyisi Ayhan, markajdan doğan derin boşluğu kat edip, bir kez daha uzaktan vurdu, top yine direği sıyırıp auta gitti. Artık Galatasaray oyuna hakimdi. Seyircinin gerginliği de gitmişti. Ölüm yıldönümünde anılan Metin Oktay lehine yapılan tezahüratlar Fenerbahçe aleyhine olanların yerini almıştı. Sonra ortalık yine gerildi. 65’te, Serkan’ın darbesiyle ceza sahası içinde yerde kalan Arif ve herkes penaltı bekliyordu. Ama verilen karar sarı karttı. Tepki 70’de daha da büyüyebilirdi. Ama Arif, Serkan’ın kafasının yarılmasına yol açan sert darbesinde kırmızı kart görmedi. Bundan sonraki bölümde Kocaeli daha kalabalık çıkmaya çalışsa da, 82’de Ahmet’in uzak şutu dışında pozisyon çıkaramadılar. Galatasaray ise 84 ve 88’de Ergün, 89’da da Felipe ile gole çok yaklaştı, ama son vuruşlar kötüydü. 
     



 SPOR 































</TEXT>
</DOC>
