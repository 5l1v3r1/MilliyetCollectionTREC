<DOC>
<DOCNO> 123221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/ekonomi/eko02.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci yıldızın rekoru 
</HEADLINE>
<TEXT>

35 milyar dolara ulaşması beklenen ihracatın tarihi rekorlar kırdığı 2002’de turizm sektörü de ilk kez 12 milyon sınırını aştı 
     2002 Türk ekonomisinin iki yıldızı için rekorlar yılı oldu. İhracat daha kasım ayında 33 milyar dolara ulaşarak sene sonu hedefini aştı. Yılsonunda 35 milyar dolar seviyesine ulaşması beklenen ihracatta tarihi rekora imza atılıyor. 
     Ekonominin ikinci yıldızı turizimde de tarihi rakamlara ulaşıldı. Türkiye’ye, bu yıl ocak-ekim döneminde gelen yabancı ziyaretçi sayısı geçen yılın aynı dönemine göre yüzde 12.39 arttı. Böylece Türkiye, tarihinde ilk kez 12 milyon turist sınırını geçti. 
     
     10 aylık da rekor 
     Türkiye Seyahat Acenteleri Birliği’nden alınan bilgiye göre, bu yılın 10 aylık bölümünde Türkiye’ye gelen yabancı ziyaretçi sayısı 12 milyon 26 bin 442’ye ulaştı. 
     Türkiye’ye 1996’da 8 milyon 582 bin, 1997’de 9 milyon 689 bin, 1998’de 9 milyon 752 bin, 1999’da 7 milyon 464 bin turist geldi. 10 milyon 412 bin ile turist sayısında 10 milyon barajını ilk kez 2000 yılında aşan Türkiye’yi, geçen yıl 11 milyon 569 bin yabancı ziyaret etmişti. 
     2002’de en çok turist ağustos ayında geldi. Ağustosta 1 milyon 910 bin turist rakamına ulaşılmıştı. 
     
2003’te 15 milyon turist bekleniyor      Turizm Bakanı Güldal Akşit, bakanlığının yapılandırdığı "Eylem Planı" çerçevesinde, 2003 yılında 15 milyon turist ve 13 milyar dolar turizm geliri elde etmeyi hedeflediklerini bildirdi. Akşit, yaptığı yazılı açıklamada, belgeli yatak kapasitesini de 2003’te 395 binden 420 bine çıkarmayı öngördüklerini söyledi. 
     2020 yılına kadar belirlenen gelecek vizyonu içerisinde, turizm sektöründe sürekli büyümeyi öngördüklerini belirten Akşit, "Buna göre, 2020 yılı Türkiyesi’ndeki turizm hedefimiz, her yıl 60 milyon turist, her yıl 50 milyar dolar turizm geliri elde eden bir Türkiye’dir" dedi. Bakan Akşit, Türkiye’nin elindeki turizm imkanlarını harekete geçirerek, orta ve uzun vadeli pek çok hedefini gerçekleştirebilecek durumda olduğunu vurguladı. 
     



 EKONOMİ 
















</TEXT>
</DOC>
