<DOC>
<DOCNO> 132117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/spor/spo02.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehlikeli dönüş 
</HEADLINE>
<TEXT>

Fenerbahçe kafilesini İstanbul’a getiren Adana isimli Airbus A 340 tipi uçak, Antalya Havalimanı’nda kalkışa hazırlanırken pistten çıkıyordu 
     YUSUF KOBAL 

     FENERBAHÇE kafilesi Antalya dönüşü büyük bir tehlike atlattı. Sarı - Lacivertli ekibin bindiği Adana isimli Airbus A 340 tipi uçak, Antalya Havalimanı’ndan kalkış yaparken pistten çıkıyordu. Sert bir frenle uçağı çimlere inmeden durduran pilotun "Otomatik fren sistemindeki arızadan dolayı bir süre bekleyeceğiz. Onarım işleminden sonra havalanacağız" anonsu paniğe yolaçtı. 
     BİR gece önce rüyalarında uçağın düştüğünü gören Ceyhun, Ali Akdeniz ve Ümit Özat hemen inmek istedi. Büyük bir telaşa kapılan futbolcuları Teknik Direktör Oğuz Çetin ile Nurettin Yıldız sakinleştirdi. Özellikle Ceyhun’a doktorlar sakinleştirici iğne verdi. Yolculuk boyunca tedirginlik yaşayan oyuncular, en küçük sarsıntıda ayağa fırladılar, İstanbul’a binbir korkuyla vardılar. 
     SARI - Lacivertli oyuncular Oğuz Çetin’e ilk deplasman maçı olan Ankaragücü karşılaşmasına otobüsle gitmek istediklerini de belirttiler. Uçakta Malatyaspor kafilesi ile ünlü piyanist Fazıl Say ve eşi de vardı. Say, "Hata pilottaydı" derken, THY Tanıtma ve Halkla İlişkiler Başkanı Faik Akın, uçağın yağmur nedeniyle ıslak zeminde kaydığını, ön dikmesinin sağ bankete dayandığını bildirdi. 
     
Revivo’ya tepki yağıyorÖzaydınlı ve Uslu ağır eleştiri yaptı 
     YÖNETİCİ Mahmut Uslu, Revivo’nun Galatasaray’a transferi ile ilgili olarak çarpıcı açıklamalar yaptı. Uslu, "Ezeli rakibimiz etik olarak ayıp etti. Revivo’nun Galatasaray’a gitmesi önemli değil. Daha önce Balic de gitti. Ama Fenerbahçe’nin sözleşmeli bir oyuncusuyla sezon içinde görüşmeleri, her iki başkan arasında yapılan centilmenlik anlaşmasına uygun düşmedi" dedi. 
     MURAT Özaydınlı ise eleştiri oklarını Revivo’ya çevirdi ve "İşadamı Revivo, Galatasaray’a hayırlı uğurlu olsun. Herhalde fırsat bulamadı. İmkanını yakalayabilseydi, AKP Genel Başkanı Tayyip Erdoğan’la Çin ve Türki Cumhuriyeti seyahatlerine de katılırdı. Revivo’nun doğru yapmadığına kendi cemaati de h l süren tepkilerle gerekli yanıtı vermiştir" diye konuştu. 
     
Ali Güneş Arkamda hocam var      YUSUF DURSUN 

     HAZIRLIK kampında gösterdiği performansla formayı kapan Ali Güneş, en sonunda özlediği yere kavuştuğunu söyledi. Genç oyuncu, "Arkamda hoca desteği var. Bunun getirdiği güvenle oynuyorum. İnsan oynayacağını hissetti mi, daha farklı oluyor. Ben, Lorant zamanında da kendime iyi bakıyordum. Son 4-5 hafta sürekli kamptaydım. Ama o zaman oynayamadığım için güven yoktu. Şimdi güven var" dedi. 
     TEKNİK Direktör Oğuz Çetin’in kendisini en faydalı olacağı mevkiide oynattığını belirten Ali Güneş sözlerini şöyle sürdürdü "Artık gol de atıyorum. Fırsat buldukça, arkadaşlarıma asist yapıyorum. Uzun zamandır kendimi böyle güçlü hissetmemiştim. Gün geçtikçe formumu daha yukarılara taşıyıp, Fenerbahçe’ye faydalı olmak istiyorum." 
     
Salon çalışması      FENERBAHÇELİ futbolcular İstanbul’a dönmeden önce Antalya’daki son çalışmalarını otelin spor salonunda yaptılar. İtalyan kondisyoner Marrone fizik gücü artırıcı bir program uyguladı. Bugünü dinlenerek geçirecek olan Sarı - Lacivertli oyuncular yarından itibaren hazırlıklarına devam edecekler. 
     



 SPOR 
























</TEXT>
</DOC>
