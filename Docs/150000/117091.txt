<DOC>
<DOCNO> 117091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/spor/spo05.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ERDOĞAN UMUDU 
</HEADLINE>
<TEXT>

Seçimlerde tek başına iktidar olan AK Parti’nin Genel Başkanı Tayyip Erdoğan’ın sporun içinden gelmesi, birçok sorunun çözümü için iyimser bir tablo oluşturdu 
     Beklentiler arttı 
     FUTBOL oynayan, koyu bir Fenerbahçeli olduğu bilinen Tayyip Erdoğan’ın başkanlığını yaptığı AK Parti’nin seçimlerden galip ayrılması, spor kamuoyunun hükümetten beklentilerini artırdı. Spor camiası, Erdoğan’ın da yakınlığı nedeniyle hükümetin karşılaşılan birçok sorunu ele alacağı ve bu konuda herhangi bir sıkıntı yaşanmayacağı umudunu taşıyor. Ak Parti döneminde sporun daha da yaygınlaşacağı düşünülüyor. 
     
     Fenerbahçe memnun 
     ERDOĞAN’IN partisinin birinciliği, Fenerbahçe kulübünde ayrı bir sevinç yarattı. II. Başkan Nihat Özdemir ile Asbaşkan Mahmut Uslu, "Başında Fenerbahçeli bir genel başkanın bulunduğu partinin tek başına iktidar olması bizi mutlu etti" ifadelerini kullandılar. Sarı - Lacivertliler, hükümetin oluşmasının hemen ardından vergiler konusunda spor bakanıyla masaya oturup, sıkıntılarını iletmeyi planlıyorlar. 
     
     Futbol geçmişi 
     ASLEN Rizeli olan ve 26 Şubat 1954’te Kasımpaşa’da doğan Recep Tayyip Erdoğan, babası Ahmet Erdoğan’dan gizli olarak küçük yaşlarda futbola merak sardı. 15 yaşında Camialtı Spor Kulübü’nde oynamaya başladı. Bu dönemde İstanbul Genç Karması’na da seçildi. 1973 yılında Marmara Üniversitesi İktisadi ve Ticari Bilimler Fakültesi’ne başladığı yıl İETT’e transfer oldu. 1976’da İETT formasıyla İstanbul şampiyonluğunu yaşadı. 12 Eylül 1980’de İETT’den ayrılmak zorunda kaldı ve 16 yıllık futbol hayatını noktaladı. 
     
Bakan adayı Faruk ÖzakAKP kabinesinde, spordan sorumlu devlet bakanlığına, Trabzonspor eski başkanının atanması bekleniyor 
     AKP’DE gözler spordan sorumlu devlet bakanlığına atanacak isme çevrilirken, en güçlü adayın Trabzonspor eski başkanı Faruk Özak olduğu bildirildi. Milletvekileri arasında spora en yakın isim olarak dikkat çeken Trabzon milletvekili Özak’ın "sporun patronluğu" için ön plana çıktığı AKP’de bir diğer adayın Kürşat Tüzmen olacağı kaydedildi. 
     DIŞ ticaret müsteşarlığı görevini bir süre üstlenen Kürşat Tüzmen’in sualtı sporlarına yakınlığı ile tanındığı belirtildi. Gaziantep’den birinci sırada TBMM’ye girme hakkı kazanan Tüzmen’in dışında, İstanbul milletvekili Mustafa Açıkalın’ın da adının geçtiği, AKP kulislerinde başka bir ismin şimdilik gündemde olmadığı vurgulandı. 
     



 SPOR 

























</TEXT>
</DOC>
