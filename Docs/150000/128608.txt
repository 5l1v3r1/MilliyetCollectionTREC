<DOC>
<DOCNO> 128608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sontur07.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de Köşk formülleri... 
</HEADLINE>
<TEXT>

     Anayasa, yasa ve bürokrat atamalarının veto edilmesi nedeniyle büyük rahatsızlık yaşayan AKP, Çankaya engelini aşmak için son olarak, "Yasalar tasarı aşamasındayken Cumhurbaşkanının görüşü alınsın" formülünü tartışmaya başladı. 
     AKP, Tayyip Erdoğan'la ilgili Anayasa değişikliğinin ardından nereden buldun uygulamasını kaldıran yasasının veto edilmesi ve geri çevrilen bürokrat atamaları nedeniyle 2003'e "Cumhurbaşkanı Sezer engelini aşma" arayışlarıyla girdi. 
     Parti yönetiminde ve TBMM grubunda yapılan değerlendirmelerde, Cumhurbaşkanı Sezer'e yönelik sert eleştirilerin yanısıra yetkilerini sınırlandırma amaçlı acil istekler de gündeme geldi. 
     AKP'de Cumhurbaşkanı Sezer'e yönelik başlıca eleştiriler "Barajın altında kalan kesimlerin temsilcisi gibi davranıyor", "Yürütmenin bir parçası olduğunu unutup muhalefete soyunuyor", "Reformlara karşı fren işlevi görüp ekonomiye zarar veriyor", "Hala kendisini yargıç zannediyor" şeklinde ifade edildi. 
     Bu eleştirilerin yanısıra, önceki hükümetin de her fırsatta gündeme getirdiği "Sezer'in görev süresinin indirilmesi" üzerinde en çok birleşilen öneri oldu. Ancak Cumhurbaşkanı Sezer'in görev süresine ilişkin düzenlemenin hükümete zaman kaybettirmeye devam edeceği görüşünden hareketle AKP'lilerin gündemine yeni bir formül daha girdi. 
     Parti içinde tartışılmaya başlayan bu formül, "Anayasa ve yasalar TBMM'den çıkmadan, daha tasarı aşamasındayken Cumhurbaşkanının görüşü alınsın. Atamalar konusunda da imzasına sunulacak isimler hakkında Cumhurbaşkanına bilgi verilsin" şeklinde ifade ediliyor. 
     Hükümet icraatlarına Cumhurbaşkanının da hazırlık aşamasında katılımıyla veto silahının önüne geçilmesini hedefleyen ve Türkiye'de bugüne kadarki uygulamalarda bulunmayan bu formül hayata geçirilirse, Başbakan Abdullah Gül ya da ilgili bakanlar imzasını gerektiren her konuda önceden Cumhurbaşkanı Sezer'i bilgilendirecek. AKP hükümeti, bu formülde dahi vetoların gelmesi halinde, "Biz Cumhurbaşkanı ile uzlaşma içinde icraat yapmak istiyoruz. Kendisine bilgi veriyoruz. Ancak o muhalefet ediyor" diyerek Sezer'i halka şikayet etmeyi de planlıyor. Parti içinde henüz tartışma aşamasında olan formülün uygulamaya konulup konulmaması konusunda son kararı Tayyip Erdoğan'ın vermesi bekleniyor. 
     
</TEXT>
</DOC>
