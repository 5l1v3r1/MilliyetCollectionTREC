<DOC>
<DOCNO> 117480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/siyaset/siy04.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Son söz Değerimiz bir gün anlaşılacak 
</HEADLINE>
<TEXT>

57. Hükümet üyeleri son kez bir araya geldi. Yeni hükümet çok şanslı’ diyen Ecevit’e Bahçeli, Sizden çok şey öğrendim’ dedi. Yılmaz da Ecevit ve bakanlara teşekkür etti 
     ELÇİN ERGÜN, ÖNDER YILMAZ Ankara 

     Türkiye’yi 3.5 yıldır yöneten ve seçim çalışmaları nedeniyle yaklaşık iki aydır toplanamayan Bakanlar Kurulu üyeleri, dün son kez bir araya geldi. Ecevit, toplantıda şunları söyledi 
     "Yıllarca düzenli çalıştık. Koalisyon ortaklığı için çok iyi bir sınav verdik. Türk siyasetine ilk kez uzlaşı kültürünü yerleştirdik. Bugünkü hükümet çok şanslı. Rayına oturan ekonomi, ilerlemiş AB temasları ve oturmuş bir sosyal kültürü devralıyorlar. Hükümet partileri olarak seçimden iyi sonuçlar alamadığımızı itiraf ediyorum. Ama halkın takdiri böyleymiş." 
     Ecevit, sözlerini tamamladıktan sonra Bahçeli’ye dönerek söylemek istediği bir şey olup olmadığını sordu. Bahçeli, "Sizden çok şey öğrendim. Teşekkür ediyorum" derken, Yılmaz da Ecevit ve kabine üyelerine teşekkür etti. Başbakanlık muhabirleriyle vedalaşmak için gazetecileri davet eden Ecevit, hükümetin Türkiye’nin sorunlarını çözmek için kendini feda etmeyi göze aldığını ifade ederek, "Köklü reformlara giriştik. Yaptıklarımızın değeri zamanla anlaşılacaktır. Neler yaptığımızı anlatmadan seçimlere girmek zorunda kaldık. Bunun bedelini de haksız bir biçimde ödedik" diye konuştu. Yeni hükümetin devraldığı gelişmelerin değerini bilmesini isteyen Ecevit, sözlerini şöyle sürdürdü 
     "Bu hükümet döneminde Cumhuriyet’in temel öğesi olan laik demokrasi kökleşti. Bundan sonraki iktidarların buna özen göstereceğini umarım." 
     Toplantıda Cumhurbaşkanlığı Köşkü’nden dönen 43 atama kararnamesinin imzalanmadığı bildirildi. ANAP’lı bakanlar, büyükelçiler kararnamesine imza atmadı. 
     
     Bize geçirdiler. Ya size ’ 
     Bu arada Bakanlar Kurulu’nda seçim sonuçlarına ilişkin esprili anılar da anlatıldı. Turizm Bakanı Mustafa Taşar, tüm il teşkilatlarına bir "geçmiş olsun" mesajı gönderdiğini, İzmir Teşkilatı’nın bu mesaja karşılık arayarak neden "geçmiş olsun" dediğini söyledi. Taşar da bu soruya "Böyle bir durumda ne dememi bekliyordunuz. Bize Gaziantep’te biraz geçirdiler. Yoksa size geçirmediler mi " yanıtını verdiğini söyleyince bazı bakanlar kahkahalarla güldü. 
     



 SİYASET 
















</TEXT>
</DOC>
