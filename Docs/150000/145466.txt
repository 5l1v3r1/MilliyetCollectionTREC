<DOC>
<DOCNO> 145466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sondun22.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen ''Türkiye K.Irak'a girerse AB üyeliği şansı azalır'' 
</HEADLINE>
<TEXT>

     Avrupa Komisyonu, Türkiye'ye gelecek 3 yıl içinde yapılacak yardımı ikiye katlamayı önerdi, ancak ''Irak'a müdahale etmesi ya da krizi siyasi reformları durdurmak için kullanması'' halinde, Türkiye'nin AB üyeliğinin riske gireceğini bildirdi. 
     Komisyon'un genişlemeden sorumlu üyesi Günter Verheugen, düzenlediği basın toplantısında, Türkiye'nin ''işkencenin kökünü kazımak, azınlıkların kültürel haklarını artırmak ve ordu üzerinde sivil denetimi sağlamak için daha çok çaba göstermesi'' gerektiğini söyledi. 
     Türkiye'de işkenceyle mücadele, kültürel haklar, ifade özgürlüğü ve din özgülüğü gibi alanlarda reformların uygulanması konusunda ''şu anda boşluklar gördüklerini'' söyleyen Verheugen, ''Irak'taki durumun reform sürecini askıya alması, hatta geriletmesinin'' olumsuz sonuçları olacağını belirtti. Verheugen, Türk askerlerinin Kuzey Irak'a girmesi halinde, bunun AB ile ilişkilerde ''ciddi'' sonuçlar doğuracağını öne sürdü. 
     Verheugen, AB raporunun, Türkiye'nin Kıbrıs sorununu, Irak savaşının sona ermesi ile katılım müzakerelerine karar verilecek olan Aralık 2004 arasında yeniden ele almasının gerekliliğine işaret ettiğini söyledi. 
     Türkiye'de ordunun konumunun AB ülkelerindekinden farklı olduğunu iddia eden Verheugen, ''ordunun hükümet ve parlamentonun denetiminde olması gerektiği'' ifadesini kullandı. 
     




</TEXT>
</DOC>
