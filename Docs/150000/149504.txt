<DOC>
<DOCNO> 149504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/yazar/tamer.html </URL>
<DATE> 2003/04/13/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
AKP de CHP de Cem Uzan'a çalışıyor 
</HEADLINE>
<TEXT>

     Parlamento dışında kalan kaşarlanmış eski milletvekili ve bakanlarla, İstanbul Anakent ve Ankara Büyükşehir gibi etli - butlu kimi belediye başkanlarının son günlerde Cem Uzan'a yanaşmakta oldukları da dikkati çekiyor. Erdal Şafak'ın dün Sabah'taki köşesinde de bu eğilimi doğrulayan cümleler vardı "ANAP'ın ağır topları diye bilinen bazı isimler, Genç Parti ile flörte başladı. Salih Yıldırım, Mustafa Taşar, Işın Çelebi, Cenap Gürpınar ve Ali Doğan gibi. Gelen bilgilere göre Taşar konusunda Uzan'ın tereddütleri var. Çelebi'ye ise, sürpriz bir kararla Genç Parti'ye katılan Ufuk Söylemez karşı çıkıyor." 
     
     CHP, AKP'yi parçalıyor 
     Parlamento'daki iki partimiz de bir süredir sergiledikleri tavırla Uzan'ın ekmeğine yağ sürüyorlar. CHP etkisiz ve pasif muhalefetiyle, sadece bu partiye oy veren seçmeni düş kırıklığına uğratmakla kalmayıp, AKP'yi de parçalıyor 365 kişilik AKP grubu, zaten ele avuca sığması çok güç bir kalabalık. En azından 3 başlı koalisyon olduğu da baştan beri aşikar. Ama CHP hiç değilse etkili muhalefet yapabilse, AKP'li milletvekillerinin de kendi aralarındaki uzlaşmazlığı bir yana bırakıp CHP'nin karşısında kenetlenip tek vücut olmaları söz konusu olabilirdi. Muhalefet üzerlerine gelmeyince, AKP'liler de kendi muhalefetlerini yaratıp doyasıya tadını çıkartıyorlar 
     
     Erdoğan, düzenin devamı 
     Cem Uzan'a teveccühte, AKP lideri Tayyip Erdoğan'ın tarihi bir fırsatı kaçırmakta oluşunun da sanırım payı var. AKP'nin 3 Kasım zaferini izleyen günlerde Tayyip Bey, tüm ülkeyi kucaklayan demeçleriyle, kendisine oy vermeyi hiç düşünmeyen seçmenlerden de puan toplamaya başlamıştı. 
     Tarihin bu kırılma noktasında, Tayyip Bey gibi islami bir geçmişten gelip Türkiye'ye AB normlarındaki bir kurumsallaşma ve yönetişim biçimini getirmeyi vaadeden bir lider, kendi kökleriyle buluşma özlemindeki bir kısım laik vatandaş için de umut olmuştu. 
     Ama kısa sürede görüldü ki, o da 90'lı yılların tüm politikacıları gibi düzenle bütünleşip kendi yandaşlarını kollama ve hatta kendi zenginlerini yaratmaya öncelik veriyor. Kapanma yoluna girmiş kara delikleri büyütmekte beis görmüyor. Batmaktan kurtulmak için AKP'ye yamanmış bazı milletvekillerinin baskısına boyun eğerek kurtarmak operasyonları tezgahlıyor. Bir de üstelik -kendileri şiddetle itiraz etseler de takiye yapma tehlikesi var 
     Son günlerde AKP'ye oy vermemiş, ama seçimlerden sonra bir nebze umutlanmış vatandaşın fikri üç aşağı beş yukarı budur. Ve bu psikolojiyle "Yahu Cem Uzan'ı da deneyebiliriz, hiç değilse adamın takiye tehlikesi yok" diyenlerin sayısı artmaktadır. 
     
     CHP Godot'yu bekliyor 
     Cem Uzan'ın yükselişine CHP'nin katkısı ise, sadece etkisiz muhalefet yaparak AKP'de dağınıklık yaratmasıyla sınırlı değil. CHP, tabanından tamamen kopuk çalışıyor. Ne sempatizanla, ne üyeyle, ne sivil toplum kuruluşlarıyla, ne de potansiyel seçmenle ilişki kurmaya gerek görüyor. Armut piş, ağzıma düş seçmen bekliyor. Türkiye güçlü işçi kuruluşlarına ve sol seçmen tabanına sahip Almanya olmadığı için de, sosyal demokratların ağzına düşecek armut pek az bulunabiliyor 
     CHP insanlarla ilişki kurup, onların zihnini çalıştırarak yeni sol seçmenler yaratmak yerine AKP'nin bölünmesini, yeni bir partinin kurulmasını ve 3 partili bir Parlamento'da CHP'nin de yer aldığı bir koalisyon hükümetinin oluşmasını bekliyor. Ve bir kısım seçmenini Uzan'a armağan ediyor. 
     
     







</TEXT>
</DOC>
