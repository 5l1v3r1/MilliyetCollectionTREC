<DOC>
<DOCNO> 148795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sondun26.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Peşmergeler Kerkük'ün merkezinde... Ankara beklemede... 
</HEADLINE>
<TEXT>

     BBC, kuzey Irak'taki Kerkük kentinin merkezine peşmergelerin girdiğini duyurdu. 
     Peşmergelerin kente girdiği ve sevinç gösterileri yapıldığı belirtildi. 
     CNN Türk'ün haberine göre Kerkük'teki Kürtleri sadece askerler oluşturmuyor. Kürt siviller akın akın Kerkük'a akıyorlar. Kentteki ABD askerlerinin sayısı oldukça az olduğu bildirildi. 
     Bölgeden alınan bilgilere göre peşmergeler kenti yağmalamaya başladı. Özellikle resmi dairelerin tamamına yakınının içleri boşaltıldı. Yağmalanan resmi dairelerinden en önemlisi Tapu Müdürlüğü'nde tüm tapu kayıtları yok edildi. Bu gelişminin kentte büyük kaos yaratması bekleniyor. Çünkü Kerkük'te herkes hala hak iddia ediyor. 
     Türkiye daha önce Kuzey Irak'taki Kürt grupların Musul ve Kerkük bölgesinde yönetimi ele geçirmesi, nüfus hareketi olması ve Türkmenlere karşı şiddet olması durumunda müdahale edeceğini açıklamıştı. 
     Ankara'nın bölgedeki gelişmeleri çok dikkatle izlediği bildirildi. Eğer daha önce Genel Kurmay Başkanı Orgeneral Hilmi Özkök'ün ağzından dile getirilen koşullar oluşursa müdahale için hükümetin kararı beklenecek. 
     
     Kerkük'ün düşüşü kutlanıyor 

     BBC'nin internet sitesinde yer alan habere göre, Kürt güçlerinin kente ilerleyişi sırasında Amerikan savaş uçakları destek sağladı. 
     Amerikan askerleriyle birlikte kente ilerleyen BBC muhabiri Dumeetha Luthra, ABD güçleri desteğindeki peşmergelerin Kerkük'e girdiğini, kendisinin de ''Baas Partisi'nin Kerkük'teki binası önünde bulunduğunu'' söyledi. 
     Muhabir Luthra, etrafında toplanan kalabalığın, ''Kerkük'ün muhtemelen düşüşünü'' kutladığını belirtti. Luthra, ''Kerkük'ün düşmüş göründüğünü, peşmergelerin fazla bir direnişle karşılaşmadan kente girdiklerini'' belirtti. 
     Kerkük yakınlarından bidiren Reuters muhabiri de, Irak Kürdistan Yurtseverler Birliği IKYB güçlerinin Kerkük'e girdiklerini bildirdi 
     
     Yabancı ajanslar "Kürtler Kerkük'te.." 

     İngiliz, Amerikan ve Fransız haber ajansları, peşmergelerin Irak'ın kuzeyindeki Kerkük kentine girdikleri yolundaki haberleri doğuladı. 
     Amerikan Associated Press AP ajansı, haberi, ''Kürt savaşçılar stratejik petrol bölgesi Kerkük kentine girdi'' şeklinde duyururken, Reuters ajansı, Irak Kürdistan Yurtseverler Birliği'nden IKYB bir komutanın bu haberi doğruladığını belirtti. Fransız Haber Ajansı AFP da, görgü tanıklarına dayanarak, kentin çatışma olmadan peşmergelerin eline geçtiğini bildirdi. 
     AP'nin haberinde, Kürt birliklerin Kerkük'ün sanayi bölgesine doğru ilerlediği, kentte Iraklı güçlerin olup olmadığının açıklık kazanmadığı belirtildi. Kentin kuzeybatı ucundan silah sesleri geldiği kaydedilen haberde, Kerkük caddelerinde, otomobil ve kamyonlara dolaşanların IKYB ve IKDP bayraklarıyla gösteri yaptıkları ifade edildi. 
     Adının açıklanmasını istemeyen bir Amerikalı askeri yetkili de, AP'ye yaptığı açıklamada, ''bölgesel istikrarın yararına'' Amerikan özel operasyon güçlerinin kente bir Amerikan varlığını sokmaya çalıştığını söyledi. 
     Reuters'a açıklama yapan IKYB güçleri komutanlarından Mam Rostam da, kentin kontrolleri altında olduğunu söyledi. Yüzlerce peşmergenin Kerkük'e aktığını duyuran Reuters, görgü tanıklarına dayanarak, Iraklı askerlerin ya silahlarını teslim ettiğini ya da güneye Tikrit'e doğru çekildiklerini belirtti. 
     AFP de kentin düştüğünü ve kentte yağmalamalar olduğunu duyurdu. 
     Görgü tanıklarından Bavi Yasin, AFP muhabirine, ''Dün kent çevresinde çatışmalar meydana geldi, ancak kent içinde değil. Iraklılar bugün geri çekildi. Halk ayaklandı, sonra peşmergeler geldi'' dedi. 
     Bir diğer görgü tanığı Saman Mahmud Abdullah ise ''Iraklılar bu sabah ayrıldı. Daha sonra halk ayaklandı. Birçok peşmerge yaklaşık bir saat önce kente girdi'' dedi. 
     AFP muhabiri, resmi binalarda yağmalama olaylarının görüldüğünü belirtti. 
     Peşmergeler de, kent merkezine giden yolda AFP muhabirine yaptıkları açıklamada, kent merkezindeki resmi binaların kontrolleri altında olduğunu söyledi. 
     AFP, silahlı peşmergelerin kent merkezindeki yerel hükümet binası önüne park etmiş araçta bulunduklarını ve sokaklarda kimsenin görülmediğini duyurdu. 
     
     Hanekin de düştü 

     Kuzey Irak'ta Hanekin kentinin, peşmergeler tarafından ele geçirildiği bildirildi. 
     Irak Kürdistan Yurtseverler Birliği'nin IKYB bir kolu olan Süleymaniye-Demokratik Örgüt Bürosu'ndan bir yetkili, telefonla Reuters'e yaptığı açıklamada, Irak askerlerinin, İran sınırı yakınlarındaki kentten çekildiğini ve kentin şimdi peşmergelerin işgalinde olduğunu söyledi. 
     Yetkili, ''Hanekin bitti'' dedi. 
     
     IKDP ve ABD doğrulamadı 

     BBC'nin, Irak'ın kuzeyindeki Kerkük kentinin fazla bir direniş olmadan Kürtlerin kontrolüne geçtiği yolundaki haberi, yerel kaynaklar tarafından doğrulanmadı. 
     Irak Kürdistan Demokrat Partisi IKDP sözcülerinden Fevzi Hariri, Reuters'e yaptığı açıklamada, ''Bu haberin doğru olmadığına inanıyoruz'' dedi. Hariri, bilgiyi araştırdıklarını kaydetti. 
     Amerikan Merkez Komutanlığı'nın Katar'daki sözcüsü de, Kerkük'ün düştüğüna dair bilgileri olmadığını söyledi. 
     

     
</TEXT>
</DOC>
