<DOC>
<DOCNO> 123731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sondun27.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "AB'ye üye olma arzunuzda sizinle omuz omuzayız" 
</HEADLINE>
<TEXT>

     Adalet ve Kalkınma Partisi Genel Başkanı Tayyip Erdoğan Beyaz Saray'da ABD Başkanı George Bush ile görüştü. Bush, "AB'ye üye olma arzusunda sizinle omuz omuzayız" dedi. 
     Bush, Beyaz Saray'da Erdoğan'ı "Türkiye'nin en iyi dost ve müttefikinin evine hoşgeldiniz. Sizin liderliğinizden ve partinizden çok etkilendik. Demokrasiye ve bağımsızlığa olan bağlılığınıza teşekkür ediyoruz. AB'ye üye olma arzunuzdan sizinle omuz omuzayız. NATO üyeliği çerçevesinde yaptıklarınızda dolayı memnunum. ABD'nin stratejik dostu ve müttefikisiniz. Sizi ağırlamaktan onur duyuyorum" sözleri ile karşıladı. 
     Erdoğan da dost ve müttefik ABD'de bulunmaktan mutlu olduğunu belirterek şunları söyledi 
     "Bize bu değerli zamanınızı ayırmanız mutluluk nedeni. AB'ye girişi çağdaşlaşma projemizin en önemli modernizasyon unsuru olarak görüyoruz. Bu demokrasi yolunda bir sıçramadır. Bu hafta çok önemli. Adeta bir dönüm noktası. Bizim iktidarımız ile çakışması anlam taşıyor. Bu konuda bizi desteklediğinizi görüyor ve teşekkür ediyoruz. Tabii burada bitmiyor, devamını bekliyoruz." Bir gazetecinin "Türkiye'nin AB üyeliği için liderleri aradınız mı" sorusu üzerine ABD Başkanı Bush, "Zaten bunun için pek çok telefon konuşması yaptım. Benim yönetimimim bu sonuca ulaşmak için çok çalışıyor" dedi. 
     Görüşmede ABD Dışişleri Bakanı Colin Powell, Bush'un ulusal güvenlik danışmanı Condoleezza Rice, ABD Savunma Bakan Yardımcısı Paul Wolfowitz ve ABD'nin Ankara Büyükelçisi Robert Pearson, Türk tarafından da Dışişleri Bakanı Yaşar Yakış, Türkiye'nin Washington Büyükelçisi Faruk Loğoğlu, Dışişleri Bakanlığı Ortadoğu masası müdürü Tahsin Burcuoğlu, milletvekilleri Ömer Çelik, Egemen Barış, MKYK üyesi Cüneyt Zapdu bulundu. 
     Erdoğan, Bush ile yaklaşık yarım saat yaptığı görüşmeden önce bu sabah ABD Dışişleri Bakanı Colin Powell ile görüştü ve ardından Amerikan Savunma Bakanlığı'na Pentagon geçerek ABD Savunma Bakan Yardımcısı Paul Wolfowitz ile biraraya geldi. Erdoğan'ın Pentagon'da Irak konusunda brifing aldığı belirtildi. Tayyip Erdoğan daha sonra Beyaz Saray'a geçerek ABD Başkanı Bush'un ulusal güvenlik danışmanı Condoleezza Rice ile biraraya geldi. Erdoğan, Rice ile 15 dakika görüştü ve bu görüşmeye Dışişleri Bakanı Yaşar Yakış da katıldı. 
     





</TEXT>
</DOC>
