<DOC>
<DOCNO> 137678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sondun04.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin küçük çaplı yeni nükleer silahlar yapacağı iddia edildi 
</HEADLINE>
<TEXT>

     ABD yönetiminin, 2003 yılında düzenleyeceği bir toplantıda, yeraltı sığınakları gibi ulaşılması zor hedefleri vurmak amacıyla küçük çaplı yeni nesil nükleer silahlar üretme konusunu görüşeceği öne sürüldü Nükleer silahsızlanmayı savunan The Los Alamos Çalışma Grubu'nun internet sayfasında, 10 Ocak'ta Pentagon'da yapılan bir toplantıdan alıntılar yayınlandı. Pentagon'da yapılan söz konusu toplantıda ''yeni ne gibi nükleer silahlar üretileceği, bu silahların denemelerinin nasıl yapılacağı ve bu fikirlerin ABD Kongresi ile Amerikan kamuoyuna nasıl pazarlanacağı konularını görüşmek üzere'' gizli bir konferans düzenlenmesinden bahsedildiği belirtildi. 
     Sızan belgelere göre, ABD ordu yetkilileri ve nükleer fizikçiler arasında yapılacak konferans, 4 Ağustos 2003'te, Nebraska eyaletine bağlı Omaha kentinde bulunan ABD Stratejik Komuta merkezinde gerçekleştirilecek. 
     Merkezi, New Mexico eyaletine bağlı Santa Fe kentinde bulunan Los Alamos grubu, söz konusu belgelerin nasıl ele geçirildiği konusunda bir açıklamada bulunmazken, grup sözcüsü Greg Mello basına yaptığı açıklamada, ''Bush yönetiminin gündemindeki nükleer silahlar konusunda bu kadar ayrıntılı bilginin, aynı belgelerde ve aynı yerde bulunması çok nadirdir'' diye konuştu. 
     ABD Savunma Bakanlığı sözcüsünün, söz konusu toplantı hakkında henüz bir açıklamada bulunmadığı belirtildi. 
     





</TEXT>
</DOC>
