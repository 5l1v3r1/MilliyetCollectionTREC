<DOC>
<DOCNO> 128065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sondun13.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan Havayolları 2 yıl aradan sonra Hindistan'a uçuyor 
</HEADLINE>
<TEXT>

     Pakistan havayolları PIA, yaklaşık iki yıl aradan sonra, Hindistan seferlerine yarın yeniden başlıyor. 
     PIA adına açıklama yapan İmran Gardezi, Hindistan'ın başkenti Yeni Delhi'ye ilk uçuşun Pakistan'ın Lahor kentinden 1 Ocak'ta başlayacağını, ilk aşamada Hindistan'a haftada 6 sefer yapılacağını söyledi. 
     Gardezi, Hindistan'a düzenlenecek sefer sayısını Mart ayından itibaren haftada 12'ye çıkarmayı planladıklarını sözlerine ekledi. 
     Hindistan havayolları ise Pakistan seferlerine 9 Ocak'ta başlayacak. 
     Hindistan parlamentosuna Aralık 2001'de düzenlenen saldırıdan sonra iki ülke arasında soğukluk baş göstermişti. Hindistan, saldırganların Pakistan kökenli olduğunu iddia ederek, bu ülkeyle arasındaki hava, demir ve kara yolları ulaşımını durdurmuştu. 
     İki ülke arasında bu yıl yeniden kurulmaya başlayan diplomatik ilişkiler, buzların erimesini sağlarken, Yeni Delhi ile Lahor arasında otobüs seferleri de başlatılmıştı. 
     
</TEXT>
</DOC>
