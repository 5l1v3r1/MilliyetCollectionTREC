<DOC>
<DOCNO> 112502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/guncel/gun03.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın, baldan tatlı 
</HEADLINE>
<TEXT>

Bergama’da, 17 ayda 4.6 ton altın, 5.7 ton gümüş madeni üretildi. Tam 382 Bergamalı üretimde görev alırken olaylı protestolar duruldu 
     ÖNAY YILMAZ İstanbul 

     Bergama’da altın çıktıkça, çevre halkının yaptığı eylemlerin de tansiyonu giderek düşmeye başladı. Eylemlerin ilk günlerdeki heyecanı, Bergama altına kavuştukça, yerini durgun ve meraklı bir bekleyişe bıraktı. Normandy Madencilik Yönetim Kurulu Üyesi Orhan Güçkan, Danıştay’ın iptal kararına ve mahkemelerin halen sürmesine rağmen, alınan özel izinlerle 17 ayda Bergama Ovacık’ta 4 ton 627 kilo altın, 5 ton 707 kilo da gümüş madeni üretildiğini, bunları 382 Bergamalının çıkardığını söyledi. 
     4 Ekim’e kadar 45.2 milyon dolarlık yaklaşık 67 trilyon lira altın sattıklarını ve bu paranın yüzde 80’inin Türkiye’de harcandığını açıklayan Güçkan, "Bu 17 ayda deneme sonuçları olağanüstü güzel çıktı. Dünyada çevreye duyarlılık yani siyanür yönünden, hem ulusal hem de uluslararası denetleme kurullarından tam puan aldık" dedi. 
     
     RAKAMLAR ÖNEMLİ’ 
     Türkiye’nin resmi kayıtlara göre 10 yıldır 200 tonun üzerinde altın ithal ettiğini, bunun değerinin 2.1 milyar dolar olduğunu söyleyen Güçkan, "Bu ülkemizin içinde bulunduğu durumda çok önemli bir rakam. Biz altını üretiyoruz ve Türkiye’de satacağız. Türkiye’deki mevzuatlara göre çıkması gereken bazı kanun ve kararnameler var" diye konuştu. 
     
575 ton altın rezervimiz var      Türkiye’nin altın potansiyelinin yaklaşık 6 bin 500 ton olduğu tahmin ediliyor. Türkiye’nin halen bilinen ve envanteri yapılmış toplam 575 ton altın rezervi bulunuyor. Bu potansiyelin bugünkü fiyatlarla değerinin 70 milyar dolar, ülke ekonomisine yaratacağı katma değerin ise 300 milyar dolar olabileceğini belirten uzmanlar, mevcut projelerin işletmeye alınmasıyla Türkiye’nin, Avrupa’nın en fazla altın üreten ülkesi olacağını söylüyorlar. 
     



 GÜNCEL 























</TEXT>
</DOC>
