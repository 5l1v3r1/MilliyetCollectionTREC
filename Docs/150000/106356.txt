<DOC>
<DOCNO> 106356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/spor/spo15.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

Üçüncü Lig’de perde açılıyor      ÜÇÜNCÜ Lig’de maraton bugün oynanacak maçlarla start alacak. Beş grupta 75 takımın katılımıyla düzenlenen ligde ilk yarı 15 Aralık’ta sona erecek. İkinci devre 1 Şubat 2003’te başlayacak, 11 Mayıs’ta da perde kapanacak. Gruplarında ilk sırayı alan beş takım 2. Lig B Kategorisi’ne yükselecek. Son üç sırayı alan toplam 15 takım ise amatör lige düşecek. 
     
Gençler finalde      YUNANİSTAN’IN Preveze kentindeki Balkan Genç Erkekler Voleybol Şampiyonası’nda Türkiye, Yugoslavya’yı 3 - 2 yenerek finale yükseldi. Ay - Yıldızlı ekibimiz karşılaşmayı, 25 - 17, 21 - 25, 25 - 17, 17 - 25 ve 18 - 16’lık setlerle kazandı. Türkiye, finalde bugün Romanya - Yunanistan maçının galibiyle oynayacak. 
     
Muzzy’den gol      İNGİLTERE Birinci Ligi’nde Leicester City’de forma giyen milli futbolcumuz Mustafa İzzet, bu sezon ilk golünü Wimbledon’a attı. Muzzy, Leicester’ın Londra temsilcisini deplasmanda 3 - 2 yendiği karşılaşmanın 45. dakikasında takımının ikinci golüne imza koydu. Leicester bu sonuçla puanını 16’ya yükseltip, ligde ikinci sıraya yükseldi.Muzzy’den gol 
     
Herkes için tenis      HERKES İçin Spor Federasyonu’nun organize ettiği Tenis Turnuvası dün başladı. 75 kişinin katılımıyla gerçekleşen turnuvada 12 omurilik felçli sporcu da yer aldı. Federasyon Başkanı Göksel Arsoy böyle organizasyonları yurdun tüm bölgelerinde yapmak istediklerini belirterek, "Genci - yaşlısı turnuvaya katıldı. Bunlar çok sevindirici" dedi. Spor İl Müdürü Vedat Bayram da tenis maçlarını izleyenler arasındaydı. 
     
Triatlonda Şarcı’dan altın      İSTANBUL’DA yapılan Balkan Triatlon Şampiyonası’nda masterlerda Haluk Şarcı altın madalya kazanırken, Server Taner bronz aldı. Gençler, büyükler ve masterler olmak üzere üç kategoride düzenlenen şampiyonada Türkiye toplam 21 sporcuyla mücadele etti. Genç bayanlarda Yunan Modhod, genç erkeklerde Bulgar Zavkov, büyük bayanlarda Yugoslav Brkiç, büyük erkeklerde ise Yugoslav Sudarov birinci olurken, bu sınıfta Okan Ulaş üçüncülüğü elde etti. 
     
Kazaz solladı      ANTALYA’DAKİ Anatolia Rally’-nin 3. gününde Subaru pilotu Ercan Kazaz birinci oldu. Kazaz’ı 4 dakika 28 saniye geriden takip eden Mitsubishi’den Ali Ersin ikinci, Fiat pilotu Volkan Işık ise 6 dakika 49 saniye farkla üçüncü oldu. Geçen yılın şampiyonu Serkan Yazıcı difransiyel arızası nedeniyle elendi. Son gün Simena, Silyon, Perge, Kemer etapları yapılacak. n UFUK TUNCAELLİ 
     
Bulak istifa etti      ELAZIĞSPOR Teknik Direktörü Giray Bulak, görevinden istifa etti. Asbaşkan M.Kamil Kara, Bulak’ın istifasının yönetim kurulu tarafından kabul edildiğini, geçen yıl takımı çalıştıran Erol Tok ile anlaşmak üzere olduklarını açıkladı. Tok’un bugün Elazığ’a geleceği bildirildi. 
     
Tayfun Taşdemir Avrupa’ya açıldı      MİLLİ bilardocumuz Tayfun Taşdemir, dünyanın en iyi isimlerinin yer aldığı Hollanda 1. Ligi’ne transfer oldu. Dört yıldır Milli Takım’da birçok başarıya imza atan ve dünya klasmanında 8. sıraya çıkan Taşdemir, Semih Saygıner’in yolunu izleyip, yurt dışına açıldı. Taşdemir’in takımı Twentevisie’de Marco Zanetti ve Christian Rudolf gibi ünlü isimler de yer alıyor. 
     
Veteranlardan iki rekor      12. Balkan Veteranlar Atletizm Şampiyonası Burhan Felek Spor Kompleksi’nde başladı. İlk gün müsabakalarında 80 metre engellide Murat Kaçar 16.04 ve yüksek atlamada Aycan Türkcan 1.48’lik derecesiyle Balkan rekoru kırdılar. 
     



 SPOR 





























</TEXT>
</DOC>
