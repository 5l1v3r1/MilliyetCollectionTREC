<DOC>
<DOCNO> 118288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sonspo16.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mete Düren Sergen maça kadar dinlenecek ama oynayacak 
</HEADLINE>
<TEXT>

     Beşiktaş Kulübü İletişim Komitesi Başkanı Mete Düren, UEFA Kupası'nda 14 Kasım Perşembe günü oynayacakları Deportivo Alaves maçını kazanarak 3. tura çıkacaklarını söyledi. 
     BJK Müzesi'nin 1. kuruluş yıldönümü törenine katılan Düren, burada basın mensuplarına yaptığı açıklamada, iki aşamalı maçlarda ilk karşılaşmada kazanılan avantajın olumlu bir hava yaratacağını belirterek, ''Ancak oynanmadan tur geçilmiyor. İlk maçtaki performansımızı gösterirsek, burada galip gelir ve turu geçeriz'' diye konuştu. 
     Maçın Fransız hakemi Pascal Garibian'ın gündeme getirilmesinin doğru olmadığını ifade eden Düren, ''Hakemin milliyeti ve ırkı ön plana çıkarılmamalı. Bu seyircileri yanlış yönlendirebilir. Hakem maçın sonucunu etkileyecek hatayı ancak kendi yetersizliği sonucu yapabilir. İlk maçta yeteneksiz ve tecrübesiz bir hakem vardı. Ancak rövanşı yönetecek hakem daha tecrübeli. Ön yargılı olmamalıyız'' dedi. 
     Sağ ayak arka adalesinde gerilme olan Sergen'in durumuna da değinen Düren, ''Sergen'in ciddi bir sakatlığı yok. Maça kadar dinlendirip antrenmana vermeyeceğiz. Ancak Alaves karşısında oynatacağız'' diye konuştu. 
     Düren, sakatlığı nedeniyle Almanya'ya giden Ahmet Dursun'un bugün doktor Wolfhart'a muayene olacağını ve durumunun akşam saatlerinde netlik kazanacağını söyledi. 
     Sezon sonunda sözleşmesi bitecek İlhan Mansız'la transfer görüşmelerine devam edeceklerini de kaydeden Mete Düren, bu görüşmelerin Alaves karşılaşması sonrası yapılacağını sözlerine ekledi. 
     





</TEXT>
</DOC>
