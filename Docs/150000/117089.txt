<DOC>
<DOCNO> 117089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/spor/spo03.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ZAFER REÇETESİ 
</HEADLINE>
<TEXT>

Fatih Terim, oyuncularına dört kırmızı kart gördükleri geçen yılki derbiyi hatırlattı, "Galibiyet için tahriklere kapılmayın. Seyirci ile diyaloğa girmeyin. Hakeme asla itiraz etmeyin" uyarısını yaptı 
     HALİL ÖZER 

     Talimat yağdırdı 
     GALATASARAY Teknik Direktörü Fatih Terim derbi öncesi futbolcuları ile yaptığı toplantıda çok özel talimatlar verdi. Terim, özellikle oyun içi ve oyun dışında gerçekleşebilecek olaylar için dikkat edilmesi gereken konuları bir bir anlatırken, oyuncularından Şükrü Saracoğlu Stadı’ndaki atmosfere kulaklarını tıkamalarını, seyirci ile kesinlikle diyaloğa girmemelerini, sadece kendilerine verilen taktiği uygulamalarını istedi. 
     
     İşiniz futbol’ 
     TECRÜBELİ teknik adam en önemli konunun ise maçın hakemi olduğunu vurguladı. Terim kaptan Bülent dışında hiçbir oyuncunun hakem ile konuşmamasını, itirazların aşırıya kaçmamasını öğütledi. Galatasaray’ın hocası, geçen yıl oynanan maçı ve dört kırmızı kartı hatırlattı, "Tahriklerden kaçının. Bizim işimiz futbol oynamak. Sahaya çıkıp aslanlar gibi mücadele edeceksiniz. Ve başka hiçbir şeye bakmayacaksınız" ifadelerini kullandı. 
     
     Ortega planı 
     FENERBAHÇE’Yİ videodan yakın takibe alan Terim, rakiplerinin özellikle kendi sahasında oynadığı karşılaşmalardaki zaaflarını da tek tek tesbit etti. Ortega konusunda farklı bir uygulamaya gitmeyi düşünen başarılı teknik adam, bire bir markajdan kaçınacak ama Arjantinli yıldızı kesinlikle boş bırakmayacak. Fatih Terim, "Çok tehlikeli bir oyuncu. Herkesin gözü onda olacak. Topla oynama alanlarını daraltın" emrini verdi. 
     
ORUÇ YOKSarı-Kırmızılı oyuncular, hocaları izin vermesine rağmen maç günleri oruç tutmama kararı aldılar 
     CÜNEYT KARAKAYA 

     Endişe ettiler 
     RAMAZAN ayının ilk gününe rastlayan derbi maçı öncesi Galatasaraylı futbolcular ortak bir karar aldılar. Teknik Direktör Fatih Terim, oyunculara kesinlikle karışmayacağını ve isteyenin oruç tutabileceğini açıklamasına rağmen, Sarı - Kırmızılı futbolcular bu kritik dönemeçte performanslarının düşebileceği endişesiyle maç günlerini pas geçeceklerini söylediler. 
     
     Kazaya bırakacaklar 
     GALATASARAYLI oyuncular Ramazan bitine kadar maçlardan bir gün önce ve karşılaşma günü kesinlikle oruç tutmayacaklarını, bunları kazaya bırakacaklarını belirttiler. Futbolcular eğer söyledikleri şekilde davranırlarsa oldukça gün kaçıracaklar. Üç günde bir maç oynadıkları için haftada üç gün serbest olabilecek oyuncular bir ay içinde çok fazla açık verecekler. 
     
Federasyona başvurdular      ŞAMPİYONLAR Ligi’nde Barcelona ile deplasmanda oynayacağı maç için 12 Kasım’da İspanya’ya gidecek olan Galatasaray, Trabzonspor karşılaşmasının 17 Kasım’da oynanması için federasyona başvuru yaptı. İspanya’dan 14 Kasım’da dönecek Sarı-Kırmızılılar, dinlenme fırsatları olmadığı için maçın 16 Kasım Cumartesi oynanmasına karşı çıktılar. 
     
Nereden nereye      FUTBOLDA Dünyanın En İyi Takımları sıralamasında Galatasaray, Beşiktaş’ın da gerisine düştü. 2000 yılında kazandığı UEFA Kupası’nın ardından zirveye çıkan, aynı yılı Real Madrid’in ardından ikinci sırada tamamlayan Cim - Bom, bu ay yapılan değerlendirmede 134 puanla 61.’liğe geriledi. Sarı - Kırmızılı takım 137.5 puanla 58.’liğe yükselen Beşiktaş’a geçilerek, ilk kez bir Türk takımının arkasında kaldı. 
     
YASAK DELİNDİSezon başında üç büyük kulüp ile valiliğin aldığı ortak karara rağmen Şükrü Saracoğlu Stadı’nda oynanacak derbide, emniyetin isteği üzerine Galatasaraylı taraftarlara yer ayrıldı 
     ERHAN TELLİ 

     Beklenmedik karar 
     İSTANBUL Valiliği’nde dün Fenerbahçe - Galatasaray maçında alınacak güvenlik önlemleri masaya yatırılırken, beklenmedik bir karar çıktı. Sezon başında üç büyük kulüp ile valiliğin ortak deklarasyonuna rağmen, emniyetin isteği üzerine Sarı - Kırmızılı taraftarlara sadece bu maça özel, Şükrü Saracoğlu Stadı’nda yer ayrılacağı açıklandı. 
     
     Kaçak biletler 
     BU gelişmeye, birçok Galatasaray seyircisinin Biletix firmalarından kaçak bilet almasının yol açtığı belirtildi. Emniyetin "Böyle bir durumda güvenliği daha zor sağlarız. Hepsi bir arada otursun" önerisi üzerine yasağın delindiği öğrenildi. Buna göre Sarı - Kırmızılı taraftarlar numaralı tribünde kendilerine ayrılan bölümde maçı izleyebilecek. 
     
     Toplu giriş yok 
     SARI - Kırmızılı taraftarların stada toplu gitmesi ise engellenecek. Bu konuda Galatasaray kulübü kesinlikle yardımda bulunmayacak. Açık tribüne gidenler provakasyonda bulundukları takdirde dışarı atılacak. Vali Erol Çakır, çarşamba günü fair play ruhuna uygun, barışın ve kardeşliğin sergilendiği, şiddetten arınmış bir maç istediklerini söyledi. 
     
     Eskiye dönülmez 
     ÇAKIR, sadece bu maç için konuk taraftarlara özel bölüm ayrıldığını belirterek "Eskiye dönüş düşüncemiz yok. Biletini alıp stada gelecek olan ve kendisini güvenlik açısından riskli gören taraftar bu bölüme gidecek. Toplu giriş olmayacak" dedi. Başkan Aziz Yıldırım, Galatasaraylı taraftarlara numaralı bilet verebileceklerini kaydetti. 
     
Fener’de endişe      ASBAŞKAN Murat Öz-aydınlı, Galatasaraylı taraftarların stada alınması ile ilgili olarak sert bir uyarı yaptı. Özaydınlı, "Geçen sefer kendi sahamızda seyircimiz eziyet gördü. Bir taraftarın kılına zarar gelirse ortalığı ayağa kaldırırız. Bu kez sessiz kalmayız. Çok duyarlı davranacağız. Misafir tribünü dolduğu anda başka gelen olursa dışarda kalır" dedi. 
     
Cim-Bom temkinli      2. BAŞKAN Ali Dürüst, kendilerinin bir istekte bulunmadığını, kararı valiliğin aldığını söyledi. Dürüst, "İsteyen Galatasaraylı maça gidebilecek. Kendilerine yer ayrıldı. Ama başka tribüne biletleri varsa da gidip medeniyet içinde takımlarını izlesinler. Biz zaten bir yasak getirmedik. Sadece kulüp olarak organizasyon yapmayacağımızı söyledik" diye konuştu. 
     
Hakem için son söz Ulusoy’un      FENERBAHÇE ile Galatasaray arasında oynanacak derbi karşılaşmasını yönetecek hakemle ilgili son kararı Futbol Federasyonu Başkanı Haluk Ulusoy verecek. Favorinin Metin Tokat, plasenin Mustafa Çulcu, sürpriz ismin ise Ali Aydın olarak konuşulduğu derbi öncesi, bu üç aday arasındaki tercihi başkan Ulusoy’un yapacağı öğrenildi. 
     



 SPOR 

























</TEXT>
</DOC>
