<DOC>
<DOCNO> 117064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/siyaset/asiy.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan’ın kabinesi uyumlu’ olacak... 
</HEADLINE>
<TEXT>

AKP lideri, 58. Hükümeti oluşturacak bakanları, devletin belirli kademelerinde çalışmış kişilerden seçecek. Bakan sayısını 25’in altına indirecek olan Erdoğan, eski çalışma arkadaşlarına da hükümette görev verecek 
     ABDULLAH KARAKUŞ Ankara 

     Kuracağı hükümette bakan sayısını 25’in altına indirmeyi planlayan AKP lideri Erdoğan, kabinenin devlet kademelerinde görev yapmış eski bürokratlarla uyumlu çalışabilecek isimlerden oluşmasını hedefliyor. Kadın ve Aileden Sorumlu Devlet Bakanlığı için İzmir’den milletvekili seçilen Prof. Dr. Nükhet Hotar ile İstanbul’dan seçilen Gülseren Topuzlu’nun isimleri konuşuluyor. 
     Abdülkadir Aksu’nun Başbakan olmaması halinde, ya Başbakan Yardımcısı ya da İçişleri Bakanı olacağı ifade ediliyor. İçişleri için Murat Başesgioğlu ile eski vali Atilla Koç’un isimleri geçiyor. Abdullah Gül’ün isminin telaffuz edildiği Ekonomiden Sorumlu Devlet Bakanlığı için eski Vakıflar Genel Müdürü N zım Ekrem ile Ali Babacan’ın ismi dile getiriliyor. Ulaştırma Bakanlığı’nda Cemil Çiçek’in adı öne çıktı. 
     
     MİLLİ EĞİTİM, TOPTAN’A 
     Maliye Bakanlığı için Abdüllatif Şener, Bülent Gedikli, Hilmi Güler’in isimleri geçiyor. Milli Savunma Bakanlığı’na eski Savunma Sanayi Müsteşarı Vahit Erdem ile Mehmet Dülger’in getirilebileceği konuşuluyor. Milli Eğitim Bakanlığı’nda ise ibre Köksal Toptan’ı gösteriyor. 
     Adalet Bakanlığı için Burhan Kuzu, M. Ali Şahin’in ismi geçiyor. Sendikacı Hüseyin Tanrıverdi ile Mahfuz Güler’in ismi ise Çalışma Bakanlığı için telaffuz ediliyor. Bayındırlık Bakanlığı için Erdoğan’ın belediye başkanlığında genel sekreter yardımcısı olan İdris Naim Şahin adı ifade ediliyor. 
     Spordan Sorumlu Devlet Bakanlığı’nda yine Erdoğan’ın belediye başkanlığı döneminde genel sekreteri olan Mustafa Açıkalın’ın adı öne çıkıyor. 
     Turizm Bakanlığı için ise Murat Mercan ile Erkan Mumcu’nun adları geçiyor. İlahiyatçı Mehmet Aydın’ın da Diyanet’ten Sorumlu Devlet Bakanı olabileceği belirtiliyor. Sağlık veya Çevre Bakanlığı için ise Akif Gülle ile Faruk Çelik’in isimleri geçiyor. 
     Meclis Başkanlığı için ise TBMM eski Genel Sekreteri Vahit Erdem, Bülent Arınç ve Vecdi Gönül’ün isimleri geçiyor. 
     



 SİYASET 




















</TEXT>
</DOC>
