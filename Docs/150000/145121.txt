<DOC>
<DOCNO> 145121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/ekonomi/aeko.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
SAVAŞ ÖNLEMLERİ 
</HEADLINE>
<TEXT>

1 - Savunma, maaş ve borç dışında tüm ödemeler ertelenecek... 2 - Faiz dışı fazla yüzde 7.5’e çıkıyor, borç ödemeleri garantiye alınıyor 
     ANKARA Milliyet 

     Hükümet, Irak savaşı sürecinde ekonomik kriz yaşanmaması için yedi maddelik önlem paketi açıkladı. Bütçenin çıkmasından itibaren beş gün içinde faiz dışı harcama ödeneklerinin belli oranda bloke edilmesini öngören pakette, sıkı nakit yönetiminin izlenmesi yer aldı. 
     Ödeneklerin bloke edilmesiyle gayri safi milli hasılanın yüzde 1’i yani 4 katrilyon liralık tasarruf hesaplanırken, böylece bütçede yüzde 6.5 olarak hedeflenen faiz dışı fazlanın da yüzde 7.5’e çıkarılacağı anlaşılıyor. Ekonomi yönetimi bu önleme iki nedenle başvurulduğunu belirtiyor. Bunlardan birincisi faiz dışı fazlanın hedefin üzerine çıkarılarak Türkiye’nin iç ve dış borç ödemelerinde sorun yaşamayacağını güçlü bir şekilde duyurmak. İkinci neden de faizlerin bugünkü seviyenin de üzerine çıkması halinde bile getirilen 4 katrilyon liralık önlemle yüzde 6.5 hedefinin garantiye alınması. 
     Bakanlar Kurulu toplantısının ardından alınan önlemleri açıklayan Hükümet Sözcüsü ve Devlet Bakanı Cemil Çiçek, paketin toplam ne kadar gelir getireceğinin ve 1 Nisan’da memurlara zam yapılıp yapılmayacağını sorulması üzerine şunları söyledi 
     
     Her tür tedbir alınacak’ 
     "Bu konu ilk defa açıklanıyor değil. 2003 yılı bütçesi bu söylediğim hedefler dikkate alınarak yapıldı. Bütçe 1 Nisan’da uygulamaya girecek. Nakit akışını dengede tutan tedbirleri de içermektedir. Savaşın ne kadar süreceğini bilmiyoruz. Bugün bitsin istiyoruz. Savaşla birlikte ileride yaşanacak gelişmelere hazırlıklı olmak için Hazine’nin nakit akışını dengede tutması gerekecek. Ve bunun için her türlü tedbir de alınacak." 
     
4 katrilyon liralık tasarruf yapılacak      VERGİ REFORMUNDA 1 KATRİLYON 
     Yüzde 6.5’lik faiz dışı fazla hedefine ulaşılması amacıyla 15.8 katrilyonluk tedbirlerden 11.6 katrilyonluk düzenleme yapıldı. Aylık 1.8 katrilyonluk Emlak ve Motorlu Taşıtlar Ek Vergisi’ne ilişkin yasal düzenleme ile 1 katrilyonluk gelir getirecek Kurumlar Geçici Vergisi’ni içeren vergi reformu bu hafta içinde Meclis Plan ve Bütçe Komisyonu’nda görüşülecek. 
     
     HARCAMALAR AZALTILIYOR 
     Savaş nedeniyle ortaya çıkacak harcamaları kısmak amacıyla tedbir alınacak. 2003 yılı bütçesinin çıkmasından itibaren beş gün içinde faiz dışı harcama ödenekleri belli oranda bloke edilecek ve harcama programının bakiye tutarı üzerinden yapılması genelge ile sağlanacak. Bu uygulamadan 4 katrilyonluk tasarruf sağlanacak. 
     
     SIKI NAKİT YÖNETİMİ 
     Önümüzdeki birkaç ay maaş, ücret ve savaş harcamaları, borçlar gibi sadece zorunlu ödemeler dışında sıkı nakit yönetimi izlenecek. 
     
     YENİ AF YOK 
     Kamu alacakları ile ilgili olarak tahsilat birimlerinin alacaklı kapsamında yaptığı uygulamalar dışında hiçbir af ve genel yapılanma olmayacak. Çiçek, "Vatandaşların kamuya olan yükümlülüklerini zamanında yerine getirmek zorunda olduklarını bildiklerine inanıyorum" dedi. 
     
     EMEKLİLİK GENELGESİ İPTAL 
     Kamu işçilerinin emekli edilmesini öngören 1996 ve 2001 yıllarında yayımlanan Başbakanlık genelgesi iptal edilerek emeklilik ve atıl istihdam sorununun çözümü için KİT yönetimi yetkili kılınacak. 
     
     TEKEL ÖZELLEŞTİRME PLANI 
     Tekel’in özelleştirilmesi onaylanmak üzere en kısa sürede Özelleştirme Yüksek Kurulu’na sunulacak. 
     
     PİYASAYA UYGUN ÖNLEM 
     Hükümet piyasa mekanizmasına inancını sürdürecek. Ekonomik programı güçlendirecek tedbirlerin hepsi piyasa ekonomisi düşüncesi içinde olacak. 
     
Elden gelen öğün olmaz, o da vaktinde bulunmaz’      Bakanlar Kurulu’nun ardından alınan önlemleri açıklayan Hükümet Sözcüsü ve Devlet Bakanı Cemil Çiçek, hükümetin çabasının Türkiye’nin kendi ayaklarında üzerinde durması olduğunu vurguladı. 
     Çiçek, Türkiye’nin savaşa girmeden sıkıntılarını yaşayan bir ülke konumunda olduğunu belirterek, "Hükümet olarak çabamız Türkiye’nin kendi ayakları üzerinde durmasıdır. Kendi potansiyelini harekete geçirerek kalkınma çabalarını sürdürmesidir" dedi. "Elden gelen öğün olmaz, o da vaktinde bulunmaz" özdeyişini dile getiren Çiçek, hükümetin her türlü tedbiri aldığını kaydetti. 
     
     


SİYASET 



















</TEXT>
</DOC>
