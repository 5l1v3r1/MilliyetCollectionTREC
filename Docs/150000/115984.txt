<DOC>
<DOCNO> 115984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sonspo12.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını Panathinaikos'un karşılanmasından övgüyle söz etti... 
</HEADLINE>
<TEXT>

     UEFA Kupası 2. turunda Fenerbahçe ile eşleşen Panathinaikos Takımı kafilesinin İstanbul Atatürk Havaalanı'nda Türk yetkililer tarafından çiçeklerle karşılanması, Yunan basını tarafından, ''Türkler sıcak karşılama törenleriyle dostluğun altına damgalarını vurdular'' şeklinde değerlendirildi. 
     ''Komşumuz, Panathinaikos'un İstanbul'a adım atar atmaz kendini evindeymişçesine rahat hissettiği bir atmosfer yarattı'' diyen Yunan basını, Fenerbahçe-Panathinaikos karşılaşmasının, 2008 Avrupa Futbol Şampiyonası'nın 2 ülke tarafından ortak düzenlenmesi talebinin sonuçlanması aşamasında ''son durak'' olduğu görüşünde de birleşti. 
     Öte yandan Atina'da yayınlanan To Vima gazetesi, ''2008 ortağımızın karşılaması sıcak bir törenin ötesindeydi'' şeklindeki haberinde, ''Türkiye ile Yunanistan her düzeyde, ebedi dostluk, dayanışma ve barış anlaşmalarına imza atsalardı bile komşumuz Yunan grubuna dünkü gibi bir karşılama töreni hazırlamazdı'' yorumunu yaptı. 
     





</TEXT>
</DOC>
