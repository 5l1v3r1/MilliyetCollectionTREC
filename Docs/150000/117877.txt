<DOC>
<DOCNO> 117877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/ekonomi/eko03.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro doları yine solladı 
</HEADLINE>
<TEXT>

En son temmuz ayında doları geçen euro, dün de ikinci kez doları geçti. Piyasada euro, 1 milyon 631 bin liradan, dolar ise 1 milyon 616 bin liradan işlem gördü 
     EKONOMİ SERVİSİ 

     AABD ekonomisiyle ilgili endişelerin yeniden ortaya çıkması, ABD Merkez Bankası’nın FED faiz indirimini beklenenden fazla yapması ve New York Borsası’nın son üç haftanın en büyük düşüşünü gerçekleştirmesi dolar üzerindeki baskıları artırdı. Dolar, euro karşısında değer kaybederken dün 1.011’e geriledi. 
     Uzmanlar, Irak karar taslağının BM’de onaylanması ile artan savaş gerginliğinin de dolara baskı yarattığını belirtiyorlar. Bu göstergeler ışığında dolar, euro karşısında son üç ayın, Japon Yeni’nin de son iki ayın en düşük seviyesine indi. Euro temmuz ayından bu yana ilk defa 1.011 dolara kadar yükseldi. 
     
     Dolarda kan kaybı sürüyor 
     Euro - dolar fiyatı ile ilgili iç piyasa gelişmeleri de dış piyasalara paralel bir gelişme gösterdi. 
     Para piyasalarında bir yandan 3 Kasım seçimleri sonrası oluşan iyimserliğin, diğer yandan uluslararası piyasalarda ortaya çıkan gelişmelerin etkisiyle dolardaki değer kaybı dün de devam etti. 
     Dünya piyasalarında değer yitiren dolar, bankalararası piyasada da dün 14 bin lira düşüş gösterdi. Bankalararası piyasada önceki gün 1 milyon 624 bin lira olan dolar dün 1 milyon 610 bin liraya kadar düştü. Serbest piyasada ise önceki gün 1 milyon 630 bin lira olan dolar dün 14 bin lira gerileyerek 1 milyon 616 bin liradan kapandı. Merkez Bankası’nın bugün için açıkladığı 1 milyon 636 bin liralık değerle, 2 Temmuz’dan bu yana en düşük düzeyine inmiş oldu. 1 milyon 633 bin lira olan euro ise dün 1 milyon 631 bin liradan işlem gördü. Merkez Bankası’nın faiz indirim beklentisi dolarda yerli ve yabancı satışı getirdi. 
     
Tahtakale’de doları soran yok      Ağırlıklı olarak dolar işlemi yapan Tahtakele döviz piyasasında hareketlilik kayboldu. Yüksek hacimli döviz satışlarının gerçekleştiği Ayaklı Borsa’nın bulunduğu Altıncılar Sokak’ta sayıları azalan çalışanların ne elleri artık eskisi kadar havaya kalkıyor, ne de mobil telefonları kulaklarına gidiyor. Sokakta, çalışanların deyimiyle tiyatrocu’ların da sayısı azaldı. Kapalıçarşı’daki döviz bürolarına bağlı olarak çalışanlar da, şu andaki döviz fiyatlarının olması gereken rakamın çok altında bulunduğunu ve doların daha da düşerek, 1 milyon 600 bin liraya kadar ineceğini belirtiyor. Günlük ortalama 10 - 20 milyon dolar olan işlem hacmi 5 - 10 milyon dolar seviyesine indi. Döviz büfesi yetkilileri, ayaklı borsa ile bankalarda doların aynı seviyeye geldiğine dikkat çekerek, seçim sonrasında bankalardan Kapalıçarşı’ya dolar talebi gelmediğini belirttiler. 
     



 EKONOMİ 




















</TEXT>
</DOC>
