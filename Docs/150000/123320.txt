<DOC>
<DOCNO> 123320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sondun22.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Pat Cox Avrupa Türkiye'ye hem açık, hem de temkinli olmalı 
</HEADLINE>
<TEXT>

     Avrupa Parlamentosu AP Başkanı Pat Cox, ''Avrupa'nın Türkiye'ye karşı hem açık, hem de temkinli olması gerektiğini'' söyledi. Cox, Atina'da yayımlanan To Vima gazetesine verdiği demeçte, AP'ninn Türkiye ile ilgili görüşlerinin açık bir şekilde belirtildiğini ifade ederek, ''Avrupa Parlamentosu'nun Türkiye ilgili bazı çekinceleri vardır. Üyelik müzakerelerinin başlatılması için bazı koşulların yerine getirilmesini istemektedir'' dedi. Avrupa'nın sınırlarının ''müzakere edilemez demokratik değerlerle'' belirlendiğini kaydeden Cox, ''Artık bu konunun, yeni hükümetin söylediklerine bakılırsa, Türkler tarafından da anlaşıldığına inanıyorum'' dedi. 
     Cox, AK Parti Genel Başkanı Recep Tayyip Erdoğan ile ilgili bir soru üzerine, Erdoğan'ın hükümetin dışında bulunmasının zamanla ilgili bir sorun olduğunu, kısa sürede bu sorunun aşılacağına inandığını söyledi. 
     Kıbrıs konusuna da değinen Cox, Kıbrıs'ta yapacağı temaslarla BM Genel Sekreteri Kofi Annan'ın planının adada kesin bir çözüme varılabilmesi için büyük bir fırsat oluşturduğu mesajını vermek istediğini belirtti. Cox, ''Annan'ın planı Kıbrıs'ta adil ve dengeli bir çözüme varılabilmesi için her nesilde sadece bir kez ortaya çıkan büyük bir fırsattır'' diye konuştu. Cox, Kıbrıs'ta kesin çözüme varılabilmesi için KKTC Cumhurbaşkanı Rauf Denktaş ve Rum Yönetimi lideri Glafkos Klerides'e önemli roller düştüğünü kaydetti ve ''Denktaş ve Kleridis gerçekten bütün ömürlerini Kıbrıs'ın siyasi sorununun çözümüne adamışlardır. Halklarının ihtirasını yatıştırarak, endişe ve korkularını en iyi onlar anlayabilirler. Ayrıca, siyasi kariyerlerinin sonlarına doğru yaklaşmaları nedeniyle bu sorunu çözebilecek en uygun kişiler onlardır'' dedi. 
     





</TEXT>
</DOC>
