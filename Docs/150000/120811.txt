<DOC>
<DOCNO> 120811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sontur10.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Başörtüsünü serbest bırakacak yasal düzenleme yapılamaz 
</HEADLINE>
<TEXT>

     Cumhurbaşkanı Ahmet Necdet Sezer, Anayasa'da belirtildiği gibi laiklik ilkesi uyarınca devletin sosyal, ekonomik, siyasal ve hukuksal temel düzeninin din kurallarına dayandırılmasının olanaksız olduğunu belirterek, ''Toplumun gündeminden çıkmış bulunan başörtüsünün yeniden sorun durumuna getirilmesinin kimseye yararı yoktur'' dedi. 
     Cumhurbaşkanı Sezer, 24 Kasım Öğretmenler Günü dolayısıyla Milli Eğitim Bakanı Erkan Mumcu'nun başkanlığında Ankara'daki çeşitli okullar ile Türk Cumhuriyetleri'nden gelen öğretmenlerden oluşan heyeti Çankaya Köşkü'nde kabul etti. 
     24 Kasım Öğretmenler Günü'nde, Türkiye'nin geleceği için, büyük bir hizmet aşkıyla ve özveriyle görev yapan öğretmenlerle bir arada bulunmaktan mutluluk duyduğunu ifade eden Sezer, öğretmenlerin toplumsal yaşamdaki yeri ve öneminin tüm ülkeler için aynı olduğunu söyledi. 
     ''Öğrenme sürecinde insanın en büyük yardımcısı öğretmenlerdir'' diyen Sezer, öğretmenlerin, zihinleri doğrularla aydınlatarak geleceğe yön verdiğini, insanı insan yapan değerlerin kazanılmasında belirleyici rol oynadığını vurguladı. 
     Cumhurbaşkanı Sezer, yeni kuşakları yetiştiren ve yarınlara hazırlayan, böylelikle geleceğin sağlam temeller üzerinde biçimlenmesine katkıda bulunan öğretmenlerin, üstlendikleri yüce görev nedeniyle, ulusların yaşamında her zaman özel ve saygın bir konum edindiklerine değindi. Sezer, şöyle devam etti 
     ''Ulus ve devlet olarak bugünlere ulaşmamızda en büyük pay, koşullar ne olursa olsun görev anlayışından ödün vermeden ülkenin her köşesinde hizmetlerini sürdüren, aydınlanma ışığını yorulmadan taşıyan yurtsever öğretmenlerimizindir. 
     Cumhuriyet'in kuruluşuyla birlikte gerçekleştirilen atılımlarda hep ön sıralarda yer alan, Cumhuriyet'e ve değerlerine yürekten bağlı aydın kuşaklar yetiştirerek, çağdaşlaşma sürecine katkıda bulunan tüm öğretmenlerimize, Ulusum adına minnet ve şükranlarımı sunuyorum.'' 
     
     BİLGİ ÇAĞI'NDA EĞİTİMİN ÖNEMİ 

     Bilgi çağının yaşandığı günümüzde, ülkelerin çağdaş dünyadaki konumlarını güçlendirmelerinde eğitimin temel rol oynadığına dikkati çeken Sezer, ''Unutmamak gerekir ki, ancak araştıran, sorgulayan ve öğrendiklerini kullanarak bilgi üretimine katkıda bulunan toplumlar bilgi çağının etkin ülkeleri arasında yer alabilirler'' dedi. 
     Gelişmenin, değişen koşullara uyum sağlamanın ve çağdaşlaşmanın vazgeçilmez koşulu olan eğitimin, bireyin kendinden başlayarak, yaşadığı toplumu ve çevresini değiştirip geliştirmesi yönünde yapılan etkinliklerin tümü olduğunu ifade eden Sezer, bu yönüyle eğitimin, bir ülkenin bugününü olduğu kadar, geleceğini de çok yakından ilgilendirdiğini söyledi. Sezer, ''Dünyada yaşanan gelişmelerin gerisinde kalmamak, yenilikleri izleyen değil, yeniliklere yön veren bir ülke durumuna gelebilmek için, eğitim sistemimizi geliştirmek, yurttaşlarımızın eğitim düzeyi ile eğitim hizmetlerinin kalitesini her aşamada yükseltmek zorundayız'' diye konuştu. 
     Sezer, öğrencilerin, yaratıcılıklarını ortaya çıkaracak ve ilgi alanlarını geliştirecek, dogmalardan ve ezbercilikten uzak, öğrenmeyi temel alan bir eğitim sisteminin bilim, teknoloji, kültür ve sanat yaşamına katkıda bulunabilecek kuşakların yetiştirilmesini olanaklı kılacağını söyledi. 
     
     ''ÇAĞDAŞLAŞMA VE AYDINLANMA...'' 

     ''Eğitim sisteminin başarısında, uygulamaya konulan politikaların yanı sıra kuşkusuz en büyük rolü sizler üstlenmektesiniz'' diyen Sezer, öğretmenlere şöyle seslendi 
     Unutmayınız ki, Atatürkçülük bir çağdaşlaşma ve aydınlanma tasarımıdır. Çağdaşlaşma ve aydınlanma laik, demokratik, sosyal hukuk devletinin gerçekleştirilmesiyle olanaklıdır. Bunun temelinde ise kuşkusuz laik eğitim yatar. 
     Yurdumuzun her köşesinde, Atatürk ilke ve devrimleri ışığında, sağlıklı kuşaklar yetiştirmek ve yeni kuşakların çağdaş yaşam sürmelerine olanak tanıyan bilgi, birikim ve becerileri kazandırmak için özveriyle görev yapan siz değerli öğretmenlerimize büyük bir sevgi, saygı ve gönül borcu duyuyoruz. 
     Ulusumuz, çocuklarımızı ve gençlerimizi emanet ettiğimiz sizleri, aydınlanma çabalarının itici gücü ve Türkiye Cumhuriyeti'nin ereklerine ulaşmasının en büyük güvencesi olarak görmekte, hizmetlerinizi takdirle karşılamaktadır. 
     Çocuklarımızın ve gençlerimizin, aydınlık bakış açısıyla geleceğe hazırlanmaları, yeniliklere açık, demokrasiyi ve çağdaş yaşamı özümsemiş bireyler olarak yetiştirilmeleri temel amacımızdır. 
     Sizler, bu amaca ulaşılmasında önemli sorumluluklar üstlenmekte öğrencilerinize temel eğitimin yanı sıra kendi yaşamınızla da örnek olarak düşünme, düşüncesini özgürce açıklama, kararlarını verebilme ve uygulayabilme yetisini kazandırmak için yılmadan çaba göstermektesiniz. 
     Yüce hizmetlerinizin karşılığı olarak, toplumumuzun sevgi ve saygıyla yaklaştığı öğretmenlerimizin her şeyin en iyisini hakettiğine inanıyoruz.'' Cumhurbaşkanı Sezer, öğretmenlerin, ulusu bilgi çağına hazırlama görevini başarıyla yerine getirebilmeleri için gerekli düzenlemelerin hızla yaşama geçirilmesi, ekonomik ve sosyal sorunlarının çözümü konusunda köklü adımlar atılması ve emeklerinin karşılığını almalarını sağlayacak tüm olanakların sunulması gerektiğini söyledi. 
     
     ''LAİKLİK VE BAŞÖRTÜSÜ SORUNU'' 

     Cumhurbaşkanı Sezer, aydınlanma ve çağdaşlaşma reformunu sağlayan ve Anayasa'nın ilk maddeleri ile güvenceye alınan Cumhuriyet'in temel ilkelerinin başında, birçok temel ilkenin de olmazsa olmazı laiklik ilkesinin geldiğine işaret ederek, şunları kaydetti 
     ''Anayasa'yı resmen yorumlamaya yetkili tek organ olan Anayasa Mahkemesi'nin çeşitli kararlarında vurgulandığı gibi, Türkiye Cumhuriyeti'nin laiklik anlayışı, Atatürk devrimlerine ışık tutan, Türk aydınlanma çağını başlatan, tüm ilke, kural ve kurumların temelini oluşturan ve Türk Ulusu'nu çağdaş uygarlık düzeyinin üstüne çıkaracak laiklik anlayışıdır. 
     Anayasa'da belirtildiği gibi laiklik ilkesi uyarınca, devletin sosyal, ekonomik, siyasal ve hukuksal temel düzeninin din kurallarına dayandırılması olanaksızdır. 
     Toplumun gündeminden çıkmış bulunan başörtüsünün yeniden sorun durumuna getirilmesinin kimseye yararı yoktur. 
     Özel alanda özgürlük kapsamına girdiğinde kuşku bulunmayan başörtüsünün, kamusal alanda kabul edilip edilemeyeceği sorunu Anayasa Mahkemesi kararlarıyla çözülmüştür. Yüksek Mahkeme, yükseköğretim kurumlarında başörtüsünü serbest bırakan yasal düzenlemeyi Anayasa'ya aykırı bularak iptal etmiştir. 
     Anayasa Mahkemesi'nin yerleşik kararlarına göre, artık, Anayasa'yla bağdaşmayacağı için, kamusal alanda başörtüsünü serbest bırakacak bir yasal düzenleme yapılması olanaksızdır. 
     Kamusal alanı düzenleyen hukuksal kuralları görmezden gelinerek uygulamada dini kuralları geçerli kılmak da hukuk devleti ilkesiyle bağdaşmaz. 
     Bir kez daha vurgulamak isteriz ki, Anayasa'nın değiştirilemez nitelikte görerek güvenceye aldığı Cumhuriyet'in temel ilkelerinden vazgeçilmesi asla söz konusu olamaz. 
     Bunu sağlayacak olanlar da, tüm görevliler yanında aydınlanma devriminin yılmaz bekçileri, öğretmenlerimizdir.'' Öğretmenlerin Türkiye Cumhuriyeti'nin başarılarında temel rol oynadığını ve ülkenin öğretmenlerin çabaları sayesinde yarınlara güvenle bakabildiğini ifade eden Sezer, ''Türk Ulusu, bugünkü gücünü siz öğretmenlerimize borçlu olduğunun bilinciyle, her zaman yanınızda olmayı sürdürecektir. Sizlerin ve tüm öğretmenlerimizin 24 Kasım Öğretmenler Günü'nü kutluyor, Başöğretmen Atatürk'ü şükran, gönül borcu ve saygıyla anıyorum'' diye konuştu. 
     
     ''ÖĞRETMENLERİN EKONOMİK DURUMLARI'' 

     Milli Eğitim Bakanı Erkan Mumcu da, Sezer'e Türk eğitim camiasına ve öğretmenlere bugüne kadar verdiği destekten dolayı teşekkür ederek, ''Bundan sonraki günlerde de bu desteğinizi her zaman yanımızda hissedececeğimize inanıyoruz'' dedi. 
     Öğretmenler adına bir konuşma yapan Neşe Tekin de, Atatürk'ün kendilerine yüklediği görev ve sorumlulukların bilincinde olduklarını belirterek, bu gururlu görevi yerine getirmek için her türlü zorlukla mücadele ettiklerini söyledi. 
     Tekin, eğitim sisteminde yapılması gereken yenilik ve değişikliklerin en kısa sürede hayata geçirilmesi gerektiğini vurgulayarak, aklın ve bilimin önderliğinde görevini azim ve kararlılıkla sürdüren öğretmenlerin özlük haklarının ve ekonomik durumlarının düzeltilmesi konusunda Cumhurbaşkanı Sezer'in desteklerini beklediklerini söyledi. 
     
     ''68 YILLIK ÖĞRETMENİN SÖZLERİ'' 

     Törende daha sonra Milli Eğitim Bakanı Mumcu, Cumhurbaşkanı Sezer'e öğrenciler tarafından yapılan bir resim sundu. 
     Heyetteki en yaşlı öğretmen olan Refet İnanç, yanına gelerek elinden tutan Cumhurbaşkanı Sezer'e, ''68 yıllık meslek yaşamımda ülkeme, insanlığa bir hizmet verebildiysem, kendimi mutlu addedeceğim'' dedi. Cumhurbaşkanı Sezer, ''Biraz daha hizmet edebilmek için Tanrı'dan güç ve izin istediğini'' belirten İnanç'a, ''O izni alırsınız umarım'' yanıtını verdi. 
     Refet İnanç, daha sonra Cumhurbaşkanı Sezer'e kız meslek lisesi öğrencileri tarafından yapılan cam vazoyu sundu. Cumhurbaşkanı Sezer, İnanç ve diğer öğretmenlerle hatıra fotoğrafı çektirdi. 
     

     
</TEXT>
</DOC>
