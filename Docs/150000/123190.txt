<DOC>
<DOCNO> 123190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sontur05.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürücüler sise dikkat 
</HEADLINE>
<TEXT>

     Sisli havalarda trafiğe çıkan sürücülerden hız yapmamaları, güvenli sürüş için yol çizgilerini takip etmeleri istendi. 
     Kayseri Bölge Trafik Denetleme Şube Müdürü Başkomiser İzzet Sezerkan, bayram sonrası trafik yoğunluğunun artacağını ve mevsim nedeniyle yer yer yoğun sis yaşandığını belirterek, sürücülerin daha dikkatli seyretmelerini istedi. 
     Yolun durumu, arazi koşulları ve rüzgar akımı gibi etkenlerin sis yoğunluğunu artırdığına dikkati çeken Sezerkan, şu uyarılarda bulundu 
     ''Görüş mesafesinin 10 ile 50 metreye kadar düştüğü sisli havalarda sürücüler, takip mesafesini iyi ölçerek, aşırı hızdan kaçınmalı. Sisin zaman zaman dağılmasına aldanılarak hız artırılmamalı. Rüzgar akımı ve arazi koşulları, sisi aniden yoğunlaştırabilir. Hızlı seyreden araçlar, bu yoğunlukta neyle karşılaşacağını tahmin edemedikleri için kaza riski taşırlar. Sisli havalarda sürücüler, yol çizgilerini takip ederek, hız kurallarına da uymalıdır. Ayrıca sis lambaları ve farlar yanık bulundurulmalı.'' Sezerkan, görüş mesafesinin 10 metrenin altına düştüğü durumunda ise sürücülerin beklemeleri ve sis dağıldıktan sonra yola devam etmeleri gerektiğini kaydetti. 
     





</TEXT>
</DOC>
