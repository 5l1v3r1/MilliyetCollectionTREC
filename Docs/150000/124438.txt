<DOC>
<DOCNO> 124438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sonspo03.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş tarih yazdı... Avrupa'da ilk kez 4. turda... 
</HEADLINE>
<TEXT>

     Beşiktaş, Ukrayna'nın Dinamo Kiev takımını eleyerek, tarihinde ilk kez Avrupa kupalarında 4. tura çıkma başarısını gösterdi. 
     Siyah-beyazlılar, 1959 yılında başlayan Avrupa kupaları serüveninde bugüne dek 3. turdan ötesine geçememişti. 
     İlk olarak Avrupa Şampiyon Kulüpler Kupası'nda 1986-87 sezonunda 1. turda Arnavutluk'un Dinamo Tiran, 2. turda da sahaya çıkmayan Kıbrıs Rum Kesimi'nin Apoel takımını hükmen galibiyetlerle eleyen siyah-beyazlılar, 3. turda ise bu akşam eledikleri Dinamo Kiev karşısında başarılı olamayarak turu geçememişti. 
     Beşiktaş, 1996-97 sezonunda UEFA Kupası'nda ön elemede Belarus'un Dinamo Minsk, 1. turda Belçika'nın Molenbeek, 2. turda Polonya'nın Legia Varşova takımlarını elemiş, 3. turda ise İspanya'nın Valencia takımına elenmişti. 
     Bu sezon Avrupa'da başarılı bir grafik çizen ''Kara Kartallar'', 1. turda Bosna Hersek'in FK Sarajevo, 2. turda İspanya'nın Deportivo Alaves ve son olarak da 3. turda Ukrayna'nın Dinamo Kiev takımlarını eleyerek, 4. tura çıktı ve tarihi bir başarıya imza attı. 
     
     DİNAMO KİEV'DEN RÖVANŞI ALDI 

     Beşiktaş, 1986-87 sezonunda Avrupa Şampiyon Kulüpler Kupası 3. turunda elendiği Dinamo Kiev'den, 15 yıl sonra rövanşı aldı. 
     Siyah-beyazlılar, 14 Mart 1987'de o dönemlerde SSCB takımı olan Dinamo Kiev'e kötü hava koşulları nedeniyle İstanbul'da oynanamayan ve İzmir'de yapılan ilk maçta 5-0 yenilmiş, 18 Mart'ta oynanan rövanşta da 2-0 kaybedip, elenmişti. 
     
     BEŞİKTAŞ'IN BİLEĞİ BÜKÜLMÜYOR 

     Kiev'den turu geçerek dönen Beşiktaş, Teknik Direktör Mircea Lucescu yönetiminde bu sezon oynadığı resmi maçlardaki yenilmezlik serisini 22'ye çıkardı. 
     Siyah-beyazlılar, sezon başından buyana oynadığı 15 lig, 6 UEFA Kupası ve 1 Türkiye Kupası maçında mağlup olmadı. 
     Beşiktaş'ın 22 maçlık yenilmezlik serisindeki maçları şöyle 
     Birinci Süper Lig 
     Bursaspor - Beşiktaş..... 2 - 2 Beşiktaş - Kocaelispor... 2 - 1 İstanbulspor - Beşiktaş.. 1 - 2 Beşiktaş - Diyarbakırspor 2 - 0 Göztepe - Beşiktaş....... 2 - 2 Beşiktaş - Trabzonspor... 0 - 0 Ankaragücü - Beşiktaş.... 0 - 1 Beşiktaş - Gaziantepspor. 0 - 0 Denizlispor - Beşiktaş... 1 - 2 Beşiktaş - Malatyaspor... 3 - 0 Beşiktaş - Elazığspor.... 3 - 1 Altay - Beşiktaş......... 0 - 1 Beşiktaş - Adanaspor..... 3 - 0 Beşiktaş - Gençlerbirliği 1 - 1 Galatasaray - Beşiktaş... 0 - 1 UEFA Kupası 
     Beşiktaş - Sarajevo...... 2 - 2 Sarajevo - Beşiktaş...... 0 - 5 Alaves - Beşiktaş........ 1 - 1 Beşiktaş - Alaves........ 1 - 0 Beşiktaş - Dinamo Kiev... 3 - 1 Dinamo Kiev - Beşiktaş... 0 - 0 Türkiye Kupası 
     Elazığspor - Beşiktaş.... 0 - 2 


     
</TEXT>
</DOC>
