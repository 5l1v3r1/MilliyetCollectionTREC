<DOC>
<DOCNO> 130392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sontur04.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de bu hafta... 
</HEADLINE>
<TEXT>

     TBMM Genel Kurulu, bu hafta ''Devletle mükellef'' arasında vergi barışını sağlamayı amaçlayan tasarıyı yasalaştırmak için çalışacak. 
     Geçen hafta Plan ve Bütçe Komisyonu'nda kabul edilen ''Kesinleşmiş ve ihtilaflı vergi alacaklarını yeniden yapılandıran, stok beyanı ve matrah artırımı getiren, cezalarda yeni düzenleme'' öngören ''Vergi Barışı Yasa Tasarısı''nın Genel Kurul'daki görüşmelerine Salı günü başlanması bekleniyor. 
     Genel Kurul'da Çarşamba günü de Salı günü komisyondan geçirilmesi planlanan yabancı sermayenin Türkiye'de yatırım yapması önündeki engelleri kaldıran düzenlemeler içeren tasarının 48 saat geçmeden görüşülmesi için Danışma Kurulu'na öneri götürüleceği bildirildi. CHP'nin kabul etmemesi durumunda AK Parti önerisini, Genel Kurul'a getirerek tasarının görüşmelerine başlanmasını sağlamayı planlıyor. 
     AK Parti ve CHP Gruplarının Salı günü yapılacak toplantılarında son gelişmeler değerlendirilecek. 
     Bu arada milletvekillerinin Genel Kurul çalışmalarını ''Etkin ve süratli bir biçimde sürdürebilmeleri'' için çarşamba ve perşembe günleri TBMM'ye ziyaretçi alınmayacak. 
     
     KOMİSYONLARDA YOĞUN ÇALIŞMA 
     Komisyonlar bu hafta yoğun bir çalışma programı izleyecek. Adalet Komisyonu yarın yapacağı toplantıda, avukatlıktan hakimlik ve savcılık mesleğine geçişlerdeki yaş şartını yeniden düzenleyen tasarı ile cezaevlerindeki açlık grevlerini önlemeye yönelik düzenlemelerin yeraldığı tasarıyı görüşecek. Komisyon Perşembe günü de Adli Tıp Kurumu Yasası'nda değişiklik öngören tasarıyı ve Türkiye Adalet Akademisi Yasa Tasarısını ele alacak. 
     Plan ve Bütçe Komisyonu'nda Salı günü yabancı sermayenin Türkiye'de yatırım yapması önündeki engelleri kaldıran tasarı ile Gelibolu Yarımadası Tarihi Milli Parkı Yasası'ndaki ''Fon'' ibarelerini ''Özel hesap'' olarak değiştiren tasarı görüşülecek. Milli Eğitim, Kültür, Gençlik ve Spor Komisyonu Çarşamba günü, kurmay subayların Harp Akademileri Komutanlığı bünyesinde doktora eğitimi alabilmeleri için enstitü kurulmasını öngören tasarıyı, İçişleri Komisyonu da Hayvanları Koruma Yasa Tasarısı'nı görüşecek. 
     Tarım, Orman ve Köyişleri Komisyonu, Perşembe günü için Kara Avcılığı Yasa Tasarısı'nı gündemine aldı. TBMM Hesaplarını İnceleme Komisyonu da aynı gün Meclis bürokratları ile biraraya gelerek, çalışmalar hakkında bilgi alacak. 
     





</TEXT>
</DOC>
