<DOC>
<DOCNO> 100307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/soneko06.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'deki durgunluk diğer piyasaları da etkiliyor... 
</HEADLINE>
<TEXT>

     Wall Street'te dün yaşanan düşüşe rağmen piyasa oyuncularının ABD ekonomisindeki yavaşlık işaretlerinin diğer ekonomileri de kötü etkileyeceği değerlendirmeleriyle dolar değer kazandı. 
     Uzmanlar, Wall Street'teki yeni düşüşler karşısında ABD fonlarının zarar kapatma amacıyla paralarını dışarıdan ABD'ye getirmelerinin dolara destek olan bir başka husus olduğunu söylüyorlar. 
     ABD borsasındaki düşüşe karşın Tokyo ve Avrupa borsalarının da değer kaybetmeleri doların buradan kaynaklanan zayıflığını kapatıyor. 
     Öte yandan sigortacılar gibi bazı kurumsal Japon yatırımcıların dolar aldıkları ve Wall Street'teki düşüşler karşısında FED'in faiz indirimi yapacağı yönündeki bazı beklentilere paralel olarak ABD Hazine kağıdı portföylerini artırdıkları belirtiliyor. 
     Ancak ABD'den gelen verilerin kötülüğü karşısında dolarır çıkışının da cılız kalması bekleniyor. ABD'de dün açıklanan hizmet sektörüne ilişkin bir endekste yaşanan büyük düşüş ABD ekonomisinden gelen kötü verilere bir yenisini ekledi. 
     Wall Street bu veri üzerine 5 yılın yeni en düşük seviyelerine geriledi. Dow Jones Endeksi yüzde 3.36, Nasdaq endeksi ise yüzde 3.24 değer kaybetti. 
     Brezilya'da Ekim seçimleri öncesinde artan tansiyonu yatıştıracak bir IMF yardımına ilişkin ayrıntılar beklenirken piyasaların düşüşü sürdü. Brezilya borsası yüzde 3.88 değer kaybederken, Real yüzde 5 düşerek, dolar karşısında 3.17'ye geriledi. 
     Bu sabah Asya borsaları da düşüşle güne başladı. 
     





</TEXT>
</DOC>
