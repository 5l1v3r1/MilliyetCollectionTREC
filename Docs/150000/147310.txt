<DOC>
<DOCNO> 147310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sonspo03.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
BBC, İngiltere-Türkiye maçını böyle yorumladı... 
</HEADLINE>
<TEXT>

     BBC, İngiltere'nin Türk Milli Futbol Takımı'nı 2-0 yendiği Avrupa Şampiyonası grup maçıyla ilgili olarak, ''Türkler'in inatçı yaradılışlarını gösterip uzun süre direndiği'' yorumunu yaptı. 
     İngiltere'nin Sunderland kentinde oynanan maçın ilk yarısında Türkiye'ye övgüler yağdıran BBC yorumcuları, ''Türkiye'nin neden daha iyi olduğunu görmek çok kolay. Çünkü çok çalışıyor, çok koşuyor, birbirlerine çok yardımcı oluyorlar'' dedi. 
     İlk yarıda Türkiye'nin İngiltere'ye top oynama fırsatı tanımadığını belirten BBC yorumcuları, ''Türk oyuncuların topa çok iyi sahip olduğunu, bu nedenle İngiliz oyuncuların, Türkiye'yi durdurmaya konsantre olmaktan gol atmaya fırsat bulamadığı'' görüşünü dile getirdiler. 
     İkinci yarıda ise yorumlarının yönü değişen ve Türkiye'nin çok kötü bir performans ortaya koyduğunu belirten BBC futbol yorumcuları, ''Sanki ilk yarıda sahanın hakimi olan, sürekli pres yapan o takım gitti, başka takım geldi'' dediler. 
     Maçı kazanmanın mutluluğunu ise ''Sanki Avrupa Şampiyonu olduk. Tabii bu sevinç hakkımız, zira bu çok kritik bir maçtı'' diye dile getiren BBC yorumcuları, Türkiye Milli Futbol Takımı'ndan Nihat, Emre ve Rüştü'yü göklere çıkardılar. 
     Yorumcular, özellikle kaleci Rüştü'yü ''harika'' olarak nitelerken, ''özellikle 60 ile 65. dakikalar arasındaki üst üste gelen pozisyonları kurtararak en iyi olduğunu kanıtladı'' dediler. 
     Bu arada, BBC'ye maçla ilgili görüşlerini açıklayan İngiltere Milli Takımı'nın yıldızı David Beckham da, ''iyi oynayan ve hak edenin kazandığını'' söyledi. 
     Beckham, ''Çok çalıştık, bu maça çok iyi hazırlandık ve hakkımız olanı aldık'' dedi. 
     
</TEXT>
</DOC>
