<DOC>
<DOCNO> 121619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sonspo08.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basınından Emre ve Okan'a alkış... 
</HEADLINE>
<TEXT>

     Avrupa Şampiyonlar Ligi A Grubu'nda deplasmanda İngiltere'nin Newcastle takımını 4-1 yenen FC İnter, gösterişli futbolu ile italyan basını tarafından övgüler alırken, Emre ve Okan da alkışlandı. 
     Ülkenin yüksek tirajlı gazetesi La Gazzetta dello Sport, Okan'ı daha önceden de yazdığı gibi motora benzetti. ''Mini Türk, metropoldeki trafikte etkili olan bir motora sahip. Rakiplerinin arasından çeviklik ve akıllılıkla fışkırıyor'' ifadelerini kullanan gazete, Okan'ın Zanetti ile uyum içinde olduğunu gösterdiğini kaydetti. 
     La Gazzetta, Okan gibi 7 puan verdiği Emre için de ''öfkeli, dinamik ve top çalmadaki yeteneğini bir kez daha kanıtlıyor'' diyerek, 22 yaşındaki Türk futbolcunun İnterli taraftarların gönlünü fethetmeye devam ettiğini yazdı. 
     Gazete ayrıca, uzun süredir sakat olan Cristiano Zanetti'nin Aralık ayında sahalara geri döndüğünde Emre'den formayı kapmasının zor olacağının altını çizdi. 
     İnter'in orta sahasında en az göze çarpan futbolcu olarak Okan'ı gösteren Corriere dello Sport, yine de takımdaki en yararlının bu futbolcu olduğunu belirtti. 
     Gazete, özellikle oyun sitili ile Okan'a daha fazla değer verilmesi gerektiğini ve layık olduğu önemi almadığını yazdı. 
     Corriere dello Sport, İnter'deki diğer Türk futbolcu Emre'nin, takım arkadaşları tarafından ''bücür'' olarak çağırıldığını ve bundan Emre'nin asla alınmadığını kaydederek, lakabının ''bücür profesör'' olarak değiştirilmesinin daha doğru olacağını savundu. 
     Tutto Sport gazetesi ise Emre ile ilgili yaptığı yorumda, daha çok Türk futbolcunun maçta eldiven takmasını ve boğazlı kazak giymesini ön plana çıkarttı. 
     Kullanılan ifadelerde, ''Soğuktan korunmak için giydiği kıyafet İngilizleri güldürüyor. Cervino dağlarında İtalya'nın en yüksek dağı tatilde olan gerçek bir Türk'e benziyor'' denildi. 
     Emre'nin defanstaki birkaç hatası dışında ''çalışkan, ilerisini görebilen'' bir maç çıkardığını yazan gazete, geçtiğimiz haftaki Milano derbisinde Türk futbolcunun kadrodan son anda çıkarıltılmasını hatırlatarak, ''Elbetteki onun da Milan'a karşı büyük faydaları olabilirdi'' ifadeleri kullanıldı. 
     Tutto Sport ise Okan hakkında, ''Sürekliliği yok, güzel değil ama yararlı. İnter'in 3. golünde Crespo'ya mükemmel bir pas veriyor. Conceiçao'dan daha az teknik ama kanatları büyük yüreklilikle koşarak çok iyi kapatıyor ve maçtaki ince hareketleri de yadırganamaz'' yorumunda bulundu. 
     Öte yandan İtalyan gazeteleri, Milano derbisinde alınan yenilgiden sonra eleştiri oklarının yöneltildiği teknik direktör Hector Cuper'in Şampiyonlar Ligi 2. turuna çok iyi bir başlangıç yaparak güzel cevap verdiği görüşünde birleşti. 

     
</TEXT>
</DOC>
