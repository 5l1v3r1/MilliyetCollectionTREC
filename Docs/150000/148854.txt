<DOC>
<DOCNO> 148854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/soneko24.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Hiç bir kuvvet Kafkas ülkeleriyle ilişkimizi zedeleyemez 
</HEADLINE>
<TEXT>

     Başbakan Recep Tayyip Erdoğan, Orta Asya ve Kafkas ülkeleri ile Türkiye arasında tarihten gelen derin, güçlü bağların ve dostluk bulunduğunu belirterek, ''Hiçbir güç, hiçbir engelleme, dostluğumuzu, kardeşliğimizi ve ebedi ilişkilerimizi zedeleyebilecek bir kudrete sahip olamayacaktır'' dedi. 
     Erdoğan, Türkiye Odalar ve Borsalar Birliği TOBB ile Türk İşbirliği Kalkınma İdaresi'nin TİKA işbirliğiyle Ankara Dedeman Oteli'nde düzenlenen ''Avrasya Ticaret ve Sanayi Odaları Başkanları 1. Zirve Toplantısı''nda yaptığı konuşmada, uluslararası ilişkilerde sağlam bir siyasi iradenin önemine işaret etti. 
     Siyasi diplomatik ve ekonomik ilişkilerin, siyasi iradenin gücüyle daha etkin olduğunu dile getiren Erdoğan, şöyle konuştu 
     ''Dünyada yaşanan yeni gelişmeler ve olaylar, son dönemde gelecek tasarımlarımızı projelerle ortaya koymamızı gerektiriyor. Tecrübelerimizi ve insanlarımızı birbirimize aktardığımızda çok daha önemli bir direnç ortaya çıkacaktır. Bunun toplumlarımıza adalet, refah ve kalkınma getireceğine inanıyorum. Şunu ifade edeyim ki, karşılıklı ekonomik ve ticari ilişkilerimizin önündeki en önemli engel mevzuat engelleridir. Gelişmelere kapalı, katı rejimlerin toplumları mevzuatla boğulmaktadırlar. Türkiye ile Orta Asya ve Kafkas ülkeleri arasındaki ilişkiler bu coğrafyanın geçmişini ve bugününü anlatmakla kalmayıp geleceğe de ışık tutan tarih, kültür ve kader birliğini ortaya koymaktadır.'' 
     
     ''TARİHTEN GELEN GÜÇLÜ, DERİN BAĞLAR...'' 
     Sovyetler Birliği'nin 1991 yılında yıkılış sürecini anlatan Erdoğan, bu tarihten sonra Sovyetlerden ayrılan Türk Cumhuriyetleri ve Kafkas ülkeleriyle ilişkilerin çok önemli gelişmeler kaydettiğini bildirdi. Ancak bu ilişkilerin istenilen düzeye taşınamadığını söyleyen Erdoğan, yine de çok önemli gelişmeler kaydedildiğini belirtti. 
     Türkiye'nin ekonomik ilişkilere büyük önem verdiğini dile getiren Erdoğan, ''Çünkü insanlarımız arasında tarihten gelen öylesine güçlü, derin bağlar var ki, hiçbir güç, hiçbir engelleme dostluğumuzu, kardeşliğimizi ve ebedi ilişkilerimizi zedeleyebilecek bir kudrete sahip olamayacaktır'' dedi. 
     Uluslararası alanda siyasi ve kültürel ilişkilerin gerisinde kalan ekonomik ilişkileri de ileri bir seviyeye çıkarmanın önemine değinen Erdoğan, ''Dünya tarihinin her döneminde açıkça görüldüğü üzere ülkeler arasında kurulan kalıcı ilişkilerin temelinde ticari ve ekonomik ilişkiler sağlanan ortak çıkar birliktelikleri yer almaktadır'' diye konuştu. 
     Erdoğan, Türkiye'nin geçtiğimiz 20 yıl içinde çok büyük ekonomik değişim yaşadığını ifade etti. 
     Türkiye ile Orta Asya ve Kafkas ülkeleri arasındaki ticaret hacminin 1992'de 300 milyon dolar olan iken zamanla 1.5 milyar dolara çıktığını, ancak 1998'deki ekonomik kriz nedeniyle 1.2 milyar dolara gerilediğini ifade eden Erdoğan, bu rakamların mevcut potansiyeli yansıtmadığını ve artırılması gerektiğini kaydetti. 
     





</TEXT>
</DOC>
