<DOC>
<DOCNO> 131198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sondun07.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den helikopterlere onay geliyor... 
</HEADLINE>
<TEXT>

     ABD Başkanı George Bush yönetimi, Irak'a olası harekat çerçevesinde Türkiye'ye ayırmayı planladığı yardım paketinin bir parçası olarak, Türkiye'ye askeri helikopterlerin satışının yolunu açıyor. 
     Amerikan kongre kaynakları, ABD Eximbank'ının, 8 adet S-70B Seahawk Deniz Şahini ve 6 adet UH-60 Black Hawk Kara Şahin helikopterlerinin satışı için Türkiye'ye 324 milyon dolarlık krediye çok kısa sürede onay vermesinin beklendiğini söylediler. 
     Helikopterlerin Türkiye'ye teslimi için Eximbank kredisi, geçen yıl ABD kongresinin Bankacılık Komitesi Başkanı, Rum lobisi mensubu, Demokrat Parti Maryland Senatörü Paul Sarbanes'e takılmıştı. 
     Sarbanes, Amerikalıların ödediği verginin, askeri satış kredilerine gitmesine izin verilemeyeceğini gerekçe göstermişti. 5 Kasım'daki Kongre ara seçimleri sonucunda Bush'un Cumhuriyetçi Partisi'nin Senato'da çoğunluk elde etmesi üzerine Sarbanes, Bankacılık Komitesi başkanlığı görevinden ayrılmak zorunda kalmıştı. 
     ABD'nin Türkiye için hazırlamakta olduğu paketin, askeri ve ekonomik bölümleri bulunuyor. 
     Askeri bölümde, bu Eximbank kredisinin dışında başka yardımların da yer alması beklenirken, bu konuda ayrıntılar açıklanmıyor. 
     Paketin ekonomik destek bölümünün ise Türkiye'nin olası Irak operasyonunda işbirliği düzeyine bağlı olacağı kaydediliyor. 
     





</TEXT>
</DOC>
