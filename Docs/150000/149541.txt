<DOC>
<DOCNO> 149541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/sondun32.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD tankları Kerkük'e giriyor... 
</HEADLINE>
<TEXT>

     ABD'nin ilk zırhlı birliğinin Kerkük kentine girdiği bildirildi. 
     İngiliz Reuters ajansının haberine göre, ''Kerkük'ün yerel Kürt gruplarınca ele geçirilmesinin önüne geçileceğini Türkiye'ye bildiren'' ABD'nin ilk tankları, bugün sakin sevkıyatla kente girmeye başladı. 
     Önceki gün tapu daireleri ve bankalar dahil büyük yağmanın yapıldığı Kerkük'te, bugün birçok bölge normal günlük hayata dönmüş görünüyor. Tankerler su dağıtırken, ABD bombardımanı ve bazı permergelerin yağmalamasında zarar gören elektrik şebekesi ve telefon kabloları teknisyenlerce onarılmaya başladı. 
     Kerkük'teki Kürt permerge sayısının cuma ve cumartesiye oranla epey düştüğü bildiriliyor. Kürt gruplarının liderleri, Türk Silahlı Kuvvetleri'nin uyarısı üzerine, kentteki peşmergeleri çekerek yönetimi ABD ordusuna bırakma sözü vermişlerdi. 
     Bu arada öğle saatlerine dek Kerkük'teki Amerikan askeri sayısı azdı. Bu askerlerin çoğu, stratejik noktaları, kente giriş-çıkışları denetim altına aldı. 
     Kuzeybatıdaki Musul gibi toprakları petrol zengini olan 700 bin nüfuslu Kerkük'ün ''az sayıda da olsa'' Amerikan askerlerince idare edilebileceği umutları arttı. 
     173. Hava İndirme Tugayı'ndan Teğmen Henji Price, ''Dün ile bugün arasında çok fark var. Dün kalabalıklar arasında kargaşa vardı. Bugün yerel polis asayişi sağlıyor. Su ve elektrik de bağlanıyor'' dedi. Teğmen Price, altı subayla birlikte vilayet binasını denetliyor. 
     Kentteki Türkmenler, dün peşmergelerin istilasıyla su ve elektriğin de kesildiğini bildirmişlerdi. Yağmada en çok, Irak lideri Saddam Hüseyin'in Baas Partisi'ne bağlı binalar zarar gördü. 
     Kerkük'teki Arami Katolik Kilisesi Piskoposu Andraus Sanna, ''Kürtler, devrilen rejime öfkelerinden biraz hırsızlık yaptılar. Eski rejim altında çok çektiler'' dedi. 
     Kerkük'teki Araplarla Türkmenler, Kürt nüfusuyla karşılıklı tedhiş eylemlerinden korkuyorlardı. Ancak korkulanın önemli ölçüde bertaraf edildiği belirtiliyor. 
     Türkiye, Kerkük ve Musul'daki durum üzerine ABD ile eşgüdüm içinde Kuzey Irak'a 3 grup halinde askeri gözlemci sevk etti. Denetime alınan Musul, Kuzey Irak'ın en büyük kenti. 
     Irak'ta ABD'nin tam denetim altına alamadığı tek önemli kent olarak, Bağdat'ın 175 km kuzeyinde Saddam Hüseyin'in memleketi Tikrit kaldı. 
     





</TEXT>
</DOC>
