<DOC>
<DOCNO> 131326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sontur23.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Açılan mezar sanıkları tahliye ettirdi... 
</HEADLINE>
<TEXT>

     Eskişehir'de kendi evi diye başkasının evine giren alkollü kişiyi döverek ölümüne neden oldukları iddiasıyla yargılanan 2 sanık, mezardan çıkarılan kafatası incelemesi sonucu tahliye oldu. 
     Ağır Ceza Mahkemesi'nde görülen davanın bugünkü duruşmasında, tutuklu sanıklar Nazif Karabakan 57 ve İbrahim Kurt 51 hazır bulundu. 
     Mahkeme heyeti, tutuklu sanıkların Esat Arlıer'in ölümünde kusuru olup olmadığının araştırılması için mezardan çıkarılan kafatası incelemesinde, müessir fiile bağlı ölüm bulgusuna rastlanmadığına ilişkin raporu açıkladı. 
     Tutuklu sanık Nazif Karabakan, olayda kusurunun bulunmadığının açıklanan raporla da ortaya çıktığını belirterek, tahliyesi talep etti. 
     Diğer sanık, İbrahim Kurt da, mahkeme heyetinden adli tıp raporunu gözönüne alınmasını isteyerek, tahliyesini istedi. 
     Mahkeme heyeti, Osmangazi Üniversitesi Tıp Fakültesi Adli Tıp Kurumu'nun raporu doğrultusunda tutuklu sanıklar Nazif Karabakan ile İbrahim Kurt'un tutuksuz yargılanmak üzere tahliye edilmesine karar verdi. 
     
     OLAY 
     Çamlıca Mahallesi'nde 20 Temmuz 2002'de meydana gelen olayda, alkollü Esat Arlıer, kendi evi diye Ayşe Bilgin'in evine girmişti. 
     Tanımadığı bir kişinin evine girdiğini farkeden Bilgin'in bağırması üzerine olay yerine gelen Nazif Karaban ve İbrahim Kurt'un, Esat Arlıer'i darp ettiği iddia edilmişti. 
     Fenalaşan Esat Arlıer Devlet Hastanesi'ne kaldırılmış ve ertesi gün ölmüştü. 
     





</TEXT>
</DOC>
