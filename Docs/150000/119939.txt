<DOC>
<DOCNO> 119939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sondun08.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bengaldeş'te gözaltında ölenlerin sayısı 27'ye yükseldi 
</HEADLINE>
<TEXT>

     Bangladeş'te güvenlik güçlerinin ülke çapında yürüttüğü ''suçla mücadele'' operasyonları sırasında gözaltında ölenlerin sayısının 27'ye yükseldiği bildirildi. 
     Bangladeş Genelkurmay Başkanı General Hasan Mesud Çovdury, Başbakan Halide Ziya'nın emriyle 17 Ekim'de başlatılan operasyonlarla ilgili olarak başkent Dakka'da yaptığı açıklamada, askerlerden masum kişilere zarar vermemelerini istedi. 
     Çovdury, gözaltına alınanlar arasında ölü sayısının yükselmesinden sonra artan eleştiriler üzerine, operasyonlar sırasında masum kişilerin güvenliğini sağlamak zorunda olduklarını söyledi. 
     Gözaltındakilerin ailelerinden bazıları ise sorgulama sırasında işkence yapıldığını ve onlarca kişinin hastaneye kaldırıldığını belirtiyorlar. Yetkililer ise ölümlerin çoğunun kalp krizi sonucu meydana geldiğini ileri sürüyor. 
     Bölgedeki kaynaklar, son olarak 3 kişinin askerlerce gözaltına alındıktan çok kısa süre sonra öldüğünü ve ölenlerin sayısının 27'ye yükseldiğini belirtiyorlar. 
     Aynı kaynaklar, 2'si hastanede ölen bu kişilerin ölüm nedeni ve neyle suçlanarak gözaltına alındıkları hakkında ordu tarafından açıklama yapılmadığını söylediler. 
     Ülkesinde ve yabancı yatırımcılar tarafından, adam öldürme, tecavüz ve gasp gibi suçlarda artış olduğu için eleştirilen bir yıllık Halide Ziya hükümeti, geçen ay orduya suçla mücadele operasyonlarına başlaması için talimat vermişti. 
     Yetkililer, operasyonlar başladığından bu yana suç oranında azalma olduğunu, bu sürede gözaltına alınan 6 bin kişi arasında polis tarafından aranan kişiler bulunduğunu belirtiyorlar. 
     İnsan hakları grupları ise işkence ve gözaltında ölümlerin incelenmesi için bağımsız komisyonlar oluşturulmasını istiyorlar. 
     ABD Dışişleri Bakanlığı sözcüsü Richard Boucher, ay başında yaptığı açıklamada, Başkan George Bush yönetiminin, Bangladeş'teki işkence ve insan hakları ihlalleri iddialarını yakından izlediğini söylemişti. 
     





</TEXT>
</DOC>
