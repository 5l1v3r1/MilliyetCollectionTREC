<DOC>
<DOCNO> 120442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/soneko36.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova Grubu Pamukbank'ın yönetimi iade edilmeli... 
</HEADLINE>
<TEXT>

     Çukurova Grubu, Danıştay İdari Dava Daireleri Genel Kurulu'nun Pamukbank hakkında bugün aldığı kararı değerlendirdi. 
     Grup açıklamasında, ''BDDK ile TSMF'nin, devam eden uygulamalara derhal son vermeleri ve Pamukbank'ın yönetimini hakim hissedarlarına iade etmeleri gerekecektir'' denildi. 
     Açıklamada, Bankacılık Düzenleme ve Denetleme Kurulu'nun BDDK , Pamukbank'ın Tasarruf Mevduatı Sigorta Fonu'na TMSF devrine dair 18 Haziran 2002 gün ve 742 sayılı kararı ile Fon'un Pamukbank'ın satışı da dahil olmak üzere, bu karara dayanarak tesis etmiş olduğu sair işlem ve kararlarının yürütmesinin durdurulması ve iptali istemiyle Pamukbank'ın hissedarları Çukurova Grubu şirketleri adına Avukat Orhan Gemicioğlu ve Avukat Ümit Akın tarafından dava açıldığı hatırlatıldı. 
     Danıştay 10. Dairesi'nin yürütmenin durdurulması isteminin reddine dair kararın kaldırılmasına ilişkin itirazın Danıştay İdari Dava Daireleri Genel Kurulu'nda görüşüldüğü belirtilen açıklamada, yapılan görüşmeler sonunda itirazın haklı görüldüğü ifade edildi. 
     Açıklamada, dava konusu işlem ve kararların açıkça hukuka aykırı bulunduğu ve uygulamanın devamı halinde telafisi güç ve imkansız zararlar meydana gelebileceği sonucuna varıldığı kaydedildi. 
     Danıştay 10. Dairesi'nin itiraza konu kararın kaldırıldığı ve dava sonuna kadar yürütmenin durdurulmasına karar verildiği belirtilen açıklamada, şöyle denildi 
     ''Bu karar sonucu olarak, İYUK'un 28 1 maddesinin açık hükmüne göre, Pamukbank'ın satışı durduğu gibi, BDDK ile TMSF'nun, tesis etmiş oldukları bütün işlem ve kararları hiç alınmamış gibi dava konusu işlem ve kararlardan önceki hukuki duruma dönülerek, devam eden uygulamalara derhal son vermeleri ve Pamukbank'ın yönetimini hakim hissedarlarına iade etmeleri gerekecek.'' Danıştay İdari Dava Daireleri Genel Kurulu bugün aldığı karar ile, Pamukbank'ın TMSF'ye devrine ilişkin BDDK kararının yürütülmesini durdurdu. Genel Kurul, Danıştay 10. Dairesi'nin aksi yöndeki kararını bozdu. 
     





</TEXT>
</DOC>
