<DOC>
<DOCNO> 147955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sontur20.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şahin Iraklı diplomatlarla ilgili önemli deliller var 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Dışişleri Bakanlığı'nın, Irak'ın Ankara Büyükelçiliği'nde görevli 3 diplomatın Türkiye'den ayrılmasını istediğini hatırlatarak, ''Iraklı 3 diplomatla ilgili Dışişleri'nde önemli deliller var'' dedi. 
     Abant Palace Otel'de Ak Parti Bayrampaşa İlçe Teşkilatı ile biraraya gelen Şahin, A.A muhabirinin sorularını yanıtladı. 
     Bakan Şahin, Türkiye'den ayrılmalarının istenmesi kararı alınan söz konusu Iraklı diplomatların diplomatik kurallara uymadığı ve bu kurallar dışında işler yaptığı yönünde Dışişleri Bakanlığı'nda deliller bulunduğunu ifade ederek, ''Bakanlık da bu deliller doğrultusunda 3 Iraklı diplomatın Türkiye'den ayrılmalarını istedi. Iraklı diplomatlar bir hafta içinde Türkiye'yi terk etmek zorundalar'' dedi. 
     Şahin, savaş nedeniyle İngiltere'de yaprak kıpırdamadığını, piyasanın durduğunu, milli futbol takımının karşılaşmasını izlemeye gittiğinde gördüğünü belirterek, ''Tüm dünyada Irak savaşı nedeniyle çok ciddi sıkıntılar yaşanıyor. Bütün bunlara rağmen bir dönem ülkemde bir Anayasa kitabı fırlatıldı diye faizler yüzde 7 binlere vurmuş. Hemen sınırımızda bombalar patlıyor ama bu hükümet piyasaya, faizlere, dolara ve borsaya hakim. Bu bizim dirayetimizi gösterir'' diye konuştu. 
     
     ''DEVLETİN YENİDEN YAPILANDIRILMASI'' 
     Şahin, Bakanlar Kurulu'nun dün özel bir gündemle toplandığına da işaret ederek, ''Önümüzde tek madde vardı. O da devletin yeniden yapılandırılmasıydı'' dedi. 
     Hükümetin eylem planı çerçevesinde 3 temel karar alacağını söyleyen Şahin, şöyle devam etti 
     ''Merkezi yönetim, mahalli yönetim ve devlet personel reformunu gerçekleştireceğiz. Özellikle merkezi yönetim ve mahalli yönetim reformu ile ilgili hazırlanan taslaklar dün Bakanlar Kurulu'nda özel bir gündemle ele alındı. Taslağa son şeklini vermek için 3 büyükşehir, il, ilçe belediye başkanları, DPT ve İçişleri Bakanlığı uzmanları ile önümüzdeki günlerde Abant gibi bir yerde aralıksız 3 gün çalışacağız. Teorisyen ve tatbikatçılarla biraraya geleceğiz. Bu taslakla artık Başbakanlık büyük ölçüde koordine eden bir durumda olacak. Yetkiler valilerin, belediyelerin ve il özel idarenin elinde olacak. Bazı bakanlıkların taşra teşkilatları artık olmayacak. Örneğin Milli Eğitim Bakanlığı'nın taşra teşkilatı ile ilgili konuları valiler çözecek. Çağdaş ülkeler bunu başardıkları için bizi geçtiler. Onları yakalayabilmek için bizim de bunları yapmamız lazım. Hükümet olarak tüm sıkıntılara ve olumsuzluklara rağmen bu ülkenin gerçek gündemi olan halkın gündeminden kopmadık.'' Şahin, taslağın hayata geçirilmesiyle kent içi trafik kontrolünü belediyelerin yapacağını anlatarak, ''Anayasa'nın 73'üncü maddesinde yapacağımız değişikliklerle belediyelere harç kesme yetkisini de vereceğiz'' dedi. 
     
     ''ÇOCUKLARI KAR TOPU OYNADI'' 
     Bu arada, Bakan Şahin, otelde Ak Parti Bayrampaşa İlçe Başkanı Atilla Aydıner ve yönetim kurulu üyeleriyle toplantı yaparken, kendisiyle birlikte Abant'a gelen çocukları Burak ve Büşra da, otelin önünde kar topu oynayarak karın keyfini çıkardılar. 
     





</TEXT>
</DOC>
