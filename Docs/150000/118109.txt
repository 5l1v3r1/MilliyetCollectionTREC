<DOC>
<DOCNO> 118109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/son/soneko02.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ve Beşiktaş hisseleri bekleneni vermedi 
</HEADLINE>
<TEXT>

     Galatasaray Sportif Sınai ve Ticari Yatırımlar A.Ş. ile Beşiktaş Futbol Yatırımları Sanayi ve Ticaret A.Ş. hisse senetleri, İMKB'de işlem görmeye başladıklarından bu yana yatırımcılarının beklentilerini karşılamaktan uzak kaldı. 
     Borsada işlem görmeye başladıkları günden itibaren genelde düşüş eğiliminde olan hisse senetleri, geçen hafta AK Parti'nin tek başına iktidarının getirdiği olumlu hava ve yükselişten de pek nasibini alamadı. Geçen hafta İMKB Bileşik Endeksi ortalama yüzde 29.41 oranında artış kaydederken, Beşiktaş hisselerindeki ortalama artış yüzde 16.92, Galatasaray hisselerindeki ortalama artış ise sadece yüzde 5.80 oldu. 
     Galatasaray Sportif Sınai ve Ticari Yatırımlar A.Ş'nin halka arz edilen 325 milyar 600 milyon lira nominal değerli B grubu hamiline yazılı hisse senetleri, halk arz fiyatı olan 87 bin lira baz alınarak 20 Şubat günü İstanbul Menkul Kıymetler Borsası İMKB Ulusal Pazar'da işlem görmeye başladı. 
     Beşiktaş Futbol Yatırımları Sanayi ve Ticaret A.Ş'nin halka arz edilen 326 milyar 500 milyon lira nominal değerli B grubu hamiline yazılı hisse senetleri de yine aynı gün 57 bin 500 lira baz fiyatla Ulusal Pazar'da işleme başladı. 
     
     BEŞİKTAŞ HİSSELERİNİN SEYRİ 
     Her iki hissenin işleme başlamasıyla birlikte düşüşler de durmak bilmedi. Şubat sonuna gelindiğinde Beşiktaş hisseleri yüzde 27.66'lık kayıpla 34 bin liraya geriledi. 
     Ay sonları baz alınarak fiyat seyri izlendiğinde her iki hisse de Mart, Nisan ve Mayıs aylarını düşüşle tamamlandı. Beşiktaş hisseleri Mart ayında yüzde 16.18, Nisan ayında yüzde 31.58 ve Mayıs ayında da yüzde 3.85 oranında gerileyerek 18,750 liraya indi. 
     Beşiktaş hisselerindeki bu hızlı düşüş, Mayıs ayından sonra sakin bir seyire dönüştü ve ay sonu kapanış fiyatları itibariyle 16 bin 250-20 bin 750 lira fiyat aralığında kalındı. Ekim sonunda 16 bin 250 liraya kadar gerileyen Beşiktaş hisselerinin geçen haftaki çıkışla bir miktar toparlanarak 19,000 liraya ulaştı. Geçen hafta sonunda ulaşılan bu değer, 945 liralık temettü verimi de dahil edildiğinde, borsadaki ilk işlem günü gerçekleşen 47 bin liraya göre yüzde 57.56'lık değer kaybını ifade ediyor. 
     
     GALATASARAY HİSSELERİNİN SEYRİ 
     Galatasaray hisseleri de Şubat sonunda yüzde 18.75'lik kayıpla 65 bin liraya geriledi. Yine ay sonu kapanış fiyatları dikkate alınarak yapılan değerlendirmede, Galatasaray hisseleri Mart ayında yüzde 7.69, Nisan ayında yüzde 6.67 ve Mayıs ayında da yüzde 3.57 oranında düşerek 54 bin liraya kadar geriledi. 
     Galatasaray hisseleri Haziran ayında yerinde sayarken Temmuz ayında yüzde 9.26 oranında artış göstererek 59 bin liradan kapandı. Ağustos ayında ise hisse başına verilen 13 bin 675 lira temettüye karşın, verimde yüzde 2.25 oranında gerileme yaşandı. Eylül ve Ekim ayları da düşüşle kapandı ve hisselerin Ekim ayı sonundaki fiyatı 34 bin liraya kadar geriledi. Geçen haftaki çıkış dalgasının da etkisiyle biraz toparlanan Galatasaray hisseleri 36 bin 500 liradan haftayı tamamladı. Ulaşılan bu fiyat, Borsadaki ilk işlem günü fiyatı olan 80 bin lirayla temettü verimi de dahil edilerek kıyaslandığında hisselerdeki değer kaybı yüzde 37.28'i buluyor. 
     





</TEXT>
</DOC>
