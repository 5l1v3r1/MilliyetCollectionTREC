<DOC>
<DOCNO> 133378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/yazar/altan.html </URL>
<DATE> 2003/01/27/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Açıl susam açıl 
</HEADLINE>
<TEXT>

     Kaç bin yılın gerisinden aka süzüle gelen bu öykü, insanlığın eşyaya söz geçirme düşselliğinin bir fantezisi değil artık. 
     Paris’teki Cochin Hastanesi’ne özel bir oda yapmışlar. Yatakta kıpırtısız yatmak zorunda olan bir hasta, ufak tefek gereksinmeleri için, hastabakıcıyı çağırıp, gelmesini beklemek sıkıntısı çekmiyormuş orada. 
     - Açıl pencere açıl, diye mırıldandığı zaman, pencere kendiliğinden açılıyormuş. 
     - Kapan pencere kapan... 
     Pencere kendiliğinden kapanıyormuş. 
     - Karyolanın arkası kalksın... 
     Karyolanın arkası kalkıyormuş. 
     - Televizyon açılsın. 
     Televizyon açılıyormuş. 
     - Televizyon kapansın. 
     Televizyon kapanıyormuş. 
     
     Hastanın başucuna konmuş bir mikrofon, aynı sesin kesik kesik verdiği yirmi değişik komutu, bir elektronik beyin aracılığıyla, hemen uygulamaya sokabiliyormuş. Tabii komut alanına giren eşyanın da, elektronik beyine bağlı olması koşuluyla... 
     Kimsesiz yaşlılar, elini ayağını iyi kullanamayanlar, oturduğu yerden kolayca kalkamayanlar için, olağanüstü bir kolaylık. 
     
     Eski hortlak öyküleri nasıl gerçekleşmişse ölüler TV ekranlarında nasıl görünüp konuşmaya başlamışlarsa "açıl susam açıl" öyküleri de gerçekleşmekte... 
     İnsan, doğanın olanakları dışında, gerçekleşemeyecek bir düşü kurma yeteneğinden yoksun galiba... 
     Uçmayı düşlemişse, anlaşılıyor ki, uçabileceği için düşleyebilmiş. Ölülerin göründüğünü düşlemişse, ölüler görünebileceği için düşleyebilmiş onu da... 
     Eşyaya sözünü geçirebilmeyi düşlemişse, gerçekleşme olasılığı bulunduğu için düşlemiş kanıtlanıyor işte... 
     Nitekim kavis ve çizgi dışı bir biçimi düşleyemiyor. Kavis ve çizgi dışı bir biçim yok çünkü doğada. 
     
     Doğa dışı bir düş kuramamanın bağımlılığı, hem ürkütücü, hem sevindirici. Ürkütücü, çünkü düş gücümüz doğa olanaklarını aşamayacak kadar doğaya tutsak. Sevindirici, çünkü düşlerimiz bir gün mutlaka gerçekleşiyor ve gerçekleşecek... 
     
     Gelecek yüzyılın ortalarına doğru, yalan dolan hiçbir kandırmaca kalmayacak yeryüzünde. Herkes herkesin nerede olduğunu saniyesi saniyesine bilebilecek. Eve geç kalındığında "yolda arabam bozuldu" diye kıtır atılamayacak. 
     
     Vücuttaki organlardan hangisinin ne zaman tekleyebileceği, daha doğarken saptanabilecek ve henüz teklemeden değiştirilebilecek. 
     Bebekler ana rahmi dışında da canlanabileceği için bir yığın insan, ev içi ve aile ortamı koşullanmalarıyla bozulmaya uğramadan yetişecek. 
     Yaşam süresi rahatça iki yüz yıla çıkacak. Sonra üç yüz yıla, sonra dört yüz yıla çıkacak... 
     Belleğe depo edilen anılar, aynı anda mikro filmlere de geçtiği için, bellek aldanması olmayacak. 
     Gece gündüz ve mevsimler, insan iradesinin buyruğuna girecek. 
     Aklından kuzulu pilav yemeyi geçirdiğin an sofraya kendiliğinden gelecek fıstıklı, kuşüzümlü, küçük küçük kuzu ciğerli, dereotulu, dumanı üstünde kuzulu pilav... 
     
     Bütün bu düşlere "o kadar uzun boylu değil" diye dar kafalı sayılmayı göze almadan, dudak bükebilecek kaç kişi kaldı aramızda 
     Juventus’la Manchester United’ın İngiltere’deki maçını, evindeki koltuktan renkli izleme mucizesini gördükten sonra bir gecelik uykuda yabancı bir dil öğrenme olanağına inanamamak kolay mı 
     
     Düşler, çocuklara anlatılan öyküler, cennet aranışları, hızla gerçekleşmede... 
     Bir de yoksullukla nezleye ve sevdiğinle didişmemeye bir an önce çare bulunsa 20. yüzyılın sonunda yaşayanlar bile, yakınmaların bittiği dönemi tatmış olarak, geçebilir dünyadan... 
     
     Not 18 yıl önce yazılmış bir yazı... "Kral öldü, yaşasın kralödan. 
     
     







Saddam’ın Irak’ı 


Açıl susam açıl 


Org. Yalman’ın ziyaretine dikkat 


Biz de geçmişte size yardım etmiştik... 


Saddam sonrasını konuşanlar 


Anayasa Mahkemesi sanki ilk defa yapıyor... 


Küresel düş kırıklığı 


Benzeri görülmemiş bir Türk tablosuydu 


Porto Alegre’de Türkiye var 


Savaş kararını Davos’ta anlarız 


Komşularla ticaret yapılamıyor 


</TEXT>
</DOC>
