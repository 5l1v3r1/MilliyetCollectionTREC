<DOC>
<DOCNO> 119078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sonspo03.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Moralsiz Galatasaray, rekora göz dikti... 
</HEADLINE>
<TEXT>

     Sıkıntılı günler geçiren Galatasaray, yarın yapacağı Trabzonspor maçında Birinci Süper Futbol Ligi tarihine geçmeyi amaçlıyor. 
     Ali Sami Yen Stadı'nda yaptığı son 24 lig maçını da kazanan sarı-kırmızılılar, yarınki maçtan da galibiyetle ayrılması durumunda, Fenerbahçe'ye ait evinde üst üste 24 maçlık galibiyet rekorunu eline geçirecek. 
     2000-2001 sezonunun son haftasında, 26 Mayıs 2001'de kendi sahasında Trabzonspor karşısında alınan 4-0'lık galibiyetin ardından sarı-kırmızılılar, Ali Sami Yen Stadı'nda yaptıkları son 24 lig karşılaşmadan da galip ayrılmasını bildi. 
     ''Cim Bom'', 3 sezona yayılan iç sahadaki toplam 24 maçta rakiplerine karşı puan yitirmezken, son olarak Göztepe maçını da kazanarak ezeli rakibinin rekoruna ortak olmuştu. 
     
     FB DAHA ÇOK ATTI, GS DAHA AZ YEDİ 

     Fenerbahçe, kendi sahasındaki 24 maçlık galibiyet serisinde toplam 72 gol maç başına ortalama 3 gol atarak, Galatasaray'a oranla daha yüksek bir ortalama elde etti. 
     Galatasaray ise 24 maçta fileleri 66 kez maç başına ortalama 2.75 gol havalandırdı. 
     Sarı-kırmızılılar, Fenerbahçe'ye göre iç sahadaki galibiyet zincirinde savunmasında daha başarılı bir görüntü çizdi. 
     Galatasaray, 24 maçta 11 gol maç başına ortalama 0.45 gol yerken, sarı-lacivertliler ise 24 maçta 22 golü maç başına ortalama 0.91 gol kalesinde gördü. 

     
</TEXT>
</DOC>
