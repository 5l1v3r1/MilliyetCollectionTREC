<DOC>
<DOCNO> 128270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sondun19.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya'da Müslüman mezarlığı tahrip edildi 
</HEADLINE>
<TEXT>

     Avusturya'nın Linz kentinde merkez mezarlığı içinde bulunan Müslümanlara ait mezarlar kimliği belirsiz kişi veya kişilerce tahrip edildi. 
     Linz bölgesinde faaliyet gösteren ''İslam platformu'' adlı sivil toplum örgütünden yapılan açıklamada, geçen yıl 2 kez Müslüman mezarlığına saldırıldığı, son saldırının 28 Aralık 2002 günü fark edildiği bildirildi. 
     Saldırıyı kınayan İslam platformundan bir yetkili, Müslümanlara ait mezarların taşlarının kırıldığını veya yerinden söküldüğünü belirtirken, saldırının, yabancı düşmanı kişi veya kişilerce yapıldığını tahmin ettiklerini söyledi. 
     Olayı soruşturan Linz güvenlik yetkilileri ise henüz somut bir ize rastlamadıklarını, saldırının doğrudan Müslümanları hedef alıp almadığını bilmediklerini bildirdiler. 
     





</TEXT>
</DOC>
