<DOC>
<DOCNO> 113666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sondun18.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İrlanda'da AB için kader günü yarın 
</HEADLINE>
<TEXT>

     İrlanda'da, yarın, AB Nice Anlaşması'nın onaylanması için ikinci kez yapılacak referandum öncesinde seçmenlerin yarısına yakının "evet" diyeceği tahmin ediliyor. 
     Yaklaşık 2.9 milyon seçmenin yüzde 42'sinin "evet" oyu kullanacağı belirtilen kamuoyu yoklamalarına göre, yüzde 29 AB'nin genişlemesine imkan tanıyan anlaşmaya "hayır" diyecek. Seçmenlerin yüzde 19'unun ise halen, yarın kullanacakları oyları konusunda kararsız olduğu belirtiliyor. 
     İrlanda Başbakanı Bertie Ahern ve partisi Fianna Fail, aylardır halkı evet demeye ikna edebilmek için büyük gayretle kampanya yürütmüş, ancak AB'nin genişlemesine karşı çıkanlar da mücadeleyi bırakmışlardı. 
     İrlanda'da ilk referandum, 7 Haziran 2001'de yapılmış, ancak katılım oranı yüzde 34'te kalmış, halkın yüzde 46'sı Nice Anlaşması'nı onaylarken, yüzde 54'ü anlaşmayı reddetmişti. 
     Yarın sabah başlayacak ve akşam geç saatlerde sona erecek referandumun sonuçların en erken Pazar günü alınması bekleniyor. 
     AB'nin genişleme hedefine ulaşılması için ilk koşul olan "AB kurumlarında reformlar" ve "askeri kimlik" arayışlarını ön plana çıkaran Nice Anlaşması'nın hayata geçirilmesi için, tüm üye ülkelerin parlamentoları tarafından onaylanması gerekiyor. 
     Birlik içinde Nice Anlaşması'nı onaylamayan tek ülke olan İrlanda'da anayasal bir mecburiyet olan referandumun olası yeni "hayır" sonucu, AB bünyesinde endişe kaynağı oluyor. 
     





</TEXT>
</DOC>
