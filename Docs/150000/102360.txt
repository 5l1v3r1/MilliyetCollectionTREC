<DOC>
<DOCNO> 102360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/spor/spo01.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce söz verdi 
</HEADLINE>
<TEXT>

Beşiktaş Teknik Direktörü, eksiklere rağmen Kocaeli’yi yeneceklerini savundu, en büyük kozları olarak da taraftarı gösterdi. Lucescu, "Bu destek bizi galibiyete taşıyacak" dedi 
     BİLAL MEŞE 

     İddialı konuştu 
     LİGİN ikinci haftasında taraftarına galibiyetle kavuşmak isteyen Siyah - Beyazlı ekipte Teknik Direktör Lucescu garanti verdi. Sakat ve formsuz oyuncuların çokluğuna karşın Kocaelispor’u yeneceklerini iddia eden Rumen hoca, en büyük kozlarının da seyirci desteği olacağını söyledi. Lucescu, "Eksikler elbette dezavantaj. Ama seyircimizin müthiş desteğiyle rakibimizi yeneceğiz" diye konuştu. 
     
     "İbre bizden yana" 
     İLERLEYEN haftalarda tam kadro olmaları halinde kafasındaki ideal on birin ortaya çıkacağını kaydeden Mircea Lucescu, "Gerçek iskeletimizi kısa süre içinde kuracağız. Kafamdaki on biri sahaya sürdüğüm anda başaramayacağımız zorluk, yenemeyeceğiz takım yok" diyerek, kadrosuna güvendiğinin altını çizdi. Lucescu, "Kocaelispor asla küçümsemiyoruz. Ancak ibre bizden yana" ifadelerini kullandı. 
     
     Baskıdan çekindi 
     KOCAELİSPOR karşısına süreceği ideal on biri maç öncesinde belirleyeceğini vurgulayan Lucescu, "İlhan Mansız’ın sakatlığı devam ediyor. Pascal Nouma ise dokuz ay maç oynamamış. İki haftaya daha ihtiyacı var. Eksiklerini kapatmaları halinde ikisi de en büyük silahımız olacaklar" dedi. Tecrübeli hocanın, sahaya çıkması halinde seyircinin baskısını düşünerek Nouma’yı kadroya almadığı ileri sürüldü. 
     
Tayfur İntikam maçı olmayacak      BEŞİKTAŞ’IN tecrübeli kaptanı Tayfur, geçen sezon Kocaelispor’a 4 - 0 yenildikleri kupa maçını unuttuklarını, bu mücadelenin farklı yöne çekilmemesi gerektiğini söyledi. Tayfur, "Futbolda asla intikam maçı diye bir şey olamaz. Bunun adı olsa olsa kazanma hırsı olur. Kocaeli, ya da bir başkası farketmez" dedi. 
     SİYAH-Beyazlılar, son çalışmasını dün akşam yaptılar ve kampa girdiler. İdman öncesi oyuncularıyla Kocaelispor’un analizini yapan Lucescu, rakibi sol kanattan vurmayı planlıyor. Topla çıktıklar anlarda hata yaptıklarını anlatan Lucescu, "Bu boşlukları iyi değerlendirin. Tam saha pres yapın" diye konuştu. 
     
Dursun sürprizi      İLHAN Mansız, Nouma ile Niyazi’yi sakat ve formsuzlukları nedeniyle kadroya almayan Teknik Direktör Mircea Lucescu, yıldız futbolcu Ahmet Dursun’a kapılarını açtı. Rumen çalıştırıcı, sakatlıktan yeni çıkan Ahmet Dursun’u 18 kişilik kadroya aldı. Golcü oyuncu, uzun bir aradan sonra hafta içinde takımla çalışmalara başlamıştı. 
     BURSA maçında ikinci yarıda oynayan Sergen’in Kocaeli karşısında ilk on birde sahaya sürüleceği bildirildi. Sakatlığı yeni geçmesine rağmen forvette Pancu’ya forma vermeyi planlayan Rumen hocanın, Tümer’i de bu bölgeye kaydırması bekleniyor. Lucescu, oyunun gidişatına göre Ali Cansun veya Ahmet Dursun’u sahaya sürecek. 
     
Cordoba garantisi      KOLOMBİYALI kaleci, "Beşiktaş’ın kalesinde problem olmayacağına dair garanti verebilirim" dedi. Kulübün resmi internet sitesinde soruları yanıtlayan Cordoba, "İyi bir kaleciyim. Tersini kabul etmem. Takımda taşlar yerine oturacak ve başarımızı herkes seyredecek. Bu yıl şampiyonluk kesin. Yakında yüzde 70’lik kapasitemi yüzde yüze çıkaracağım. Futbolu Beşiktaş’ta bırakmayı düşünüyorum" diye konuştu. 
     



 SPOR 

























</TEXT>
</DOC>
