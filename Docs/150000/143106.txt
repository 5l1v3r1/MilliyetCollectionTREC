<DOC>
<DOCNO> 143106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/spor/spo01.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
SIRA LAZIO'DA 
</HEADLINE>
<TEXT>

Boğaz enfeksiyonu geçiren Lucescu’nun yerine basın toplantısı yapan Feyyaz Uçar, lige tam olarak motive olamadıklarını söyledi, "Artık Lazio maçını düşünüyoruz" dedi 
     Boğazı rahatsız 
     BEŞİKTAŞ Teknik Direktörü Mircea Lucescu, boğazındaki rahatsızlık nedeniyle dün yapılan basın toplantısına katılmadı. Rumen çalıştırıcı, açıklakma için kendisinin yerine Antrenör Feyyaz Uçar’ı gönderdi. Lazio maçı öncesinde lige motive olamadıklarını söyleyen Uçar, "Önemli olan puan almamızdı. Bunu başardık. İyi futbol oynamasak da mücadele sevindirici" ifadesini kullandı. 
     
     İbrahim’den işbaşı 
     FUTBOLCULARIN gol sonrasında hocalarına koşmasını sevgi ifadesi olarak yorumlayan Uçar, "Şimdi Lazio maçına konstantre olmak için çalışacağız. Bu galibiyet moral açısından iyi oldu" dedi. Uçar, İbrahim’in bugün takıma katılacağını, perşembe günü de oynayacak duruma geleceğini ancak Tümer’in kesin oynayacağını açıkladı. Feyyaz hoca, Giunti’yi sakatlandığı için çıkardıklarını belirtti. 
     
Ahmet Dursun      Vücutların sahada, akılların Lazio’da olduğu maçta Beşiktaş’ı ipten kurtaran adam Ahmet Dursun oldu. Attığı golün yanında çabası ve oyun disipliniyle dikkat çeken Siyah - Beyazlı oyuncu, sürekli Ankaragücü defansını rahatsız etti. 
     
Kartal’da UEFA tırpanı UEFA Kupası’nda perşembe günü yapacağı kritik maçı düşünen Lucescu, Pancu, Tayfur, Ali Eren ve Ahmet Yıldırım gibi as oyuncularını ilk etapta riske atmadı. Ancak skor 1-0’a sıkışınca üçü maça girdi 
     4 as kulübede 
     LAZİO ile perşembe günü oynanacak UEFA Kupası çeyrek finalini de düşünen Beşiktaş Teknik Direktörü Mircea Lucescu, as kadrosunda yer alan bazı futbolcuları riske atmadı. Siyah - Beyazlı çalıştırıcı, Tayfur, Pancu, Ali Eren ve Ahmet Yıldırım gibi futbolcularını yedek soyundururken, kaptanlık pazubandını Sergen taktı. 
     
     "Herkese şans var" 
     BİR yandan as oyuncularını dinlendiren Lucescu, diğer yandan da yedek kulübesinde oturan isimlerin gönlünü aldı. Sezon başından bu yana, "Bu takımda her futbolcuya şans var" diyen Rumen çalıştırıcı, skor 1-0’a sıkışınca Pancu, Ahmet Yıldırım ve Tayfur’u oynatmak zorunda kaldı. 
     
Ankaragücü’nden jest      ANKARAGÜCÜ’NÜN karşılaşmaya "Beşiktaş’a final yakışır" pankartıyla çıkması tribünlerden büyük alkış topladı. UEFA Kupası’na yönelik bu jeste karşılık veren Siyah-Beyazlı tribünler, Ankaragücü’ne destek verip, ezeli rakibi Gençlerbirliği aleyhinde tezahürat yaptı. 
     BEŞİKTAŞ Yönetimi ise Ankaragücülü idarecilere iyi bir misafirperverlik örneği gösterdi. Siyah - Beyazlı ekibin Başkanı Serdar Bilgili, Başkent ekibinin ve Kulüpler Birliği’nin Başkanı Cemal Aydın’ı şeref tribünü kapısında karşılayarak "Hoşgeldiniz" dedi. 
     



 SPOR 





























</TEXT>
</DOC>
