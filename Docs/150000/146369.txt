<DOC>
<DOCNO> 146369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/son/sondun15.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sunday Times "Savaşmayı reddeden 2 İngiliz askeri geri gönderildi" 
</HEADLINE>
<TEXT>

     Irak savaşı için Kuveyt'te bulunan İngiliz askerlerinden ikisinin, savaş başlamadan hemen önce, savaşmayı reddettikleri için ülkelerine geri gönderildiği belirtilirken, askeri mahkemeye çıkıp çıkmayacaklarına dair bilgi verilmedi. 
     İngiltere'de yayınlanan ''The Sunday Times'' gazetesi, Irak savaşı başladığından beri ön cephede olan 16. Hava Saldırı Tugayı'ndan bir er ile bir hava teknisyeninin, savaşmayı reddettikleri için İngiltere'nin güneyindeki Colchester'da bulunan kışlalarına geri gönderildiklerini yazdı. 
     Haberde, bu askerlerin komutanlarına ''masum sivillerin ölümüne neden olacak bir savaşta çarpışmayacaklarını'' anlattıkları belirtildi. 
     Bu tarz emirlere itaatsizliğin 2 yıla kadar hapisle cezalandırılabileceği bildiriliyor. 
     Bu arada, Katar'daki İngiliz askeri sözcü, iki askerin savaşmayı reddetttikleri için değil, ''sağlık ve veya merhamet duyguları'' nedeniyle eve gönderildiklerini belirtti. 
     Sözcü, bu olayın savaş başlamadan önce olduğunu, bu nedenle savaşmak istemediklerinin söylenemeyeceğini ifade etti. 
     





</TEXT>
</DOC>
