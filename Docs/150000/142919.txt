<DOC>
<DOCNO> 142919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/guncel/gun05.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sığınak yok, ama mendilini unutma 
</HEADLINE>
<TEXT>

Mardin’de 167 bin öğrenciye, ders sıralarının faydaları ve çamaşır suyunun kimyasal saldırıdaki önemi anlatılıyor. Çocuklara mendilleriyle nasıl korunacakları gösteriliyor 
     ÖMER ERBİL 

     ABD’nin yeni askeri üssü durumuna gelen Mardin’de sivil savunma çalışmaları hızla sürüyor. Mardin il ve ilçelerinde bulunan tüm okullarda sivil savunma uzmanları görevlendirildi. 167 bin öğrenciye Saddam Hüseyin’in nükleer biyolojik ve kimyasal NBC saldırılarına karşı alınacak basit önlemler anlatılıyor. 
     Ders sıralarının faydaları, çamaşır suyunun kimyasal saldırıdaki önemi, ceplerinde zorunlu taşıdıkları mendilleri nasıl kullanacakları öğrencilere gösteriliyor. 
     Mardin Eskikale Köyü İlkokulu’ndayız. Ders hayat bilgisi. Konu Savaş. 
     Sınıra 20 kilometre uzaklıktaki okulda 50 öğrenci eğitim görüyor. Öğlene kadar bir iki ve üçüncü sınıflar, öğleden sonra ise dört ve beşinci sınıflar okuyor. Teneffüse çıkmak için bekledikleri zilleri de artık siren yerine kullanılıyor. Zil uzun çalınca hep birlikte ders sıralarının altına giriyorlar. Zil, kesik kesik çalmaya başladığında ise okulun tüm pencere ve kapıları kapanıyor. Sonra çamaşır suları plastik leğenlere dökülüyor. Bezler ıslatılarak pencerelerin hava girebilecek delikleri tıkanıyor. Amaç biyolojik ve kimyasal sızıntıyı önlemek. Ardından sıra mendillere geliyor. Eller ceplere gidiyor, mendillerle ağız ve burunlarını kapatıyorlar. 
     Eğer zil teneffüsteyken kesik kesik çalmaya başlarsa en yakın duvarın dibine koşarak, birbirlerini itip kakmadan çömeliyorlar. Eller başların üstüne konarak, baş dizlerin arasına sıkıştırılıyor. Zilin iki kez uzun uzun çalması ise tehlikenin geçtiğini bildiriyor. 
     
     "Okullarda sığınak yok" 
     Mardin İl Milli Eğitim Müdürü Abdülmenaf Bilgin, Mardin’deki 24 ilköğretim, 8 lise, 50 köy okulunda sivil savunma uzmanları tarafından genel bilgiler aktarıldığını söyledi. Bilgin şunları söyledi 
     "Okullarımızın hiçbirinde sığınak yok. Sadece yeni yapılan iki okulumuzda bodrum var. Mardin’deki 167 bin öğrenci sivil savunma konusunda eğitiliyor. Öğretmenlerimiz de bilgilendiriliyor. Savaş durumunda Kuzey Irak’tan gelecek mülteciler içinde bazı öğretmenlerimizi görevlendirdik." 
     Okullarda öğretilen sivil savunma tekniklerinin, Nükleer, Biyolojik Kimyasal Silahlar NBC Okulu tarafından hazırlandığı ileri sürüldü. Okulun eski müdürü emekli albay Bülent Okay, şunları söyledi 
     "Genel esaslarıyla bunlar uygun ama en doğrusu maske olması ve özellikle resmi kurumlarda sığınak yerlerinin bulunması. Maske ve sığınak yoksa o zaman hava geçirgenliği en az olan bir odayı sığınak gibi kullanmalı, naylonla veya hava akımını önleyecek birtakım önlemler alınmalı." 
     
Şarkılar barış için...      MERT İLKUTLUĞ İzmir DHA 

     ABD’nin olası Irak operasyonu İzmir’de düzenlenen miting ve konserde protesto edilirken, savaş karşıtları yeni bir tezkerenin TBMM’ye gelmesi halinde bütün güçleriyle direneceklerini söyledi. 
     İzmir Savaş Karşıtı Platform tarafından düzenlenen, "Barış İçin Şarkı Söyle" etkinliği, Gündoğdu Meydanı’nda yapıldı. Yaklaşık 8 bin kişinin katıldığı etkinlikte konuşan İzmir Savaş Karşıtı Platform Dönem Sözcüsü Alim Murahtan, tepkiler sonucu tezkerenin reddedilmesine karşın ABD askerlerinin Türkiye’de cirit attığını söyledi. 
     Pek çok kentte ABD ordusunun üs kurduğunu, havalimanlarının ABD’lilere tahsis edildiğini belirten Murathan, "Bütün bunlar ABD toprağı mıdır Türkiye açıkça bir işgal altındadır. Tezkereyi reddeden Meclis devre dışı bırakılmıştır" dedi. 
     
     



 GÜNCEL 















</TEXT>
</DOC>
