<DOC>
<DOCNO> 123035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sontur20.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Bu kararı kabul etmem mümkün değil... 
</HEADLINE>
<TEXT>

     CHP Genel Başkanı Deniz Baykal, ''Almanya Başbakanı ile Fransa Cumhurbaşkanı'nın aldığı karar, 12 Aralık'ta Kopenhag'ta çıkacak kararsa, bunu kabul etmek mümkün değildir. Türkiye'ye ölümü gösterip, sıtmaya razı etmeye çalışıyorlar'' dedi. 
     Bayram tatilini Antalya'daki evinde geçiren Baykal, CHP Antalya İl Başkanlığı'na giderek, partililerle bayramlaştı. Baykal, partisinin yeni yaptırılan il binasının toplantı salonunda partililere hitap etti. 
     Baykal, konuşmasında, Fransa Cumhurbaşkanı ile Almanya Başbakanı'nın, dün Berlin'de yaptıkları toplantıda, Türkiye'nin 2004'e kadar çalışmalarının izlenmesi, 2004'ün sonunda bir değerlendirme yapılarak, olumlu bir gelişme görülmesi halinde 1 Temmuz 2005'te müzakerelere başlanması kararının alındığını hatırlattı. Türkiye'nin Helsinki ve Kopenhag kriterlerine uyum için olağanüstü çabalar sarf ettiğini ve geçen dönem TBMM'de önemli yasalar çıkartıldığını hatırlatan Baykal, bu yasaların uygulanıp uygulanmayacağını görmek için beklemenin, Türkiye'ye haksızlık olacağını bildirdi. Baykal, şöyle devam etti 
     ''Bu karar, 12 Aralık'ta Kopenhag'ta çıkacak kararsa, bunu kabul etmek mümkün değildir. Bu karar, Türkiye'ye haksızlıktır. Türkiye esas itibariyle Kopenhag kriterlerini karşılamıştır. Alınmış kararların, çıkarılmış yasaların uygulanıp uygulanmayacağını 1-2 yıl bekleyelim ve görelim demek, Türkiye'ye saygısızlıktır. Türkiye ciddi adımlar atmıştır. Parlamento'nun çıkardığı kanunlar, Helsinki kriterlerini karşılaması bakımından, Türkiye'yi önemli bir yere getirmiştir. 
     Türkiye ile birlikte adaylık bekleyen ülkeler yıllar önce müzakerelere başladılar. Türkiye, 3 yıl önce aday ülke ilan edildi. Hala müzakerelerin başlaması için takvim bekliyoruz. AB'ye üye olan, aday olan ülkelerden hiçbiri, müzakereler başlasın diye bekleme odasında oturtulmadı. Türkiye 6 yıl bekleme odasında oturacak, sonra müzakere yapılıp yapılmayacağı bile belli değil. Yazıktır, ayıptır...'' 12 Aralık'ta bu kararın çıkması halinde Türkiye'nin önemli bir haksızlığa mahkum edilmiş olacağını ifade eden Baykal, ''Bize ölümü gösterip, sıtmaya razı etmeye çalışıyorlar'' diye konuştu. 
     





</TEXT>
</DOC>
