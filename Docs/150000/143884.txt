<DOC>
<DOCNO> 143884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun61.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak TV'sinde konuşan kişi Saddam'ın benzeri miydi 
</HEADLINE>
<TEXT>

     Amerikan medyasında, ''kelle alma'' operasyonu olarak nitelendirilen operasyonun, Irak lideri Saddam Hüseyin'i öldürmeye yönelik olduğu savunulurken, Saddam Hüseyin, Irak televizyonuna çıkarak, halkı, ülkeyi savunmak için ''kılıçları çekmeye'' çağırmıştı. 
     Ancak Amerikan Merkezi Haberalma Teşkilatı CIA'in bazı yetkililerine göre, Saddam önceden kaydedilmiş bir görüntüyü televizyonlardan yayınlattı. Bazı istihbaratçılara göre ise televizyona çıkarak konuşan kişi Saddam değil, onun birçok benzerinden birisi. 
     ABD Merkez Komutanlığı, Kızıldeniz ve Basra Körfezi'nden Irak'a Tomahawk füzeleri atıldığını doğrularken, saldırıda kullanılan gemileri USS Milius, USS Donald Cook, USS Bunker Hill, USS Cowpens ve saldırı denizaltısı USS Montpelier ile USS Cheyenne olarak sıraladı. 
     Yetkililer, saldırıda görev alan Amerikan uçaklarının da zarar görmeden üslerine döndüklerini kaydederken, kaç adet ve ne tür savaş uçağı kullanıldığı konusunda detay verilmedi. 
     





</TEXT>
</DOC>
