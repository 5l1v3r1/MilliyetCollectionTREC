<DOC>
<DOCNO> 108521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sonspo10.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan basını "Kapı kale direkleri farka engel oldu'' 
</HEADLINE>
<TEXT>

     Galatasaray'ın Avrupa Şampiyonlar Ligi H Grubu'ndaki ilk maçında Lokomotiv Moskova karşısında elde ettiği galibiyet, Azerbaycan basınında da geniş yer aldı. 
     Yeni Musavat Gazetesi, ''Cimbom, Lokomotiv'i 2-0 yenerek Şampiyonlar Ligi'nde iddialı olduğunu gösterdi'' başlığı altında verdiği haberinde, Azerbaycanlı futbolseverlerin de maça büyük ilgi gösterdiğini yazdı. 
     Galatasaray'ın Rus takımlarıyla daha önce yaptığı maçlarda iyi bir performans sergileyemediğini ve deplasmanda atılmış tek golü dahi olmadığını yazan gazete haberinde, ''Ancak dünkü Galatasaray öncekilerden çok farklıydı'' diye yazdı. 
     ''Aslanlar rakibini ilk dakikalarda vurabilirdi ama kapı kale direkleri buna engel oldu'' ifadelerine yer verilen haberde, ''Cim bom, sana yalnız yolun açık olsun demek kalıyor'' denildi. 
     Galatasaray'ın Moskova galibiyetini ''Cim bom Rusları darmadağan etti'' başlığıyla ilk sayfasından veren Ekspress, Galatasaray'ın Lokomotiv Moskova'ya kendi saha ve seyircisi önünde nefes aldırmadığını belirterek, sarı-kırmızılıların maçın ilk dakikalarından itibaren oyunu rakip takımın sahasına yıktığını yazdı. 
     Hürriyyet gazetesi de, ''Galatasaray Şampiyonlar Ligi'ne galibiyetle başladı'' başlıklı haberinde Rus takımını kendi sahasında rahat bir şekilde yendiğini okuyucularına ilk sayfadan duyurdu. 
     Bizim Asr gazetesinde, ''Galatasaray'ın Rusya'daki ilk galibiyeti'' başlığıyla verilen haberde de, maçın Türkiye ve Rusya'nın yanı sıra Azerbaycan'da da büyük ilgiyle izlendiğini belirtti. Gazete, ''Tanınmış Türk takımı gollerden çok daha önce ortaya koyduğu güzel oyunla, galip geleceğinin sinyallerini verdi'' ifadelerini kullanıldı. 
     





</TEXT>
</DOC>
