<DOC>
<DOCNO> 137339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sonspo16.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Galatasaray'ı izleyemememiz dezavantaj oldu... 
</HEADLINE>
<TEXT>

     Bursaspor'da, Galatasaray karşısında alınan 4-0'lık farklı yenilginin şoku yaşanıyor. 
     Kulüp Basın Sözcüsü Şükrü Akyollu, sarı-kırmızılı ekip karşısında iyi mücadele ettiklerini, ancak erken gelen gol ve Glauber'in kırmızı kartla oyun dışı kalmasıyla, oyun düzenlerinin bozulduğunu söyledi. 
     Galatasaray'ın ara transferde kadrosuna kattığı Lukunku'nun 2 asist yaptığını anımsatan Akyollu, ''Galatasaray'ı daha önce izleyemememiz bizim için dezavantaj oldu. Rakibi daha önce izleseydik, Lukunku için önlem alırdık. Revivo'nun takımın beyni olacağını ve tüm topların onda toplanacağın duymuştuk. Ancak, izlemediğimiz için gerekli tedbirleri alamadık'' dedi. 
     Akyollu, maçın hemen başında yedikleri golün ardından bir süre bocaladıktan sonra yeniden toparlandıklarını ve oyuna ortak olduklarını anlatarak, ''İkinci yarının hemen başında, ilk golün kopyası niteliğinde ikinci golü kalemizde gördük. Aynı hatayı bir kez daha yapmamalıydık. Bu golden sonra oyun düzenimiz bozuldu, oyuncular moralmen çöktü. Farklı yenilgi nedeniyle çok üzgünüz'' diye konuştu. 
     Maçın hakemi İsmet Arzuman'ın Glauber'e gösterdiği kırmızı kartı da değerlendiren Akyollu, ''Bana göre, kırmızı kart gösterme olasılığı 40'a 60'tı. Hakem 40 olan ihtimali kullandı. Hakem kartı da geç gösterdi. Kartın kırmızı olarak çıkmasında, Baliç'in aşırı tepki vermesi ve kaptan Bülent'in itirazları etkili oldu. Ancak, zaten Türkiye'de hakemler takdir haklarını 3 büyük kulüpten yana kullanıyorlar'' yorumunda bulundu. 
     
     ''BALİÇ HATA YAPTI'' 
     Şükrü Akyollu, Baliç'in, Glauber'in hareketinin ardından aşırı tepki göstermesini anlayamadığını da belirterek, ''Baliç hata yaptı'' dedi. 
     Maçı, Bursaspor Kulübü'nün eski yöneticilerinden ve Baliç'in yetişmesinde büyük katkısı bulunan bir arkadaşıyla birlikte izlediğini anlatan Akyollu, şunları söyledi 
     ''Baliç, seyircinin tepki göstereceği hakemi aldatmaya yönelik hareketleri yapmamalıydı. Ancak, eski yönetici arkadaşım Baliç'in yapı olarak Bursaspor'un yaptığı iyilikleri anlamayan ve algılamayan bir yapıya sahip olduğunu söyledi. Profesyonel bir futbolcu takımının kazanması için sahada elinden gelen tüm çabayı gösterir. Ancak, hakemi aldatmaya yönelik hareketler Baliç'e yakışmadı. Hata yaptı ve bunun üzerine seyirciden tepki aldı.'' 
     





</TEXT>
</DOC>
