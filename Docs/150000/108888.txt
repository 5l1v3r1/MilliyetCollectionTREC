<DOC>
<DOCNO> 108888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sontur18.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Baykal'a zeytin dalı... 
</HEADLINE>
<TEXT>

     AK Parti Genel Başkanı Recep Tayyip Erdoğan, CNN Türk Televizyonunun canlı yayın konuğu olarak Taha Akyol'un sorularını yanıtladı. 
     Erdoğan, seçimlerin ardından muhtemel bir CHP-AK Parti koalisyonunun yapılıp yapılamayacağı ihtimalinin sorulması üzerine, koalisyon protokolünün çok önemli olduğunu belirtti. Türkiye'nin uzlaşma kültürünü ispat etmesi gerektiğini dile getiren Erdoğan, CHP Genel Başkanı Deniz Baykal'a her zaman saygı duyduğunu ve sevdiğini, Baykal ile geçmişte özel diyalogları olduğunu söyledi. 
     Erdoğan, ''Bu ülke bizim. Bu ülkede beraber bir şeyler yapacağız. Kalkıp da birbirimizi düşman ilan etmenin anlamı yok. Bundan ülkemiz hep kaybetti. Bizim artık kazanmamız lazım. El ele vereceğiz. Eğer CHP ile böyle bir koalisyon gerekiyorsa severek protokolümüzü yaparız, beraberce yeter ki vatanımıza, milletimize hizmet edelim'' dedi. 
     Erdoğan, hiçbir partiye karşı önyargılı olmadıklarını, ancak koalisyon için sağ partilerin öncelikli tercihleri olduğunu ifade etti. 
     Bir soru üzerine, aday listelerinde milli görüşçülerin ağırlıklı olduğu iddialarını reddeden Erdoğan, hiçbir partinin devamı olmadıklarını söyledi. 
     Başka bir soruyu yanıtlarken de Erdoğan, kendilerini ''muhafazakar demokrat'' diye tarif ettiklerini ifade etti. 
     Erdoğan, Avrupa Birliği konusunda aykırı bir düşünceleri olmadığını, Türkiye'nin AB'ye mutlaka girmesi gerektiğini kaydetti. 
     





</TEXT>
</DOC>
