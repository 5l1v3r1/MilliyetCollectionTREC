<DOC>
<DOCNO> 146844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sonspo18.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
''Totti İnter'e gelirse Emre ve Adriano Roma'ya gider'' 
</HEADLINE>
<TEXT>

     İtalya'nın ünlü spor gazetesi La Gazzetta dello Sport, ''Totti İnter'e gelirse Emre ve Adriano Roma'ya gider'' değerlendirmesinde bulundu. 
     12. Avrupa Şampiyonası 9. Eleme Grubu'nda geçen cumartesi günü oynanan İtalya-Finlandiya maçında gösterdikleri mükemmel uyumla büyük beğeni toplayan Totti-Vieri ikilisi, İtalyan basınında yeni transfer senaryolarına yol açtı. 
     Finlandiya karşısında Totti'nin ara paslarıyla iki gol atan Vieri'nin, Totti ile uyumu dikkatleri çekti. İtalyan basını, AS Roma'da oynayan Francesco Totti'nin İnter'e gelmesi halinde, lacivert-siyahlı ekibin durdurulması güç bir kadro oluşturacağını belirtip, Totti'nin, Roma'dan Milano'ya nasıl gelebileceğinin senaryolarını yazdılar. 
     La Gazzetta dello Sport, İnter Başkanı Massimo Moratti'nin, Emre Belözoğlu ile şu anda Parma'da kiralık oynayan Adriano'yu Roma'ya vererek, Totti'yi getirebileceğini iddia etti. 
     Yorumda ''Totti sadece tek bir yolla İnter'e gelebilir. O da Zidane ve Ronaldo'da olduğu gibi, futbolcunun takımından ayrılacağına dair işaret vermesiyle. Eğer bu durum söz konusu olursa İnter'in önereceği seçenek Adriano ve Emre'dir. Emre veya Adriano, tek başlarına Totti'nin yerini tutamaz ama biraraya gelirse o zaman bir hazine değerindeler. Bu konuda tüm teknik direktörler aynı görüşte. Bonservis bedeli 50 milyon Euro civarında olan Totti için Emre 30, Adriano da 20 şeklinde pazarlık yapılabilir'' denildi. 
     Bu arada, Tutto Sport Gazetesi de Totti'nin olası İnter transferinde, lacivert-siyahlılarda Adriano'nun yanında Emre yerine Ivan Ramiro Cordoba'nın önerilebileceğini ve Recoba'nın da yıllık 8 milyon Euro gibi çok fazla maaş almasından dolayı yurtdışında bir kulübe satılabileceğini savundu. 
     Corriere dello Sport gazetesi ise transfer senaryolarında Vieri'nin ağzından, ''Moratti'ye diyeceğim Bir delilik yap Totti'yi al'' sözünü kullanarak, İnter'in, Roma'nın yıldız futbolcusu ile ilgilenebileceğini kaydetti. 
     





</TEXT>
</DOC>
