<DOC>
<DOCNO> 105336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sonspo24.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Brugge "Galatasaray ile aynı gruba düşmekten memnun değiliz" 
</HEADLINE>
<TEXT>

     Galatasaray'ın Avrupa Şampiyonlar Ligi'nde mücadele edeceği H Grubu'ndaki rakiplerinden Belçika'nın Club Brugge'da, Norveçli teknik direktör Trond Sollied, sarı-kırmızılı ekiple aynı gruba düşmekten memnun olmadığını söyledi. 
     Trond Sollied, Galatasaray'ın Avrupa Şampiyonlar Ligi klasmanında ilk 6 takım arasında yer aldığını ve yine favoriler arasında olduğunu belirterek, ''Galatasaray, diğer takımların başını oldukça ağrıtacak'' dedi. 
     Sollied, Galatasaray'ın, adeta Türk Milli Takımı gibi olduğunu belirterek, şöyle konuştu 
     ''Zaten Türk Milli Takımı'nın yarısından fazlası Galatasaray'da oynuyor. Dünya Şampiyonası'nda ne olduklarını gösterdiler. Grupta işler belli değil. Türkiye'nin ne kadar zor bir deplasman olduğunu Norveç'in Rosenborg takımıyla Galatasaray karşısında Ali Sami Yen'de oynadığımda hissettim ve hiçbir takımın İstanbul'da kolay maç kazanamayacaklarına inanıyorum. Ancak, biz de kendi stadımızda sürpriz yapabiliriz. Başka hiçbir çaremiz yok. Grubun mutlak favorisi ise Barcelona.'' Club Brugge'un takım kaptanı milli kaleci Danny Verlingen ise yaptığı açıklamada, Türk futboluyla ilk olarak 2000 Avrupa Şampiyonası'nda tanıştığını ve acı bir ders aldıklarını söyledi. 
     Verlingen, şunları söyledi 
     ''Benim, Türk futboluyla ilgili ilk tanışmam 2000 yılında Avrupa Şampiyonası ile oldu. Bu şampiyonada biz yenildik. Türkleri çok ciddiye almıyorduk. Ancak dersimizi acı bir biçimde aldık. Herkesin gördüğü gibi son 10 yılda çok geliştiler ve gelişmeyi de sürdürüyorlar. Bu gidişle de dünya futboluna hakim olmaya kararlılar. Galatasaray karşısında çok büyük mücadele vereceğiz. Barcelona'yı daha iyi tanıyoruz. Barcelona ile oynamak daha kolay, Galatasaray ile mücadele etmek daha da zor. En çok çekindiğimiz ise Galatasaray taraftarları.' Bir dönem Trabzonspor'da da forma giyen Club Brugge'nin forvet oyuncusu Rune Lange ise, yaptığı açıklamada şöyle konuştu 
     ''Ben Trabzonspor'da oynarken, Galatasaray'ın ne kadar etkin bir takım olduğunu biliyordum. Bu grupta hiç kimsenin işi kolay değil. Ancak Galatasaray, Brugge'da zor anlar yaşayabilir. Biz Galatasaray'ın Türk Milli takımı gibi olduğunu unutmuyoruz.'' 
     
     SON TRANSFERLERİ ÇOK ETKİLİ 
     Club Brugge'un RSC Anderlect'ten transfer ettiği Aline Stoica, Galatasaray'ın en çok başını ağrıtabilecek futbolcusu olarak görünüyor. 
     Club Brugge'un hafta sonunda ligde yaptığı KV Mechelen maçında ikinci yarıda oyuna giren Rumen futbolcu Stoica, 15 saniye sonra golünü atarken, ne kadar tehlikeli bir oyuncu olduğunu da kanıtladı. 
     RSC Anderlect'te oynadığı dönemde özellikle sol kanatta hızlı hücumlarıyla tehlikeli ve etkin bir futbolcu olarak bilinen Stoica, aynı zamanda kolay gol atmayı başarıyor ve bedenini de çok iyi kullanabiliyor. 
     Club Brugge'de yine çok dikkat edilmesi gereken bir başka oyuncu ise Andres Mendoza. Mendoza da Belçika takımının etkili ve tehlikeli oyuncularından biri. 
     





</TEXT>
</DOC>
