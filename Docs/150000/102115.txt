<DOC>
<DOCNO> 102115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/sontur21.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'den, Enis Öksüz'e sert yanıt... 
</HEADLINE>
<TEXT>

     MHP Genel Başkan Yardımcısı Şefkat Çetin, eski Ulaştırma Bakanı Enis Öksüz'ün BBP'ye katıldıktan sonra MHP'ye yönelttiği eleştirileri siyasi ahlakla bağdaştıramadıklarını belirtirken Öksüz'ü ilkesizlikle suçladı. 
     Şefkat Çetin yaptığı yazılı açıklamayla, Enis Öksüz'ün MHP'ye yönelik eleştirilerine yanıt verdi. Çetin, Enis Öksüz'ün aktif siyasi hayata MHP'de girdini ve ülkücülerin oylarıyla milletvekilliği sıfatını kazanarak bakanlığa kadar getirildiğini anımsatarak, "Bugüne kadarki suskunluğunu ufukta seçim göründüğünde bozması dikkat çekicidir. 
     Türkiye'de siyasetin çirkin yüzlerinden birisi olan seçim dönemi transferlerine dahil olan ve üzerlerine basarak yükseldiği insanları ve davayı acımasızca suçlayan bu kişinin hezeyanları ile yaptıkları taban tabana zıtlıklarla doludur" diye konuştu. Şefkat Çetin, MHP'li bir bakan olarak görev yapmış Enis Öksüz'ün başka bir partiye transferinin hemen ardından böylesi çirkin iftiralarda bulunmasının siyasi ahlakla bağdaşmadığını belirterek, "İlkesizliği himaye altına alıp yarınlarda MHP aleyhtarlığını kampanya malzemesi olarak pazarlarken, hangi tip müşteri bulabileceklerini merak ediyoruz" dedi. 
     Çetin, Enis Öksüz'ün bakanlığı döneminde yolsuzluk iddialarına ilişkin bigi ve dosyaları Devlet Bahçeli'ye teslim ettiği ama değerlendirilmediği yönünde açıklamalarına yanıt olarak da "İddialarla ilgili herhangi bir bilgileri ve belgeleri varsa derhal Cumhuriyet Savcılıklarına suç duyurularında bulunmalarını, aksi taktirde kendilerini müfteri ilan edeceğimizi tüm kamuoyuna ilan ediyoruz" dedi. 
     





</TEXT>
</DOC>
