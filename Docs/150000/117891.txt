<DOC>
<DOCNO> 117891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/guncel/gun04.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeyhinin camisinde ilk Cuma’yı kıldı... 
</HEADLINE>
<TEXT>

Erdoğan, seçimin ardından ilk Cuma namazını Nakşibendi şeyhi Mehmet Zait Kotku’nun adını taşıyan camide kıldı... 
     ANKARA Milliyet 

     AKP Genel Başkanı Recep Tayyip Erdoğan dün sabah Genel Merkez’de Avrupa Birliği ile ilgili görüşmelerde bulunduktan sonra cuma namazını kılmak için partililerle birlikte Dikmen’deki Mehmet Zait Kotku Camii’ne geldi. Erdoğan, Cuma namazını partililerle birlikte kıldı. Erdoğan camiden çıkarken kalabalık "Türkiye seninle gurur duyuyor" sloganları attı. Alkışlar eşliğinde aracına yürüyen Erdoğan, kapı önünde Kuran kursları için yardım toplayan iki kişiye de 10’ar milyon yardımda bulundu. 
     
     COŞAN YOLLARI AYIRDI 
     Camiye adını veren Mehmet Zait Kotku, Nakşibendi Tarikatı’nın en tanınmış şeyhlerinden biri olarak biliniyor. Necmettin Erbakan ve Turgut Özal gibi isimlerin de müridi oldukları belirtilen Kotku, Nakşibendi tarikatının kollarından İskender Paşa Cemaati’nin şeyhliğini yaptı. Erdoğan’ın da yakın olduğu cemaat, Kotku’nun ölümünden sonra yerine geçen damadı Esat Coşan döneminde Erbakan ve Milli Görüş’le yollarını ayırdı. 
     



 GÜNCEL 


















</TEXT>
</DOC>
