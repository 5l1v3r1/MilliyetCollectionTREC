<DOC>
<DOCNO> 116442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sontur25.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Panathinaikoslu taraftarlar Taksim'i de karıştırdılar... 
</HEADLINE>
<TEXT>

     Fenerbahçe-Panathinaikos futbol takımları arasında oynanan UEFA Kupası 2. tur ilk maçı için İstanbul'a gelen Yunanlı bir grup içkili taraftarın kışkırtması sonucu kavga çıktı. Olayda bir Türk ve bir Yunanlı hafif şekilde yaralandı. 
     Alınan bilgiye göre, Yunanlı taraftarlar, bugün otobüslerle İstanbul turu yaptıktan sonra Beyoğlu'nda kaldıkları otele döndüler. 
     Saat 16.00 sıralarında ülkelerine gitmek üzere otelden ayrılan 50-60 kişilik Yunanlı taraftar ile bazı vatandaşlar arasında kavga çıktı. 
     Çevrede bulunan görgü tanıkları ve esnaf, gazetecilere olayı anlatırken, Yunanlı taraftarların içkili olduklarını, otobüslere doğru giderken Türkiye aleyhine küfürlü sözler söylediklerini ve yoldan geçen birkaç kişiye saldırdıklarını anlattılar. 
     Görgü tanıkları, bunun üzerine çevredeki vatandaşlar ve esnaf ile taraftarlar arasında taşlı kavga çıktığını ifade ettiler. 
     Olay daha sonra Çevik Kuvvet'in de müdahalesiyle kontrol altına alınırken, Yunanlı taraftarların otele girmeleri sağlandı. 
     Otel çevresinde yoğun güvenlik önlemleri alan polis, çevredeki sokakları boşaltarak kapattı. 
     Bu arada, olayda taş darbeleriyle yaralanan Fahrettin Kerim Gölge 39 ile Yunanistan uyruklu Apergis Georgios 20 , Taksim Eğitim ve Araştırma Hastanesi'nde tedavi altına alındı. 
     Hastane yetkilileri, yaralıların sağlık durumlarının iyi olduğunu ifade ettiler. 
     





</TEXT>
</DOC>
