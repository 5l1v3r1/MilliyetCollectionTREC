<DOC>
<DOCNO> 111030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/sontur22.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Resepsiyonda skandal yaratan Demirkazık içeri nasıl girdi 
</HEADLINE>
<TEXT>

     TBMM resepsiyonunda DYP Tunceli Milletvekili Kamer Genç'le arasında geçen konuşmaları basına yansıyan Nil Demirkazık, AKP yönetimini kızdırdı. AKP Genel Başkan Yardımcısı Murat Mercan, Demirkazık'ın üyeleri olmadığını ve partileriyle hiçbir ilişkisi bulunmadığını belirtti. 
     Ak Partililerin açıklamalarından sonra Nil Demirkazık'ın resepsiyona girebilmek için kimin davetiyesini kullandığı sorusu yanıtsız kaldı. Çünkü Meclis başkanı İzgi'nin verdiği davete sadece üst düzey protokol davetliydi. 
     Mercan, yaptığı yazılı açıklamada, AKP'den milletvekili aday adayı olan Demirkazık'la ilgili şunları kaydetti 
     "Nil Demirkazık, 3 Kasım seçimi öncesinde her Türk vatandaşının hakkı olduğu gibi AKP'ye milletvekilliği aday adaylığı için başvurmuş, fakat listelere girememiştir. Ayrıca Nil Demirkazık'ın partimizde hiçbir şekilde üyeliği ve partimizle ilişkisi yoktur." Grup Başkanı Bülent Arınç da Demirkazık'ın TBMM resepsiyonundaki tavırlarından parti olarak rahatsız olup olmadıklarıyla ilgili bir soru üzerine şunları söyledi 
     "Kapıda davetiye aranmamış ve 'siz buraya hangi sıfatla geldiniz' diye sorulmamışsa bu, bizim eksiğimiz değil, Meclis Başkanı ve oradaki bürokratların eksikliğidir. Buna benzer her toplantıda meşhur olmak sevdasıyla veya kendilerini ortaya koymak, bazı kişilerle görüşebilmek amacıyla bu tür davetlere katılan, aslında davetli olmayan kişiler bulunabilir. Biz bunların jandarması da komiseri de değiliz. Bayan, AKP'li milletvekillerinin davetiyle oraya gitmemiştir. Partimizin bir üyesi de değildir. Sadece aday adaylığına müracaat etmiş ama aday olamamış birisidir." Nil Demirkazık davet sırasında Kamer Genç ile şuh kahkahalar atarak dikkatleri çekmiş ve "Benim de çiçeklerim var ben de çiçek besliyorum" diyerek şaşırtmıştı. 
     





</TEXT>
</DOC>
