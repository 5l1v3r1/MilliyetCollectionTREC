<DOC>
<DOCNO> 135961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/sontur11.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Balıkesir-İzmir yolu 12 saattir trafiğe kapalı 
</HEADLINE>
<TEXT>

     Güney Marmara'da dün geceden itibaren etkisini gösteren kar yağışı, hayatı etkilemeye devam ediyor. 
     Karayolları 14. Bölge Müdürlüğü yetkilileri kar yağışının Bursa, Balıkesir, Yalova, Kütahya ve Bandırma'da etkili olduğunu bildirdi. 
     Karayollarında kar birikmesi nedeniyle kapalı yol bulunmazken, Balıkesir-İzmir karayolunun Manisa Akhisar bölümünde yolun kaygan olması ve zincirsiz ağır vasıta araçlarının kayarak yolu tıkaması sonucu yolda yaklaşık 12 saattir ulaşım sağlanamıyor. 
     Yetkililer, İstanbul yönünden İzmir'e gidecek olanların, yol açma çalışmaları tamamlanıncaya kadar kesinlikle yola çıkmamaları gerektiğini bildirdiler. 
     Balıkesir ve çevresindeki kar yağışı, köy yollarının da kapanmasına neden oldu. Merkez ve ilçelere bağlı 905 köyden yaklaşık 700'ünün yolları dün geceden bu yana kapalı bulunuyor. 
     Bursa-Orhaneli, Bursa-Yalova karayolu Süpürgelik mevkii ile Bursa- Ankara karayolu Mezitler ve Ümitalan mevkilerinde meydana gelen buzlanma nedeniyle ulaşımda zaman zaman aksamalar yaşanıyor. Bu güzergahlarda ulaşım tek şeritten kontrollü sağlanıyor. 
     Kütahya'da dün başlayan ve aralıksız devam eden kar yağışı nedeniyle merkez, Simav ve Aslanapa ilçelerindeki yüksek kesimlerde bulunan 25 köy yolu ulaşıma kapandı. 
     Karayolları ve Köy Hizmetli Bölge Müdürlüğü ekipleri, yollarda tuzlama çalışmalarını sürdürürken, zincirsiz araçların trafiğe çıkmasına izin verilmiyor. 
     Meteoroloji yetkilileri, Güney Marmara'da kar yağışının aralıklarla bayramın 1. gününe kadar süreceğini bildirdiler. 
     





</TEXT>
</DOC>
