<DOC>
<DOCNO> 130351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sondun22.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklılar silahlanıyor... 
</HEADLINE>
<TEXT>

     Olası ABD harekatına karşı Irak halkı kendi silahını kendi almaya başladı. 
     Irak'taki aşiretler, hükümetin halka yaptığı silahlanma çağrısına uyarak, Bağdat'taki 45 perakende silah satışı yerinden alınan tüfek ve tabancaları depoluyorlar. 
     Bir silah dükkanı bulunan Yasin El Cabbari, mensup olduğu Bedevi aşiretindeki 200 bin kişiden 12 bininin Bağdat'ta savaşmaya hazır olduğunu söyledi. Yasin El Cabbari, ''ABD'ye karşı, hepimiz canlı kalkanız'' diye konuştu. 
     Irak'ta her geçen gün daha çok sayıda kişinin silah satın aldığını belirten El Cabbari, ''herkesin artık asker olduğunu ve aynı zamanda Filistinli kardeşlerinin çektiklerinin cezasını vermeye sabırsızlandıklarını'' da söyledi. 
     Kadın erkek, genç yaşlı demeden silah kullanmaya hazırlanan Iraklı aileler, en az 3-4 silah satın alıyor. 
     Bağdat'ta İtalyan yapımı tüfekler 1000-1500 dolara, Türk yapımı tüfekler de 200 dolara satılıyor. 150 dolara satılan Tarık adlı yerli malı tabancalar ise en ucuz silah durumunda. 
     





</TEXT>
</DOC>
