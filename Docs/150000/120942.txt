<DOC>
<DOCNO> 120942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/soneko26.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Nokia Game'in zarları Kızkulesi'nden atıldı... 
</HEADLINE>
<TEXT>

     Avrupa'da 25 ülkede 1 milyon oyuncunun aynı anda oynadığı Nokia Game 2002 için, son dev zar atışı Kızkulesi'nden gerçekleştirildi. 
     11 Kasım'da başlayan ve 29 Kasım Cuma günü sona erecek olan Nokia Game için son zar atışı, Montpeiler, Barcelona, Milano, Berlin, Kopenhag, Stockholm ve Oslo'daki farklı organizasyonların ardından Kızkulesi'nde yapıldı. 
     Kuleden, rock grubu Vega üyeleri tarafından bırakılan zar şeklindeki dev balonlardan birisi ''6'' diğeri ise ''5'' geldi. 
     Zarların belirlediği numaralar, oyunun ana konusu olan müzik dünyasında değişikliklere yol açacak ve oyuncular buna göre taktik ve statejilerin geliştirecekler. 
     Yurtdışından görevli olarak gelen çekim ekibi ise diğer ülkelerde yaptıkları gibi dev zarların İstanbul'daki atışını kaydedip, Nokia Game ana sayfasında yayına verecekler. 
     
     NOKIA GAME NASIL OYNANIYOR 
     Nokia'nın desteğiyle dokuz dilde oynanan interaktif macera oyunu Nokia Game sırasında katılımcılar, 20 gün içerisinde tamamlamak zorunda oldukları bir görevi üstleniyorlar. Kendilerine verilen görevi tam olarak yerine getiren oyuncular kazanıyor. 
     Nokia Game, bu sene geçen yıllarda oynanan oyunlardan farklı olarak tüm oyunculara kendi seviyelerinde katılım olanağı sağlıyor. Yeni oyun konseptine göre, kişiler 24 saat boyunca oyuna bağlı kalabiliyor, kendi oluşturdukları içeriği yükleyip diğer oyuncularla da paylaşabiliyorlar. 
     Belli bir puanla oyuna başlayan oyuncular örneğin bir müzik grubu kuruyor veya klip çekiyor ve puan kazanıyor. 
     Dünyanın en büyük müzik yayını yapan şirketleriyle ortak yürütülen çalışmada katılımcılara günümüz müzik dünyasının in'leri ve out'larıyla ilgili bilgi veriliyor. 
     Nokia Game, internet, SMS, chat, interaktif sesli mesaj ve kısa filmleri kullanarak oyuncular arasında bilgi ve ipucu paylaşımını sağlıyor. Katılım için hiçbir ücretin ödenmediği Nokia Game'e bu yıl ikinci defa katılan Türkiye, 25 ülke arasında en fazla kayıt yaptıran ikinci ülke konumunda. 
     Oyunda ilk 100 arasına giren katılımcılar Nokia'nın entegre kameralı ve video çekme, oynatma özelliğine sahip ürünü Nokia 3650 kazanma şansına sahip olacaklar. 
     





</TEXT>
</DOC>
