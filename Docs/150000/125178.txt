<DOC>
<DOCNO> 125178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/soneko12.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Coşkun 28 Aralık'a kadar ödeme planı ortaya konmalı 
</HEADLINE>
<TEXT>

     Sanayi ve Ticaret Bakanı Ali Coşkun, zorunlu tasarruf ve nema ödemeleri konusunu değerlendirirken, 28 Aralık tarihine kadar, yasada yer alan bir ödeme planı ortaya koymak gerektiğini söyledi. 
     Coşkun, ''Hazine'nin de bu konuda çalıştığını biliyorum. Sadece 4'te 1'i için değil, tamamını ödeme planı ortaya konacak. Hazine de bunun ödenmesi lazım diyor'' şeklinde konuştu. 
     Bakan Coşkun, Bilkent Otel'de düzenlenen ''2. Bağımsız Kurullar ve Piyasa Ekonomisi'' Arenası öncesi, gazetecilerin dünkü nema açıklamasına ilişkin sorularını yanıtladı. 
     ''Şubat'ta normalde iptal edilen ödeme planına göre, nemaların özellikle emekli olanlara ve 15 yılı doldurmuş olanlara ödeme planı var'' diyen Coşkun, bu paranın 3 katrilyon lira civarında olduğunu, kendisinin de dünkü TOBB'daki toplantıda başkanların sorduğu soruya cevap verdiğini belirtti. 
     Hazine ödeme planını açıkladığında piyasalara canlanma etkisi olacağını anlattığını da vurgulayan Coşkun, ''tabii basın kendi görüşüne göre değerlendirir'' dedi. 
     
     ''SÜRE 28 ARALIK'TA BİTİYOR'' 

     Anayasa Mahkemesi'nin daha önce, nemaların ödenmesine ilişkin ödeme planıyla ilgili maddeyi iptal ettiğini hatırlatan Coşkun, ''Bu süre 28 Aralık'ta bitiyor'' dedi. 
     Hükümet programında yer alan konuların hızla gerçekleştirileceğini, seçimden önce de parti programına bu konuları aldıklarını anlatan Bakan Coşkun, hükümet programında bu konuların 6 ay içinde değerlendirileceğinin yer aldığını, nemalarda rakamın 12.8 katrilyon liraya ulaştığını ve bu paranın tasfiye edilmesi gerektiğini söyledi. 
     Coşkun, bu para tasfiye edilmediği zaman, ekonominin sırtında görev zararları gibi kambur oluşturacağını ve ekonomiyi baskı altına alacağını bildiklerini söyledi. 
     
     DEVLETİN DE ADİL OLMASI LAZIM 

     Bu paranın mutlaka tasfiye edilerek ödenmesi ve devletin de adil olması gerektiğini ifade eden Coşkun, ''Bir taraftan bankalar aracılığıyla Hazine borçlanıyor. Bu borçları hem dış hem iç borç olarak alıyor. Ana para taksitleri ile beraber faizlerini de ödüyor. Bu para da, çalışan insanlardan alınmış bir borç. Bunun da ödenmesi gerekiyor'' diye konuştu. 
     Coşkun, ''Bu tarih emekli olacaklar için mi, emekli olmayanları da kapsıyor mu '' şeklindeki soru üzerine, şunları kaydetti 
     ''Tabiiki Hazine, buna göre bir ödeme planı hazırlıyor. Anayasa Mahkemesi'nin iptal ettiği tabloya göre ödenmesi gerekiyor. 28 Aralık tarihine kadar, yasada yer alan bir ödeme planı koymak lazım. Ödenmesi daha önceki planda olduğu için söyledim. Hazine'nin de bu konuda çalıştığını biliyorum. Sadece 4'te 1'i için değil, tamamını ödeme planı ortaya konacak. Hazine de bunun ödenmesi lazım diyor.'' Coşkun, ''Şubat ve Mart ayında ödenecek mi '' sorusuna karşılık ise ''Onu Hazine bilir'' yanıtını verdi. 

     
</TEXT>
</DOC>
