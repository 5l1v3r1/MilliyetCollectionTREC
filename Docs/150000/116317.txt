<DOC>
<DOCNO> 116317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/yazar/altan.html </URL>
<DATE> 2002/11/01/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Alfabe" 
</HEADLINE>
<TEXT>

     İki üç yıl önce dost hatırına bir "Alfabe" yazmıştım. Alfabe, pedagogların alanı içindedir, hiçbir yazı adamının aklından bile geçmemiştir bir Alfabe yazmak... Benimki de bir rastlantı sonucu, Alfabe’nin resimlerini daha önceden çizmiş olan ressam Sadi Pektaş’ın hatırına oldu. 
     Bizim Alfabe, sanırım 2 baskı yaptı sonra da unutulup gitti arada. Öyle ki, benim dahi belleğimden silindi her harf için neler yazdığım. 
     
     Geçen pazar TÜYAP’ın Kitap Fuarı’nda bir konuşmam vardı. Fuara gittiğimde, dost bir kitabevinin tekrar yayımladığı Alfabe’nin yeni baskısını gördüm. Bu kez resimlerini 25 yaşındaki Gözde Bitir çizmişti. 
     Ağzımda garip bir gülücükle sayfaları çevirirken, şaştım kaldım neler yazmış olduğuma. 
     
     A harfi için şunları yazmışım 
     Arslan A ile başlar, 
     Araba A ile, Armut A ile, 
     Ayva A ile... 
     A ile başlar yeryüzündeki 
     beş kıta bile 
     Asya A ile, Avrupa A ile, 
     Afrika A ile, 
     Amerika A ile, Avustralya 
     A ile... 
     Kimbilir daha ne kadar sözcük 
     başlar A ile, biter A ile... 
     Ah aman, şu Alfabe ne bitmez 
     çile .. 
     
     İ harfine de, Nazım Hikmet’in "İstanbul’dan Mektup"unu koymuşum 
     Sana bir müjdem var 
     Okumayı öğreniyor tembel 
     oğlun, 
     epey söktü kerata 
     tut, koş, kitap, kalem, çanta... 
     Mükemmel değil mi 
     Her harfi bir şeye benzetiyor 
     A bir evmiş, 
     B göbekli bir adam, 
     T bir keser, 
     
     S harfi için de şunları yazmışım 
     Severim 
     Seversin 
     Sever 
     Severiz 
     Seversiniz 
     Severler 
     
     Ş harfine Fazıl Hüsnü Dağlarca’nın "Şişeler" şiirini koymuşum 
     Çocuğun biri 
     Uykusuzsa 
     Mavi bir şişe alıyor eline 
     Bir kaşık 
     Uykusunu içiriyor öğretmen. 
     Çocuğun biri 
     Çok konuşuyorsa 
     Kırmızı bir şişe alıyor eline 
     Bir kaşık 
     Susmasını içiriyor öğretmen. 
     
     Çocuğun biri 
     Anlamıyorsa 
     Yeşil bir şişe alıyor eline 
     Bir kaşık 
     Anlamasını içiriyor öğretmen. 
     
     U harfine de şunları yazmışım 
     Uçuçböceği, uçurtma, uçak, 
     uydu, ufuk, uzay, uçan daire... 
     Uçsuz bucaksız... 
     Oktay Rıfat’ın şiiri 
     Uçaklar 
     Uçaklar gelecekmiş 
     Korkum yok benim. 
     Kağıt gemilerim 
     Kurşun askerlerim hazır. 
     Zaten bunlar bozulursa 
     Babam yenilerini alır. 
     
     Y harfi de şöyle 
     Yalan 
     "Yalan kadar insanı alçaltan bir şey yoktur" 
     Çehov Rus yazarı 
     Yara 
     "Dost yarası yaraların en derinidir" 
     Shakespeare İngiliz ozan 
     Yaş 
     "Yaşın büyümesiyle budalalık eksilmez" 
     Hebbel Alman ozan 
     Yaşamak 
     "Çok yaşamak elimizde değil, fakat adımızı yaşatmak elimizdedir" 
     Cenab Şehabeddin 
     Yol 
     "Hiçbir yol aşılamayacak kadar yüksekten geçmez" 
     Andersen 
     Hollandalı masal yazarı 
     
     Ve Z harfinde şöyle bitiyor bizim Alfabe 
     At, ot derken başında, 
     Z’ye kadar uzandık. 
     Alfabe savaşında, 
     Zaferi biz kazandık. 
     
     Bizim Kitap Fuarın’ındaki konuşma, "Değersiz önemlileröle, "Önemsiz değerliler" üstüneydi. 
     Gerek maraton yarışı, gerek 29 Ekim provaları, gerek parti mitingleri yüzünden İstanbul’un yolları büyük oranda kapalı olduğu halde bizim dinleyiciler, beklemediğim bir çoğunluktaydı ve aralarında 4. kuşaktan olanlar da az değildi... 
     Karşılaştığım "kalite" yüksekliği ve bizim Alfabe’nin yeni baskısıyla, çoktandır unuttuğum bir yaşam sevinci dolaştı yüreğimde... 
     Sizlerle de paylaşmak istedim bunu... 
     
     







Avrupa ve yönetemeyen demokrasi 


"Alfabe" 


Kıyı kitabı... 


Ecevitler’in çekilme planı 


AB ve Türkiye için şartsız tarih 


Pandeli’de bir öğlen 


Kime oy vereceğinize karar verdiniz mi 


Ne yapardık 


Kafalar iyice karıştı 


Birkaç iyi olay birkaç iyi insan... 


AKP’nin yolu 


Kargalar baca da temizlermiş 


Bugün günlerden serseri 


Enflasyon oy avcıları’nın eseri 


Aracıların stresi bitiyor 


</TEXT>
</DOC>
