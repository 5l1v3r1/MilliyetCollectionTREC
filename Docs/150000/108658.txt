<DOC>
<DOCNO> 108658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sondun18.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada kadın parlamenterlerin oranı yüzde 14.7 
</HEADLINE>
<TEXT>

     Parlamentolararası Birlik UIP , dünyadaki parlamenterlerin yüzde 14.7'sinin kadın olduğunu açıkladı. 
     180 ulusal parlamentodan elde edilen bilgiler ışığında ortaya çıkan son istatistikleri açıklayan Birlik, oranın ülkelere göre farklılıklar gösterdiğine ve Kuzey Avrupa ülkelerindeki ulusal parlamentolarda kadın milletvekili oranının yükseldiğine dikkati çekiyor. 
     Kuzey ülkeleri arasında, geçen Pazar günü yapılan seçimlerin ardından yüzde 45.3 oranıyla İsveç, en çok kadın parlamentere sahip ülke olarak kayıtlara geçerken, kıtalar bazında yüzde 16.9 kadın vekil oranıyla, Rusya dahil Avrupa, Kuzey ülkeleri sayesinde ilk sıraya yerleşiyor. 
     Avrupa'yı yüzde 16.4 ile Amerika kıtası, yüzde 14.9 ile Asya kıtası, yüzde 15.2 ile Pasifik ülkeleri ve yüzde 13.5 ile Afrika kıtası izliyor. 
     Kuzey Afrika ve Ortadoğu'daki Arap ülkelerinin parlamentolarında ise kadın milletvekili sayısı yüzde 4.7'ye düşüyor. Kuveyt, Birleşik Arap Emirlikleri ve Cibuti'de hiçbir kadın milletvekili bulunmazken, Nijer'de 1, Yemen'de 2, Fas'ta ve Lübnan'da 3'er, Ürdün'de ise 4 kadın milletvekili görev yapıyor. 
     





</TEXT>
</DOC>
