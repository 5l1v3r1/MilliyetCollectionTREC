<DOC>
<DOCNO> 135056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sonspo11.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, FİFA'yı mahkemeye verdi... 
</HEADLINE>
<TEXT>

     Trabzonspor'dan 1999-2000 sezonunun ardından ayrılarak İtalya'nın Lecce takımına transfer olan Davor Vugrinec'in bonservis bedelini FİFA'nın 180 bin dolar olarak ödemesi üzerine bordo-mavili kulüp, FİFA'yı mahkemeye verdi. 
     Kulüp Genel Sekreteri Yusuf Ziya Yılmaz, 6 milyon 500 bin marka transfer edilen Hırvat oyuncu konusunda, daha önceki yönetim kurulunun belirlenen rakamı kabul etmediğini ve bu konuda FİFA'ya yapılan itirazdan da olumsuz sonuç çıkmadığını anımsattı. 
     Trabzonspor'un bu konuda çok büyük bir haksızlığa uğradığını ifade eden Yılmaz, ''FİFA, yanlı davranmıştır ve önceki yönetim kurulunun da olduğu gibi bu parayı kabul etmemiz mümkün değil. Bu konu ile ilgili İsviçre mahkemelerine müracaatta bulunduk'' dedi. 
     Avukat İzzet Hamle'nin ortağı İsviçreli bir avukatla başvurduklarını kaydeden Yılmaz, ''Mahkemenin istediği teminat mektubunu cuma günü göndereceğiz. Bu mahkeme için de 40 bin İsviçre Frangı ödeyeceğiz ve FİFA'ya karşı dava açılmış olacak'' diye konuştu. 
     





</TEXT>
</DOC>
