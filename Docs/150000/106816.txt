<DOC>
<DOCNO> 106816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sontur10.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ve Gürtuna'nı "hileli işlem" duruşması 10 dakika sürdü 
</HEADLINE>
<TEXT>

     AK Parti Genel Başkanı Recep Tayyip Erdoğan ile İstanbul Büyükşehir Belediye Başkanı Ali Müfit Gürtuna hakkında ''bazı ihalelerde artırma ve eksiltmelere hile karıştırdıkları'' iddiasıyla açılan davanın ilk duruşması 10 dakikada tamamlandı. 
     İstanbul 7. Asliye Ceza Mahkemesi'ndeki duruşma, basın mensuplarının yoğun ilgisi altında, saat 10.20'de başladı. 
     Tutuksuz sanıklar Erdoğan ve Gürtuna'nın katılmadıkları duruşmada, Recep Tayyip Erdoğan'ı avukat Nevzat Er, Ali Müfit Gürtuna'yı da avukatları Fatih Volkan ve Erol Cihan temsil etti. 
     Hakim Şükrü Çetin Özalın, sanıklara davetiyenin ulaştığını belirterek, sanıkların sabıka ve nüfus kayıtlarının da dosyaya geldiğini tutanağa yazdırdı. 
     Duruşmada söz alan Erdoğan'ın avukatı Nevzat Er, müvekkilinin İstanbul dışında olduğunu ve gelecek celseye katılacağını bildirdi. 
     Gürtuna'nın avukatları Volkan ve Cihan da, aynı yönde beyanda bulundu. 
     Hakim Özalın'ın, İstanbul 4. Ağır Ceza Mahkemesi'ndeki Albayraklar davası dosyası ile bu dava dosyası arasında bağlantı varmış gibi görüldüğünü belirterek, bu konudaki görüşlerini sorduğu avukatlardan Er, ''Müvekkilim, söz konusu davada sanık değildir. Dosyanın birleştirilmesi konusunda herhangi bir talebimiz yoktur'' dedi. 
     Gürtuna'nın avukatları da, birleştirme talepleri olmadığını bildirdiler. 
     Bu konuda görüşü sorulan Cumhuriyet Savcısı Naim Öztürk ise birleştirme konusunda İstanbul 4. Ağır Ceza Mahkemesi'nden görüş alınmasını istedi. 
     Sanık avukatlarına Erdoğan ve Gürtuna'yı gelecek celse duruşmada hazır etmeleri için süre veren hakim Özalın, birleştirme konusunda İstanbul 4. Ağır Ceza Mahkemesi'nden muvafakat istenmesini kararlaştırdı. 
     Duruşmanın erteleneceği tarih konusunda söz alan Erdoğan'ın avukatı Nevzat Er, seçim dönemine girildiğini söyleyerek, gelecek duruşma tarihinin buna göre belirlenmesini istedi. 
     Hakim Şükrü Çetin Özalın ise ''duruşma günlerinin dolu olmasını'' göz önüne alarak gelecek celsenin 12 Kasım 2002 tarihinde yapılmasını kararlaştırdı. 
     Duruşma sonunda basın mensuplarının, Diyarbakır DGM'nin Erdoğan'ın sicil kaydının silinmesi konusunda aldığı karara ilişkin sorular yönelttiği avukat Er, ''Bu konuda bir sıkıntı yok. Bu kararlar kesindir'' dedi. 
     
     İDDİANAMEDEN 
     Yargıtay Cumhuriyet Başsavcısı Sabih Kanadoğlu'nun gönderdiği dosya üzerine yapılan soruşturma sonucu haklarında dava açılan Erdoğan ve Gürtuna'nın, TCK'nın 366. maddesinin 2. fıkrası uyarınca ''3 ihalede artırma ve eksiltmeye hile karıştırmak'' suçundan 3 ile 9 yıl, Gürtuna'nın da ''10 ihalede artırma ve eksiltmeye hile karıştırmak'' suçundan 10 ile 30 yıl arasında hapis cezasına çarptırılması isteniyor. 
     





</TEXT>
</DOC>
