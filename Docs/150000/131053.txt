<DOC>
<DOCNO> 131053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sonspo27.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Efes Pilsen Barcelona'da... 
</HEADLINE>
<TEXT>

     Efes Pilsen, Basketbol Erkekler Avrupa Ligi A Grubu'ndaki 11. maçında, yarın FC Barcelona ile yapacağı karşılaşma için İspanya'ya geldi. 
     Lacivert-beyazlı takımın kafilesi, Münih üzerinden öğleden sonra Barcelona'ya vardı. Kamp yaptığı otele yerleşen Efes Pilsen takımı, bu maçın hazırlıklarını bu akşam ve yarın sabah yapacağı antrenmanlarla tamamlayacak. 
     Lacivertli-beyazlı kulübün genel menajeri Engin Özerhun, grubun iddialı takımlarından FC Barcelona karşısında İstanbul'da çok şanssız bir yenilgi aldıklarını vurgulayarak, yarınki karşılamadan galip ayrılmak için ellerinden geleni yapacaklarını söyledi. 
     İstanbul'daki maçı uzatmada 92-91'lik skorla yitirdiklerini hatırlatan Özerhun, ''Rakibimiz bu sezon kupanın favorilerinden, ancak biz de İstanbul'daki karşılaşmada en az Barcelona kadar güçlü olduğumuzu gösterdik. Şimdi o zamanki formumuzdan daha iyi bir durumdayız. Yarın sahaya kazanmak için çıkacağız'' dedi. 
     Barcelona kentinde, 8 bin kapasiteli Palau Blau Grana Salonu'nda TSİ 21.30'da başlayacak karşılaşma, CINE 5 Televizyonu'ndan şifresiz olarak yayınlanacak. A Grubu'nda 10. maçlar sonunda, FC Barcelona 18 puan ve averajla 2., Efes Pilsen ise 16 puan ve averajla 3. sırada yer alıyor. 
     





</TEXT>
</DOC>
