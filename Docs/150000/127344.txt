<DOC>
<DOCNO> 127344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/ekonomi/eko01a.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu tasfiyesinde son plan 
</HEADLINE>
<TEXT>
Anapara temmuzda kalanı 4 yılda 
Zorunlu tasarruf hesabının tasfiye planı, Başbakanlığa gönderildi. Anaparalar Temmuz 2003’te, nema birikimi ise izleyen dört yılda eşit taksitlerle yapılacak. Nemalara tüketici enflasyonu kadar faiz uygulanacak 
     ANKARA Milliyet 

     Zorunlu Tasarruflar için Hazine’nin hazırladığı tasfiye planının ayrıntıları belli oldu. Anapara ödemesinin Temmuz 2003’te yapılması öngörülüyor. Nema kısmı ise 2003’ü izleyen dört yılda eşit taksitle ödenecek. 
     Anayasa Mahkemesi’nin yeni bir düzenleme için hükümete verdiği dokuz aylık sürenin dolmasına saatler kala, Hazine’den sorumlu Devlet Bakanlığı, tasfiye için hazırladığı planı dün akşam Başbakanlığa gönderdi. 
     AKP Genel Merkezi’nde katıldığı toplantı sonrası açıklamalarda bulunan Devlet Bakanı Ali Babacan, hesapta 11 katrilyon liraya yakın para bulunduğunu ifade ederek planının Bakanlar Kurulu’nda incelendikten sonra Meclis’e sevk edileceğini kaydetti. 
     
     Şubatta nema yok 
     Hazinenin planına göre her yıl şubatta yapılan nema ödemeleri 2003’te yapılmazken, tasfiye kapsamında, anapara ödemesi yapılacak. Hesapta sadece nema birikimi kalacak. Nema birikimi ise dört eşit taksitte, 2004, 2005, 2006 ve 2007 yıllarında ödenecek. 
     
     TÜFE kadar faiz 
     Yıllara yayılan ödemede birikimlerin erimemesi için yeniden nemalandırmaya gidilecek. Nemalandırma, her yıl tüketici fiyatları enflasyonu TÜFE artışı kadar faiz verilerek yapılacak. 
     
     Emekli tamamını alacak 
     Daha önce olduğu gibi tasfiye planı süresince de emekli olanlar birikimlerinin anapara, nema ayrımı olmadan tamamını alabilecekler. 
     Ödemenin bir kerede ve nakit yapılmasını isteyen sendikalar dava açmaya hazırlanıyor. DİSK Genel Başkanı Süleyman Çelebi, yeni yılda DİSK’li işçilerin davalar açacağını söyledi. Hak - İş Genel Başkanı Salim Uslu da dava seçeneğini değerlendirdiklerini belirtti. Türk - İş Başkanı Salih Kılıç ise Hazine ile görüşeceklerini söyledi. 
     
Anapara 1.7 katrilyon      Hazine verilerine göre, 30 Eylül 2002 itibariyle toplam 1 katrilyon 693.3 trilyon lira ana para kesintisi yapıldı. Bunun nemalandırılması sonucu da 11 katrilyon 127 trilyon birikim sağlandı. Bu hesaptan şimdiye kadar 3 katrilyon 463.8 trilyon lira ödeme yapıldı. 17 trilyon Ziraat Bankası’na komisyon olarak ödendi, 8.9 trilyon da kurumlara iade edildi. Kalan 9 katrilyon 320.2 trilyon lira ise kamu iç borçlanma senetlerine yatırıldı. Babacan’ın verdiği bilgiye göre şu an itibariyle hesaptaki para 11 katrilyon civarında. Şimdiye kadar toplanan 1 katrilyon 693 trilyonluk anaparanın, emeklilik dolayısıyla yapılan ödemeler içindeki kısmı düşülerek geri kalan ana para rakamı bulunduktan sonra, Temmuz 2003’te hak sahiplerine dağıtılacak miktar ortaya çıkarılacak. Bu miktarın 1.5 katrilyon lira civarında olduğu tahmin ediliyor. 
     
Büyük ödemeler sonra      Hazine birinci yıl sadece ana para ödemesi yapacağından 2003’e düşen ödeme yükü daha düşük kalacak. Ancak izleyen yıllarda hem nema birikiminin yüksekliği, hem de TÜFE faiz kadar nemalandırma sonucu ödeme yükü artacak. Böylece 2003’te 1.5 katrilyon civarında bir ödemeye karşılık 2004’te 2.5 katrilyon, izleyen yıllarda ise 3 katrilyonu aşan ödemeler yapılacak. Ödemelere başlamadan önce hak sahiplerinin hesapları için mutubakat sağlanacak. 
     



 EKONOMİ 























</TEXT>
</DOC>
