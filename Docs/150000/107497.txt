<DOC>
<DOCNO> 107497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/guncel/agun.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Osman Bey’in yasası genç doktorları vurdu 
</HEADLINE>
<TEXT>

Yaklaşık 4 bin yeni doktor, Sağlık Bakanı Durmuş’un devreye soktuğu Mecburi Hizmet Yasası yüzünden işsiz. Yasa gereği, mecburi hizmet yapmayan mezunlar, doktorluk belgesi alamıyor ve hiçbir yerde işe giremiyor... 
     AYŞEGÜL AYDOĞAN İstanbul 

     Sadece bir doktorun eğitimi için devlet, 50 - 60 milyar lira harcarken, Sağlık Bakanı Osman Durmuş sayesinde yaklaşık 4 bin yeni doktor göz göre göre işsiz kaldı. 7 yıldır uygulanmayan Mecburi Hizmet Yasası’nı ısrarla yürürlüğe koyan bakan Durmuş, 5 bine yakın mezun için 400 kadro ayırdı. Türkiye’deki tıp fakültelerinden her yıl 5 bine yakın doktor adayı mezun oluyor. Mecburi Hizmet yasası uyarınca, tümünün 2 yıl süreyle bu hizmeti tamamlaması şart. Ancak, yasada ısrarcı olan bakanlığın kadro konusunda önlem almaması binlerce mezunu mağdur etti. Kadro şokunun ardından, mayıs ayında kura çekilmesine karşın hala atama yapılmaması da büyük tepki çekti. 
     
     İNSANLAR BOŞ GEZİYOR’ 
     Olayı doğrulayan bakanlık yetkilileri ise "Öngördüğümüz kadro buydu ama çok müracaat olunca yaklaşık bin kişiyi aldık" dedi. Yasaya göre ataması yapılmayanların başka bir yerde çalışamayacaklarını vurgulayan yetkililer, "Kadroyu Maliye Bakanlığı veriyor. Meclis’ten onay gerekiyor. Bu nedenle kadro 400’le sınırlı kaldı. Ama bunun dışına çıktık" diye konuştu. İstanbul Tıp Fakültesi Dekanı Prof. Dr. Faruk Erzengin de "Mecburi hizmet yapılır yapılmasına ama atamalar yapılmadığı için insanlar boşta geziyor" dedi. İstanbul Tabip Odası Pratisyen Hekim Komisyonu’ndan Dr. Hüseyin Demirdizen de, sorunun çok ciddi olduğunu belirterek, "Gizli işsizliğe dikkat çekmiştik. Bu durumda yüzde 90’ını istihdam etmiyorsunuz" diye konuştu. 
     
     KAÇAK ÇALIŞACAKLAR’ 
     Demirdizen, şöyle devam etti "Şu anda 4 bin doktor işsiz. Başka bir yerde yasal olarak çalışma şansları da yok. Yeni kuraları bekleyecekler. O da bakanlığın ne zaman gönlü razı olursa. Bu kadar mezun en iyi ihtimalle her ay kura çekilirse çalışmaya başlar. Üstelik kura çekenlerin ataması yapılmadı. Soran da kapıdan kovuluyor. Ya kaçak nöbet tutacaklar ya da kaçak çalışacaklar." 
     Pratisyen Hekimler Derneği yetkilileri de, "Eskiden doktorların iş sorunu yok’ denirdi. Şimdi gizli işsizliğin en yoğun olduğu meslek. Kadro bu kadar deniyor " dedi. 
     
     TAZMİNAT DAVASI YOLDA 
     İstanbul Tabip Odası Genel Sekreteri Prof. Dr. Şebnem Korur Fincancı, ise eğer hekimler kabul ederse hem idari hem de tazminat davası açacaklarını belirterek, "Mecburi hizmet için mayısta çekilen kuraların ardından bir daha kura çekilmedi ve atamalar yapılmadı. Doktorların çıkış belgeleri Sağlık Bakanlığı’nın elinde. Yeni mezunlar kura çekebilmek için çıkış belgesini Bakanlık’a teslim etmek zorunda. Dolayısıyla elinde belge olmadığından hiçbir yerde çalışamıyor. İstanbul Tabip Odası olarak Sağlık Bakanlığı’yla görüştüm. Maliye Bakanlığı’nın kadro vermediğini belirtiyorlar. Maliye Bakanlığı’ndan da yanıt alamadık" dedi. 
     
     DİPLOMALAR REHİN... 
     Bakanlığın mecburi hizmeti uygulamaya koymak istediği dönemde 3 - 4 bin hekime ihtiyacı olduğunu söylediğini hatırlatan Ankara Tabip Odası Genel Sekreteri Dr. Altan Ayaz da sözlerine şöyle devam etti "Şimdi kuraya 500 kişi giriyorsa 200’üne boş kuralar çıkıyor. Hekimlerin diplomaları rehin. Bir yıl mecburi hizmet olmadan diplomanızı kullanamıyorsunuz. Mezunların listeleri tıp fakültelerinden bakanlığa gönderiliyor. Doktor mecburi hizmet kurası için bizzat başvurmazsa bakanlık tarafından 1.5 - 2 ay içinde gıyabında kurası çekiliyor. 15 gün içinde başlamazsanız, istifa etmiş kabul ediliyorsunuz." 
     
Tek çıkış yolu TUS      Bir doktor, mecburi hizmeti yaptığı sırada Tıpta Uzmanlık Sınavı’nı TUS kazanırsa, mecburi hizmetten geçici olarak kurtuluyor. 4 yıllık uzmanlık eğitimini tamamladıktan sonra mecburi hizmetinin kalan süresini yapabiliyor. Mecburi hizmetin ilk yılını tamamlayan doktor ise diplomasına sahip oluyor. Geri kalan bir yılı erteleyebiliyor. Ancak bunu yapabilmesi için ilk bir yılını tamamlaması şart. Yılda iki kez yapılan TUS’u biri bugün yapılıyor kazanan doktorların oranı ise bir dönem için yüzde 3 civarında. Önceki yıllardan biriken doktorlarla birlikte yaklaşık 30 bin doktor TUS’a giriyor. 
     



 GÜNCEL 















</TEXT>
</DOC>
