<DOC>
<DOCNO> 145654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/yazar/dundar.html </URL>
<DATE> 2003/03/27/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Yalan... yalan... yalan... yalan... 
</HEADLINE>
<TEXT>

     Yandaki koyunun ardından bütün sürünün boğazlanacağını göremeden... 
     Celladına aşık bir kuzu çaresizliğiyle... 
     İşte o yüzden gözbağcılık kol geziyor ortalıkta... 
     Televizyon seyrederken bilinçaltımdan kırmızı bir bant akıyor "Yalan... yalan... yalan... yalan .." 
     
     Apaçi helikopterinin öldürücü üstünlüğüne övgüler düzen nekrofil bir grafik animasyon geliyor ekrana... 
     Sonra da çakaralmaz piştovuyla tek atışta onu avlamış 80’lik bir Irak köylüsü... 
     Türkiye’nin kuruluş tarihinden iyi hatırladığı, "yurdunu savunma refleksi" bu... nefis müdafaası... 
     Hani sınırdan girdiği gün Amerikan askerinin postalına kapanacaktı Irak halkı 
     Hani iki gün içinde Şiiler düşmana katılacak, Kürtler arkadan vuracak, Saddam’ın muhafızları teslim olacaktı 
     Hani kitle imha silahları vardı Irak’ın 
     Hani sivillere, çocuklara dokunulmayacaktı 
     Bağdat’ın pazar yerini bombalasın diye mi izin verdik B - 52’lerin geçişine 
     
     Arsız yalanlar bunlar 
     Bilincimizin kollarını bağlayan deli gömlekleri... 
     ABD’nin derdi insan hakları olsa, daha geçenlerde İsrail’de vahşi bir dozerin ezip kafatasını parçaladığı kendi yurttaşına sahip çıkmaz mıydı 
     Batı’nın amacı Iraklıyı Saddam’dan kurtarmak olsa, zamanında Bağdat’ı silaha boğar mıydı 
     Denize düştük diye yalana, yılana sarılmanın alemi yok. 
     Dirayetle, yüzmeyi öğrenmemiz gereken günlerdeyiz. 
     Yüzyılın en haksız savaşında tarih, en pahalı dersini veriyor. 
     Dostu düşmandan ayırıyor. Düşürüyor maskeleri... Devleri cüceleştiriyor. 
     
     Demirel, Öcalan’ı ABD’nin teslim ettiğini açıkladı. 
     Hani "terörist başı"nı Türk istihbaratı yakalamıştı 
     Erdoğan’ın "Irak’a girmek için kimseden izin almayız" dediği gün ABD, Türk ordusuna girme izni vermediğini bildirdi. 
     Hani tam bağımsızlık şiarımızdı 
     Nerede her fırsatta "bağımsızlık" diye, "sulh" diye, "mazlum milletler" diye Anıtkabir’e koşuşan Atatürkçüler .. 
     "Tanrı Dağı kadar Türk, Hira Dağı kadar Müslüman" anlı şanlı milliyetçiler, şimdi nasıl oldu da şiddet tanrısının paçasında "Küstü Amerika, yandı dolarlar" diye ağlaşan birer Bushperest’e dönüştüler 
     Muhalefetteyken her cuma çıkışı yıldızlı bayrak yakıp yeşil sancak açarak "Allahuekber" nidalarıyla yürüyenler... 
     "...hele sizler... hele sizler .." 
     
     Öyle yaman bir haysiyet testinden geçiyoruz ki her ferdin, her kurumun, her inancın baştan sorgulanacağı bir devir çıkacaktır savaşın kanlı enkazı altından... 
     Evet, "birlik zamanı, zaman"... 
     Öyle "milli" filan bir birlik değil bu zalime karşı mazlumun, saldırganlığa karşı hukukun, teslimiyetçiliğe karşı direnişin, vicdansızlığa karşı merhametin, ölüme karşı hayatın yanında saf tutanların dinine, fikrine milliyetine bakmaksızın birlik olma zamanı... 
     Tarihi bir kavşak noktasında, yeni ve büyük ittifakların eşiğindeyiz. 
     Şimdi "öldürmeyeceksin" diyen mukaddes kitaplardan başlayarak en temel kaynakları sarsmanın, en bildik ideolojilerle hesaplaşmanın, insanlık adına bildiğimiz, biriktirdiğimiz ne varsa ortaya koymanın vaktidir. 
     
     Ama o hesap zamanına dek mütemadiyen çalmalı sirenler... 
     ABD çuvalladıkça havucu sallamaya, parayı koklatmaya başladı. 
     Asıl tezkere geliyor demektir bu... 
     Barışın ordusu daha güçlü haykırmaya hazır olmalı. 
     
     







</TEXT>
</DOC>
