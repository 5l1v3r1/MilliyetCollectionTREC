<DOC>
<DOCNO> 135128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/guncel/gun02.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Metroda hedef Bir yılda 100 kilometre 
</HEADLINE>
<TEXT>

İstanbul Belediye Başkanı Gürtuna, metronun 2003 yılı içinde Taksim’den Şişhane’ye ineceğini, Harem-Tuzla arasının da temelinin atılacağını belirtti 
     ŞENOL DEMİRCİ İstanbul 

     İstanbul Büyükşehir Belediye Başkanı Ali Müfit Gürtuna, bu yıl kutlanacak olan İstanbul’un fethinin 550. yıldönümüne kadar 550 eser yapacaklarını bildirdi. Gürtuna, bir yıl içinde de 100 kilometre metro yapmayı hedeflediklerini söyledi. 
     Mahmutbey Atatürk Caddesi Kavşak Düzenlemeleri, Bağlantı Yolları ve Altgeçit İnşaatı’nın temel atma töreninde konuşan Gürtuna, "Belediyenin boyutlarını aşan, ülke meselesi haline gelmiş, devletin bütün gücünü harcayarak yapabileceği eserlere el attık. 2003 yılında 500 eser yapacağız’ demiştik. İstanbul’un bu yıl kutlanacak olan 550. fetih yıldönümüne kadar 550 eser yapacağız" dedi. 
     Yapacakları eserlere semt parkları ve hizmet binalarının dahil olmadığını vurgulan Gürtuna, İstanbul’a yaptıkları kavşak sayısının 70’i aştığını ve yaklaşık 500 kilometre de yol yaptıklarını anlattı. 
     Gürtuna, şu anda il genelinde 10 ayrı hatta metro çalışması gerçekleştirdiklerini bildirdi. Gürtuna, metronun 1 yıl içinde Taksim’den Şişhane’ye ineceğini, Harem-Tuzla arasında yapılacak olan raylı sistem hattının da yakında temelini atacaklarını ifade ederek, "Bütün bunları yapmak İstanbul için bir rüyaydı. Bir yılda 100 kilometre metro yapmayı hedefliyoruz. Ulaşım sistemlerini İstanbul’un her tarafına yayarak, İstanbulluların ömrüne ömür katıyoruz" diye konuştu. 
     
     KAVŞAK TEMELİ ATTI 
     Ali Müfit Gürtuna, daha sonra Bahçelievler Belediye Başkanı Saffet Bulut’la birlikte kavşak, altgeçit ve yol inşaatının temelini attı. 
     Mahmutbey’de temeli atılan yol ve kavşak inşaatı tamamlandığında, Şirinevler ile Kocasinan arasında kesintisiz ulaşım sağlanacak. Dolayısıyla Mahmutbey Caddesi’ndeki trafik akışı düzene girecek. Yıl sonunda bitirilmesi planlanan yol, kavşak ve altgeçit inşaatı, 11.5 trilyona mal olacak. 
     



 GÜNCEL 



















</TEXT>
</DOC>
