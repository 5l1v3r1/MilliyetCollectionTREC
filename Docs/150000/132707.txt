<DOC>
<DOCNO> 132707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sonspo21.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Rebrov'un fiyatı yüzünden transfer gerçekleşemedi 
</HEADLINE>
<TEXT>

     Fenerbahçe'nin, kadrosuna dahil etmek için uzun süredir görüşmeler yaptığı Ukraynalı futbolcu Rebrov'un transferinin gerçekleştirilemediği açıklandı. 
     Bu oyuncunun transferi için temaslarda bulunmak üzere gittiği İngiltere'den dönen Fenerbahçe Kulübü Futbol Şubesi Sorumlusu Sadettin Saran, Rebrov'un kulübü Tottenham Hotspur'un yüksek fiyatta diretmesi nedeniyle transferin gerçekleşmediğini söyledi. 
     Atatürk Havalimanı'nda basın mensuplarının sorularını yanıtlayan Saran, ''İngiliz kulübü istediğimiz fiyata inmedi. Bu nedenle transfer olmadı. Kulüp başkanıyla prensipte anlaşmıştık. İstanbul'a dönüş için Rebrov ile havaalanına beraber geldik. Tottenham Kulübü de sözleşmeyi havaalanına fakslayacaktı. Ancak futbolcunun durumuyla ilgili sorun çıkınca Rebrov geri döndü. Bu transfer yüzde 95 gerçekleşmeyecek'' diye konuştu. 
     Saran, Nijeryalı futbolcu Finidi'nin de kendilerine önerildiğini vurgulayarak, ''Finidi'nin bonservisi elinde. Ama son 1 yıldır futbol oynamadığı için Oğuz Çetin'in tereddütleri var'' dedi. 
     Gaziantepsporlu Kemal'e de değinen Sadettin Saran, ''Başkanımız ve Oğuz Çetin ile biraraya geleceğiz. Önümüzdeki günlerde de Gaziantepspor Kulübü Başkanı Celal Doğan ile Kemal'in transferi için konuşacağız'' diye konuştu. 

     
</TEXT>
</DOC>
