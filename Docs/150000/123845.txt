<DOC>
<DOCNO> 123845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/guncel/gun99.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Coğrafyada Avrupa’yı geçtik      GÜLÇİN ÜSTÜN Ankara 

     Uluslararası "Benim Toplumum, Bizim Dünyamız Coğrafya Proje Yarışması"nda My Community Our Earth 2002 40 bin proje arasından Türk öğrencilere ait iki proje birinciliği paylaştı. Sürdürülebilir kalkınmaya yönelik düzenlenen ve "My Ceo" olarak bilinen yarışmanın sonuçları ABD’de açıklandı. ABD’den Nijerya’ya, Polonya’dan Hindistan’a pek çok ülkenin katıldığı yarışmada, İstanbul Özel Kalamış Fen Lisesi ve Ankara Mehmet Emin Resulzade Anadolu Lisesi’ne ait çalışmalar birincilik ödülüne layık görüldü. 
     
Çürük pota genç yaşta öldürdü      Antalya’da 12 yaşındaki lisanslı basketbolcu Atilla Güngör, önceki gün Doğa Sitesi’nin spor alanında arkadaşıyla basketbol oynarken, çürük potanın üzerine devrilmesi sonucu yaşamını yitirdi. Smaç yapmak isterken asıldığı potanın kafasının üzerine düşmesi sonucu bilincini yitirerek komaya giren Güngör, kaldırıldığı Akdeniz Üniversitesi Tıp Fakültesi Hastanesi’nde kurtarılamadı. Okulunda öğretmenleri ve arkadaşlarınca gözyaşlarıyla uğurlanan Güngör’ün cenazesi, memleketi Burdur’un Bucak ilçesine götürüldü. 
     
Sirkeci’deki üstgeçide asansör      İSTANBUL Milliyet 

     İstanbul Büyükşehir Belediyesi, Sirkeci’deki yaya üstgeçidine özürlüler için asansör yaptırıyor. Üstgeçidin her iki ayağına inşa edilecek olan asansörlerin projeleri tamamlanarak yapımına başlandı. Dış karkası estetik olarak inşa edilecek asansörlerin 110x110 ebadında, bir özürlünün tekerlekli sandalyesi ve refakatçisiyle birlikte girip çıkabileceği şekilde ölçülendirildiği belirtildi. Asansörün, diğer vatandaşlar tarafından başka amaçlarla kullanılmaması için akbil benzeri bir uygulama gerçekleştirilecek. 
     
Neruda’nın şiiri mahkemelik etti      BERİL ÖZCAN İstanbul 

     Ünlü Şilili şair Pablo Neruda’nın "Oğulları Ölen Analara Türkü" adlı şiiri ile bazı öykü ve makaleleri yayımladığı için örgüt propagandası yapmakla yargılanan Tavır Dergisi Sorumlu Yazı İşleri Müdürü Zeynep Görgün, davanın Neruda’nın anısına saygısızlık olduğunu iddia etti. İstanbul 1 No’lu DGM’deki duruşmada Görgün, "Bu Neruda’nın şiirine, çevrilmesinin ardından geçen 40 yılda getirilen ilk yasaktır" dedi. Mahkeme heyeti, diğer sanık dergi sahibi Muharrem Cengiz’in ifadesinin alınması için duruşmayı erteledi. 
     
Köşklere sigara yasağı’ geliyor      MEHMET DEMİRKAYA İstanbul 

     İstanbul Büyükşehir Belediyesi’ne ait tarihi köşklerde sigara içilmemesiyle ilgili ANAP’lı Belediye Meclis Üyesi İzzet Yağcı tarafından önerge verildi. Belediye Meclisi’nin dünkü oturumunda sigara içmeyen birisi olarak, köşklerde sigara içilmesinin tarihi mek na zarar verdiğini düşündüğünü belirten Yağcı, önergesinin karara bağlanmasını istedi. Yağcının teklifine diğer meclis üyelerinin tepki göstermesi üzerine önergenin başkanlık makamına havalesi yapıldı. Yasakla ilgili kararı Büyükşehir Belediye Başkanı Ali Müfit Gürtuna verecek. 
     
Devrilen soba marketi yaktı      DİNÇER ŞEREF İstanbul 

     Sarıyer’de sobanın devrilmesi sonucu gecekonduda çıkan yangın, bitişikteki marketin yanmasına da neden oldu. Armutlu Geçici 5. Sokak’ta bulunan Hüseyin Başer’e ait gecekonduda dün öğle saatlerinde sobanın devrilmesi sonucu yangın çıktı. Kısa sürede büyüyen yangın gecekondunun bitişiğindeki Mükerrem Yılmaz’ın işlettiği Sena Market’e sıçradı. İtfaiye yangını yaklaşık bir saatte söndürürken, gecekondu ve market tamamen kullanılamaz hale geldi. Vatandaşlara korkulu anlar yaşatan yangında ölen ya da yaralananolmadı. 


 GÜNCEL 











</TEXT>
</DOC>
