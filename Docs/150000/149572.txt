<DOC>
<DOCNO> 149572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/soneko12.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri OSB'ye demiryolu hattı yapılacak... 
</HEADLINE>
<TEXT>

     Kayseri 1. Organize Sanayi Bölgesi'ne demiryolu hattı yapılacağı belirtildi. 
     Kayseri Sanayi Odası KSO Yönetim Kurulu Başkanı Mustafa Çapar, yaptığı yazılı açıklamada, Kayseri'nin Ambar bölgesindeki Serbest Bölge, Hacılar Organize Sanayi Bölgesi ve 1. Organize Sanayi Bölgesi'ne, demiryolu hattı döşenmesi için 6 yıldan beri Ulaştırma Bakanlığı nezdinde yaptıkları girişimlerden olumlu sonuç aldıklarını belirtti. 
     Çapar, Kayseri 1. Organize Sanayi Bölgesi'ne demiryolu hattının yapımı için Devlet Demiryolları Genel Müdürü'nün önümüzdeki günlerde Kayseri'ye geleceğini ve demiryolunun yapım işi için anlaşma yapacaklarını kaydetti. 
     Demiryolu hattının yapımının Kayserili sanayicilere büyük kolaylıklar sağlayacağını ifade eden Çapar, şunları söyledi 
     ''Demiryolu kara konteynır terminali için 1. Organize Sanayi Bölgesi'nde yerimiz hazır. Demiryolunun bölgeye gelmesine sanayicilerimiz de büyük destek veriyorlar. Krize rağmen Kayserili sanayicilerin yaptığı ihracat arttı. Demiryolunun gelmesiyle ihracatın daha da artacağına inanıyorum. 
     Periyodik olarak yapılan araştırmalarda günlük OSB'lere ortalama 300 TIR'ın giriş yaptığı tespit edildi. Demiryolu hattının faaliyete geçmesiyle sanayicinin ihracattaki navlun masrafı da yüzde 70 oranında azalacaktır. Sanayicilerimiz için büyük önem taşıyan bu hattın yapılmasıyla, Kayseri sanayisi ihracatta ve rekabette önemli bir avantaja sahip olacak.'' Çapar, demiryolu hattının yapım çalışmalarına birkaç ay içinde başlanacağını bildirdi. 
     





</TEXT>
</DOC>
