<DOC>
<DOCNO> 111407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/spor/aspo.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
GALATASARAY GÜNDÜZ KÖRÜ 0-0 
</HEADLINE>
<TEXT>

Cim-Bom, gün ışığında Malatyaspor’dan sonra Elazığ’da da kayba uğradı. Aslan, baskılı oynamasına karşın gol bulamadı. Hakem, Arif’in düşürüldüğü pozisyonda penaltıyı çalmadı 
     90 Dakika 
     MEHMET DEMİRKOL 

     Devre bitiminde tribünler, oyuncularını kutlayan büyük bir tezahüratla soyunma odasına yolladı. Elazığ çok iyi oynamıyordu, futbol da çok hoş değildi. Ancak stadlarında ilk kez seyrettikleri Avrupa Fatihi’nin, 45 dakika boyunca, nasıl çaresiz kaldığını görmüşler, yüreklenmişlerdi. 
     Savunmadaki sakatlıklar nedeniyle üçlü defansa dönen Terim, değişiklikleri bu kadarla bırakmamıştı. Sahaya öyle beklenmedik bir kadro çıkardı ki, az sayıdaki taraftar, önce yedekleri yumruk şova çağırmak zorunda kaldı. Terim’in amacı daha hızlı ve dirençli bir on bir oluşturmaktı büyük ihtimalle. Ama öyle olmadı... 
     Galatasaray ilk yarıda 16’da Pinto ve 33’te Sarr ile iki pozisyon bulabildi. 
     Hızlı çıkmaya çalıştılar, ama bunu beceremediler. Çok ve geriye pas yaptılar. Elazığ ise Cem ile Christian’a kelepçe vurdu ve Brezilyalı’yı sahadan sildi. 
     22’de Meszaroz’un altı pastan vurduğu kafayı Mondragon çeldi. 
     31’de ise Vedat’ın hatalı pasında Cem Yanık 30 metrelik aşırtma şut attı. Top direği sıyırıp, dışarı çıktı. 
     Terim bu sol kanat zaafını Ayhan’ı o tarafa çekerek giderdi. Bu kez de hücum gücü tamamen yok oldu. 
     Galatasaray ikinci yarıya Pinto ve Vedat’ı çıkarıp, Hasan ve Arif’i alarak başladı ve dörtlü savunmaya döndü. 49’da Erhan Namlı’nın büyük orta saha boşluğunu kat edip, auta vurduğu pozisyonda ev sahibinin bu devre boyunca neyi arayacağı belli oldu. 
     Bir dakika sonra Hacı Arif’in, Arif’i ceza sahası içinde indirdiği pozisyon herkes için penaltıydı, bir tek hakem için değildi... 
     Galatasaray sol kanadı daha iyi kullanmaya başlamıştı ve Elazığ maç sonunda kadar, bu alanda savunmada kalmak zorunda kaldı. 
     69’da Kingston, Christian’ın kafasından inanılmaz bir top aldı. 72’de Christian’ın, 79’da Emre’nin kafa şutları kaleyi tutmadı. Galatasaray tüm gücüyle bastırırken, 83’te Elazığ hızlı bir akınla gole çok yaklaştı. Erhan’ın Mehmet Deliorman’ı gördüğü pozisyonda, bu oyuncunun şutu önce Mondragon’a sonra direğe vurup dışarı çıktı. 
     Galatasaray’ın son hamlesi Felipe’yi oyuna almaktı, ama bu da sonuç getirmedi. Maç 0-0 sona erdi. 
     
     Maçın adamı Kingston 
     DOKSAN dakika boyunca hatasız oynadı. Yan toplarda çok dikkatliydi. İlk yarıda oldukça rahattı. İkinci yarıda Galatasaray’ın sıklaşan ataklarında iyi bir performans ortaya koydu. Cılız Galatasaray ataklarında geçit vermedi. 
     
     Maçın hakemi Penaltıydı 
     KUDDUSİ Müftüoğlu, iki takım oyuncularının da iyi niyetli olduğu maçı, gerginliğe ve sertliğe izin vermeden yönetti. İkinci yarıda Hacı Arif’in, Arif’i ceza alanı içinde omuz darbesiyle düşürmesine "devam" kararı vermesi en büyük yanlışıydı ve sonucu da etkiledi. Batista’ya yapılan faulü ceza alanı dışında tespit etmesi de doğru karardı. Kartlarını yerinde kullandı ve yardımcılarıyla uyumluydu. 
     



 SPOR 





























</TEXT>
</DOC>
