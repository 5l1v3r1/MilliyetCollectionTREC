<DOC>
<DOCNO> 119586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sontur13.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ''Hırçın muhalefet yapmayacağız'' 
</HEADLINE>
<TEXT>

     CHP Genel Başkanı Deniz Baykal, muhalefetin geçmişteki ''Engelleyici, tıkayıcı, güçleştirici, kriz çıkarıcı, çözüm değil sorun yaratan tutumunu'' takınmayacaklarını bildirdi. Baykal, ''İkdidara karşı takınacağımız tutum, hakşinas, adaletli ve iyi niyetli olacak'' dedi. 
     1999 seçimlerinde parlamento dışı kalan CHP'nin yaklaşık 3.5 yıl sonra yaptığı ilk grup toplantısı, milletvekillerinin yanı sıra büyük bir izleyici gurubunun katılımıyla gerçekleşti. Alkışlar arasında grup toplantısının yapıldığı salona giren Genel Başkan Baykal, konuşmasına, milletvekillerini ve partilileri gösterdikleri seçim başarısından dolayı kutlayarak başladı. 
     CHP'nin parlamento dışında kaldığı dönem boyunca yaptığı çalışmaların ''Haklı sonucu'' olarak yeniden TBMM'de yerini aldığını bildiren Baykal, CHP'nin 3.5 yıl içinde Türkiye için önemini ve vazgeçilmezliğini kanıtladığını söyledi. Baykal, gelinen noktanın CHP'nin kendine olan güveni ve parti ilkelerine duyduğu inancın sonucu olduğunu bildirdi. Böyle bir sonucun elde edilmeyeceği duygusu içine hiç girmediklerini ifade eden Baykal, CHP'nin TBMM'de yerini alacağından kuşku duymadan çalışmalarını sürdürdüklerini anlattı. 
     
     ''TÜRKİYE İÇİN İYİ OLAN HERŞEY...'' 

     ''Türkiye yeni bir döneme giriyor'' diyen Baykal, başlanılan noktanın ''Bunalımlı bir nokta'' olduğunu bildirdi. Bütün sorunlara karşın umut verici çıkış noktaları da bulunduğunu kaydeden Baykal, geleceğe inanç ve güvenle bakılması gerektiğini söyledi. Yeni dönemde CHP'nin çok büyük sorumluluklar üstlenmesinin zorunlu olduğunu ifade eden Baykal, sözlerini şöyle sürdürdü 
     ''Bu sorumluluğumuz sadece bize oy veren vatandaşlarımıza karşı değil, bütün milletimize yöneliktir. Görevlerimizi, sorumluluğumuzun bütün millete yönelik olduğunu unutmadan yapacağız. Türkiye'de iktidar muhalefet ilişkilerini yeni bir anlayışın içine oturtmaya çalışacağız. Türkiye'nin içine sürüklendiği ağır kriz ortamından çıkması, iktidarın tutumuna olduğu kadar muhalefetin de tutumuna bağlıdır, bunun bilinci içindeyiz. Türkiye'nin bunalımdan çıkması için en iyiniyetli, düşünülebilecek en sorumlu davranışları sergilemekten kesinlikle uzak durmayacağız. Çünkü inanıyoruz ki, Türkiye için iyi olan herşey CHP için de iyidir. O nedenle Türkiye'nin önünü açabilecek bütün gayretleri CHP olarak göstermeliyiz.'' Baykal, bu dönemde muhalefetin alışılmış ''Engelleyici, tıkayıcı, güçleştirici, kriz çıkarıcı, çözüm değil sorun yaratan tutumunu'' takınmayacaklarını bildirdi. 
     İktidara karşı takınacakları tutumun ''Hakşinas, adaletli ve iyiniyetli'' olacağını bildiren Baykal, Türkiye'nin kazanması için çalışacaklarını söyledi. 
     
     21. DÖNEM PARLAMENTOYA ÖVGÜ 

     Konuşmasında, 21. Dönem Parlamentosundan övgüyle söz eden Baykal, bu dönemde görev yapanların gerçekleştirdikleri önemli atılımlardan dolayı siyasal yaşamda saygın bir yer aldıklarını söyledi. Bunu ifade etmeyi ''Alicenaplık ve kadirbilirlik'' gereği görev bildiğini belirten Baykal, özellikle yaz aylarında gerçekleştirilen reformların Türkiye'nin önünü açtığını kaydetti. 
     Baykal, krizin kontrol altına alınması için ciddi açılımlar gerçekleştirildiğini, önemli sorunlara karşın ekonomide olumlu işaretlerin birbiri ardına görülmeye başladığını ifade etti. 
     CHP Genel Başkanı Deniz Baykal, inanç özgürlüğünün her türlü tartışmanın ötesinde olduğunu, ancak Türkiye'nin dini inançların yönlendirdiği, şekillendiridiği bir devlet yapısına hiçbir zaman girmeyeceğini bildirdi. Baykal, ''Bu konuların tartışılmasının, bu konuda açıktan veya dolaylı davranışlara yönelinmesinin, siyasi gerginlikler üretilmesinin hiçkimseye hiçbir yararı olmayacağını bilinmesi gerekir. Türkiye bu konuları aşmıştır'' dedi. 
     Baykal partisinin ilk grup toplantısının açılışında yaptığı konuşmada, bazı genel çıkış noktalarında özel duyarlılıklar taşıdıklarını da belirtti. 
     CHP'nin Türkiye Cumhuriyeti'nin kuruluşuna temel olan ana felsefenin, siyasi temellerinin inançla, bilinçle sahibi olmaya devam edeceğini bildiren Baykal, ''Türkiye'nin tarihin içinden olağanüstü bir başarıyla laik, demokratik bir sosyal hukuk devletini nasıl çıkardığını hiçkimsenin unutmasına izin veremeyiz'' dedi. Baykal, bunun Türkiye'nin en büyük kazancı olduğunu, gelecekteki sorunların çözümü için en büyük gücü, laik demokratik Atatürk Cumhuriyeti'nden aldığını hiçbir zaman unutmayacaklarını ve unutturmayacaklarını söyledi. 
     
     TÜRKİYE MODELİ 

     Türkiye'deki toplumun ezici çoğunluğunun Müslüman olmasından, bunun yanında laik demokratik cumhuriyetle yönetilmesinden gurur duyduklarını ifade eden Baykal, bunun tek örneğini veren ülkenin Türkiye olduğunu anlattı. Bu ''Türkiye modeli'' nin değerinin çok iyi bilinmesi gerektiğini bildiren Baykal, şunları söyledi 
     ''Bizim sistemimizde çağdaş hukuk düzeni, kadın-erkek eşitliği, laik demokratik cumhuriyet vardır. Hiçkimsenin inancına devletin karışmaya hakkı yoktur. Herkesin inancına herkesin saygı duyması kaçınılmazdır. İnanç özgürlüğü, ibadet özgürlüğü her türlü tartışmanın ötesindedir. Ama Türkiye dini inançların yönlendirdiği, şekillendirdiği bir devlet yapısına hiçbir zaman girmeyecektir. Bu dine saygının da devlete saygının da gereğidir. Bizim sistemimiz budur. Bunu uygulamaya aktarmış tek devlet Türkiye'dir. Bunu kıskançlıkla korumak durumundayız. Bunu önümüzdeki dönemde temel anlayış olarak koruyacağız. Bunu, işin başında açık ve net olmak gerektiğine inandığım için söylüyorum. 
     Bu konuların tartışılmasının, bu konuda açıktan veya dolaylı davranışlara yönelinmesinin, siyasi gerginlikler üretilmesinin hiçkimseye hiçbir yararı olmayacağını bilinmesi gerekir. Türkiye bu konuları aşmıştır. Türkiye bu konularda bir arayış içinde değildir. Türkiye'nin önünde ekonomik, sosyal sorunlar vardır. Bu sorunların el birliğiyle çözülmesi gerekiyor.'' 
     





</TEXT>
</DOC>
