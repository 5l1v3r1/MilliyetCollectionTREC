<DOC>
<DOCNO> 118104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/son/sondun10.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un Irak'a yönelik bir plana onay verdiği iddia edildi 
</HEADLINE>
<TEXT>

     ABD Başkanı George Bush'un, Birleşmiş Milletler BM Güvenlik Konseyi'nde yeni Irak kararının Cuma günü kabul edilmesinden kısa süre önce, Irak'a yönelik bir savaş planına onay verdiği iddia edildi. 
     İlk olarak New York Times gazetesinde, daha sonra haber ajanslarında yer alan ve Amerikalı yetkililere dayanılarak verilen haberlerde, Irak'a savaşın kaçınılmaz olması durumunda, ABD Merkez Komutanlığı'nın başındaki General Tommy Franks'in önerisi doğrultusundaki, hava desteğinin yanı sıra, 200 bin veya daha fazla askerle Irak'a harekat planının, Bush tarafından kabul edildiği kaydedildi. 
     Adının açıklanmasını istemeyen yetkililer, planın belli bir esnekliğe sahip olduğunu ancak temelde, büyük çapta kara birlikleriyle operasyon fikrinin kabul gördüğünü ifade ettiler. 
     Haberlerde, Amerikan B-1 ve B-2 bombardıman uçakları, Irak lideri Saddam Hüseyin'in sarayları, hava savunması ve üslerine karşı hava saldırısına girişirken, ilk önce küçük sayıda kara birliklerinin Irak'a gireceği belirtildi. 
     Amerikalı yetkililer, Irak'a yönelik bir saldırının, en erken yıl başında düzenlenebileceğine dikkat çektiler. Ancak Irak'ın, BM Güvenlik Konseyi'nin yeni kararına uymayı reddetmesi durumunda, bu sürecin hızlanabileceği de belirtildi. Ancak savaş kararı alınsa bile, yedek askerlerin göreve çağrılması, yeterli sayıda uçak gemisinin bölgeye gitmesi gibi hazırlıkların tamamlanması gerekiyor. General Tommy Franks'in, bu ay sonunda Katar'da bir askeri tatbikatı yöneteceği belirtiliyor. 
     Hava saldırısına, 1600 kilogramlık güdümlü bombalar kullanan büyük bombardıman uçaklarının öncülük etmesinin planlandığı ve hava akınının süresinin, 1991 Körfez Savaşı'na göre daha kısa tutulmasının öngörüldüğü de haberlerde yer aldı. 
     Haberlere göre, Bush'un onayladığı planda, Irak yönetimi başkent Bağdat'ta ve ülkedeki komuta merkezlerinde tecrit edilirken, hava akınında sivil yerleşim birimleri, elektrik santralleri ve su kaynaklarına zarar vermemeye özen gösterilmesi, Amerikan özel kuvvetler birlikleri ile kara ve deniz piyadelerinin, şehirlerde sokak çatışmalarına saplanıp kalmasının önlenmesi öngörülüyor. 
     Bu arada yetkililer, Bush'un Irak'a savaş kararını henüz vermediğine de dikkat çektiler. 
     ABD Savunma Bakanlığı Pentagon ve Beyaz Saray yetkilileri ise, resmi olarak plan hakkında açıklamalarda bulunmayı reddettiler. 
     





</TEXT>
</DOC>
