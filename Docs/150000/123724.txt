<DOC>
<DOCNO> 123724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sondun20.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
2002 Nobel Barış ödülü eski ABD Başkanı Carter'a verildi 
</HEADLINE>
<TEXT>

     2002 Nobel barış ödülü, ''anlaşmazlıkların barışçı yollardan çözümü için yorulmadan mücadele veren'' eski ABD başkanı Jimmy Carter'a törenle verildi. 
     Carter, Norveç'in başkenti Oslo'da düzenlenen törende ödülü aldıktan sonra yaptığı konuşmada, önlem amaçlı bir savaşın sonuçlarının felakete yol açacağı konusunda uyarıda bulundu. 
     Eski başkan, ''Günümüzde dünyada en az 8 nükleer güç olduğunu hatırlayalım, bunlardan 3'ü uluslararası gerginliğin yüksek olduğu bölgelerde komşularını tehdit etmektedir. Güçlü ülkelerin ilkesel olarak önlem amaçlı bir savaşa girmeleri, geçmişteki örneklerde olduğu gibi felaketlere yol açabilir'' dedi. 
     Bugün 78 yaşında olan Demokrat Partili Carter, konuşmasında, Cumhuriyetçi Partili ABD Başkanı George Bush'un Irak'a olası harekatını telaffuz etmemekle birlikte, anlaşmazlıkların BM aracılığıyla çözülmesi gerektiğini vurguladı. 
     Carter, ''Küresel anlaşmazlıkların, barışın vurgulandığı, diğerleriyle uyum içinde, güçlü ittifaklar ve uluslararası bir uzlaşma zemininde çözüme kavuşturulması gerektiği açıktır. Eksiklikleri bulunsa bile sorunların BM aracılığıyla çözülmesi gerektiği konusunda hiçbir şüpheye yer yoktur'' dedi. 
     





</TEXT>
</DOC>
