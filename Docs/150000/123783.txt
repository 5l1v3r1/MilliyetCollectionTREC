<DOC>
<DOCNO> 123783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sonspo16.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Galatasaray maçıyla yeniden çıkışa geçeceğiz 
</HEADLINE>
<TEXT>

     Aldığı kötü sonuçlarla ligde düşüşe geçen Gaziantepspor, Galatasaray'ı yenerek yeniden çıkışa geçmeyi planlıyor. 
     Teknik Direktör Gigi Multescu, düzenlediği basın toplantısında, Göztepe maçıyla başlayan kötü gidişin, Çaykur Rizespor ve Ankaragücü yenilgisi ile sürdüğünü belirterek, ''Kötü gidişe Galatasaray karşılaşmasında son vermek istiyoruz. Bunu yapacak azmimiz ve gücümüz var'' dedi. 
     Türkiye Kupası'nda 2. Lig A Kategorisi takımlarından Çaykur Rizespor'a yenilerek elenmelerinden dolayı büyük üzüntü duyduklarını anlatan Multescu, kötü gidişin nedeni olarak oyuncuların oruç tutmasını, yorgunluğu ve sakatların fazlalığını gösterdi. 
     Ankaragücü önünde kötü oynamadıklarını, ancak futbolun adaletinin olmadığını kaydeden Multescu, ''Ankaragücü'ne 5-3 yenilmemize rağmen kötü bir oyun oynamadık. Futbol adına tüm güzellikleri iki takım da sahaya yansıttı. Ancak şanslı bir günümüzde değildik'' diye konuştu. 
     Multescu, Galatasaray'ın da kötü günler geçirdiğini, Beşiktaş maçında çok iyi bir futbol sergilemesine rağmen yenilmekten kurtulamadığını ifade etti. 
     ''Galatasaray da ilk yarının son maçını kazanarak zirvedeki iddiasını sürdürmek istiyor. Rakip güçlü ve oyunu her an çevirebilecek kapasitede oyunculara sahip'' diyen Multescu, karşılaşmanın, iki takım için de zor olacağına dikkati çekti. 
     Sakat oyunculardan Maxim ve Bouaizi'nin çalışmalara başladığını, maç günü durumlarına göre değerlendirme yapacağını anlatan Multescu, Trabzon Havaalanı'nda Gaziantepsporlu iki yöneticinin saldırıya uğraması olayına değinerek, sözlerini şöyle tamamladı 
     ''Futbolda bu tip olayların olması çok çirkin. Bugün bu saldırıyı örtbas etmek isteyenler, yarın bu olayın kendisinin başına geldiğinde ne yapacak Bu tip olaylara prim vermemek gerekiyor.'' Multescu, toplantı sonunda gazetecilere baklava ikram etti. 
     





</TEXT>
</DOC>
