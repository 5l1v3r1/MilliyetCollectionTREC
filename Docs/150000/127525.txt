<DOC>
<DOCNO> 127525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/siyaset/siy03.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomiye güvenlik ağı 
</HEADLINE>
<TEXT>

ABD ile Irak operasyonu sırasında Türk ekonomisine güven sağlayacak bir ağ üzerinde mutabakata varıldı 
     ANKARA Milliyet 

     Türkiye, Irak’a düzenlenecek bir operasyon sırasında kayıplarının telafisine yönelik ABD ile "ekonomik güven ağı" kurulması konusunda mutabakata vardı. 
     Türkiye’den 1 Ocak 2003’e kadar yanıt isteyen ABD’ye MGK’dan çıkan sonuç dün iletildi. ABD Hazine Müsteşarı John Taylor ile Dışişleri Bakan Yardımcısı Marc Grossman, Dışişleri Müsteşarı Büyükelçi Uğur Ziyal’la görüştü. "İşbirliğinin yeni yılda devam edeceği" belirtilen ABD’den gelecek 150 kişilik askeri heyetin önümüzdeki hafta üs ve liman incelemesi yapacağı kaydedildi. Grossman, "Türk muhataplarımız bize MGK’nın eğilimini, biz de onlara şu andaki pozisyonumuzu ilettik. Türkiye ile olan işbirliğimizden memnunuz" dedi. Üst düzey bir yetkili, "Yardımın etkili ve koşullara adapte olabilecek bir yapıda olmasında mutabakat sağladık. Şimdi bu yapının yazılı bir belgeye dökülmesi lazım" dedi. 
     Kurulacak "ekonomik güvenlik ağı", operasyon sırasında Türkiye’nin piyasalara güven vermek için acil ulaşabileceği bir rezerv ile "faizlerin, petrol fiyatlarının yükselmesi", "ihracatın, turizm gelirlerinin düşmesi" gibi alanlardaki kayıpları karşılayacak önlemlerden oluşacak. 
     Türkiye, bir bölümü hibe, bir bölümü de uzun vadeli düşük faizli kredilerden oluşacak paket konusunda "Kongre onayı" gerekçesiyle gecikme yaşamak istemediğini de iletti. Taylor, "planlanan yardım paketinin esnek, uygulanabilir ve piyasalara güven telkin eden" nitelikte olacağını açıkladı. 
     
     Babacan Hızlı olsun 
     Yazılı açıklama yapan Devlet Bakanı Ali Babacan, ABD’den gelecek ekonomik yardımın savaşın ortaya çıkaracağı koşullar nedeniyle Türkiye’nin ekonomik dengesinin bozulmayacak bir şekilde olmasının gerektiğini söyledi. Babacan, "Bu desteğin gereksinimlerle uyumlu, hızlı, etkin ve değişen şartlara uyum sağlayacak nitelikte olması konusunda görüş birliğine varıldı" dedi. 
     
Yakış ABD ile at pazarlığı’ yok      ESRA BAYRAKTAR Bolu 

     Dışişleri Bakanı Yaşar Yakış, olası Irak operasyonundan her kesimin zarar göreceğini belirterek, "ABD’yle aramızda at pazarlığı’ yok. Savaştan her kesim zarar göreceği için bizim de ekonomik açıdan kaybımız olacak" dedi. 
     AKP Düzce İl Başkanlığı’nda soruları yanıtlayan Yakış, Irak operasyonunun Türkiye’ye hiçbir şey kazandırmayacağını söyledi. Irak sorununun savaş çıkmadan çözülmesi için uğraştıklarını ifade eden Yakış, "Savaş mutlaka en son düşünülmesi gereken tercihtir. Bir insanın ölmesi dahi kayıptır" diye konuştu. 
     
     



 SİYASET 












</TEXT>
</DOC>
