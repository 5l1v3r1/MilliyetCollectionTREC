<DOC>
<DOCNO> 111179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sonspo09.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Takım aday kadrosu açıklandı... 
</HEADLINE>
<TEXT>

     12. Avrupa Futbol Şampiyonası 7. Eleme Grubu'nda 12 Ekim Cumartesi günü Üsküp'te Makedonya, 16 Ekim Çarşamba günü de İstanbul'da Liechtenstein ile karşılaşacak A Milli Futbol Takımı'nın aday kadrosu açıklandı. 
     Milli Takımlar Teknik Direktörü Şenol Güneş, son yapılan Slovakya maçından farklı olarak aday kadroya sadece Galatasaraylı Ümit Karan'ı almadı. 
     Futbol Federasyonu'ndan yapılan açıklamada, Milli Takımlar Teknik Direktörü Şenol Güneş tarafından belirlenen 21 kişilik aday kadroya şu futbolcular çağrıldı 
     Bülent Korkmaz, Ergün Penbe, Arif Erdem, Hakan Ünsal, Ümit Davala, Hasan Şaş, Emre Aşık, Cihan Haspolatlı Galatasaray , Tayfur Havutçu Beşiktaş , Rüştü Reçber, Fatih Akyel, Ümit Özat, Serhat Akın Fenerbahçe , Zafer Özgültekin Ankaragücü , Ömer Çatkıç Gaziantepspor , Tugay Kerimoğlu Blackburn Rovers , Alpay Özalan Aston Villa , Okan Buruk, Emre Belözoğlu FC Inter , Yıldıray Baştürk TSV Bayer 04 Leverkusen , Nihat Kahveci Real Sociedad . 
     
     KAMP PAZARTESİ GÜNÜ BAŞLIYOR 
     A Milli Futbol Takımı aday kadrosu 7 Ekim Pazartesi günü öğle saatlerinde İstanbul Polat Renaissance Oteli'nde toplanacak. 
     Aynı gün saat 18.30'da Galatasaray'ın Florya Metin Oktay Tesisleri'nde ilk çalışmasını yapacak olan milliler, akşam kamp yapılan otelde Profesyonel Futbolcular Derneği tarafından düzenlenecek geceye katılacak. 
     Milliler salı günü İstanbul'da yapacağı çift idmanın ardından 9 Ekim Çarşamba günü saat 08.30'da Ankara'ya gidecek. 
     Bu arada Milli Takımlar Teknik Direktörü Şenol Güneş, pazartesi günü kamp yapılan otelde saat 12.00'de basın toplantısı düzenleyecek. 
     
     ANKARA'DA ÖDÜL TÖRENİ 
     17. Dünya Kupası'nda 3. olarak tarihi bir başarıya imza atan A millilere, Makedonya ve Liectenstein maçları öncesi, ''Devlet Üstün Hizmet Madalyası'' ödülleri verilecek. 
     9 Ekim Çarşamba günü Ankara'da düzenlenecek törenle milliler ödüllerine kavuşacak. 
     A Milli Futbol Takımı kafilesi, 9 Ekim Çarşamba günü ödül töreninin ardından Anıtkabir'i ziyaret edecek ve özel uçakla Üsküp'e geçecek. 
     
     HAKEMLER 
     Makedonya ile Türkiye arasında 12 Ekim Çarşamba günü Üsküp'te TSİ 20.00'de başlayacak maçı Danimarkalı hakem Knud Erik Fisker yönetecek. 
     Ali Sami Yen Stadı'nda 16 Ekim Çarşamba günü saat 20.30'da başlayacak Türkiye-Liechtenstein maçında ise Rus hakem Yuri Baskakov düdük çalacak. 
     





</TEXT>
</DOC>
