<DOC>
<DOCNO> 107626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/son/sontur12.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ''ANAP'lı bakanları azletmem...'' 
</HEADLINE>
<TEXT>

     Başbakan Bülent Ecevit, erken seçimin ertelenmesini isteyen ANAP'ın, hükümete yönelik bir gensoruya destek olmaları durumunda Mesut Yılmaz ve ANAP'lı bakanları azletmeyi düşünmeyeceğini kaydetti. 
     DSP Genel Başkanı ve Başbakan Ecevit, "Sessiz Devrim" adını verdiği seçim bildirgesini kamuoyuna açıkladı. Eşi Rahşan Ecevit ile birlikte Hilton Oteli'ne gelişinde partililer tarafından alkışlarla ve "Halkçı Ecevit" sloganlarıyla karşılanan Ecevit, 1997 yılındaki ANASOL-D hükümetinden başlayarak, 1999 seçimleri öncesindeki DSP azınlık hükümeti ve üç yıllık DSP-MHP-ANAP hükümetinde partisinin yaptığı icraatları ve 3 Kasım seçimlerinin ardından iktidara gelmeleri durumunda yapacaklarını anlattı. 
     
     YILMAZ'I AZLETMEM 

     Başbakan Ecevit seçim bildirgesini açıklamasının ardından basın mensuplarının soruları da yanıtladı. Bir gazetecinin ANAP Genel Başkanı Yılmaz ve ANAP'lıların hükümete yönelik bir gensoruyu destekleyebileceklerini ima ettiklerini anımsatan bir gazetecinin, "Böyle bir durumda Yılmaz ve ANAP'lı bakanları azledecekmisiniz " şeklindeki bir sorusuna, "Hayır. Bunu ben düşünmüyorum. Ama bundan önceki bir kaç ayda olduğu gibi bundan sonraki bir kaç ayı da barış içinde geçirmelerini temenni ediyorum" yanıtını verdi. 
     
     TBMM KARARINDAN DÖNMEK ZOR 

     Başbakan Ecevit, Cumhurbaşkanı Ahmet Necdet Sezer'in dün Edirne'de yaptığı açıklamalarla erken seçimden dönülmemesi yönünde bir görüş ortaya koyduğunu, kendilerinin de öyle düşündüğünü ifade ederken, TBMM'nin almış olduğu seçim kararından dönmenin ve sağlıklı bir döneme girmenin zor olduğunu vurguladı. 
     
     YTP'YE ELEŞTİRİ 

     Ecevit, Türkiye'de siyasetin çok kaypak bir zemine girdiğini, son aylarda partisi DSP ve kendisine karşı eşi görülmedik entrikalar çevrildiğini dile getirirken, "Bu şekilde kapımızın kilitleneceğini umdular, fakat bu beklentiler olmadı" dedi. Pari grubunun yarısının bu oyuna geldiğini belirten Ecevit, "Demek ki o arkadaşlarımız demokratik sol kültürü yeterinci benimsememişler. Bizden ayrılanların kurduğu partinin Genel Sekreteri Biz solcu değiliz , Genel Başkanı da Galiba biz solcuyduk dedi. 
     Belki de bu gidenler DSP'ye katkıda bulunabilecek düzeyde değillermiş" diye konuştu. 
     Ecevit, önümüzdeki günlerde YTP'nin ANAP'a katılacağı yolunda söylentiler olduğunu anımsatan bir gazetecinin, "Bunu nasıl değerlendiriyorsunuz " şeklindeki sorusuna ise, "Siz nasıl karşılarsanız, kamuoyu nasıl karşılarsa, Ben de öyle karşılarım" karşılığını verdi. 
     





</TEXT>
</DOC>
