<DOC>
<DOCNO> 100183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sontur32.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz, AB'den aynı cesareti göstermesini istedi 
</HEADLINE>
<TEXT>

     Başbakan Yardımcısı Mesut Yılmaz, AB uyum yasalarına ilişkin AB ülkeleri temsilcileriyle yaptığı toplantıda, Türk siyasi hayatında ilk kez TBMM'de temsil edilen siyasi partilerin aynı amacı paylaştıklarını belirtti. 
     Yılmaz, AB üyesi ülkelerin temsilcilerine reformların özellikle böyle bir süreçte çıkarılmasının önemini vurguladıktan sonra, TBMM'nin 3 Ağustos'ta kabul ettiği ve 8 sayfadan oluşan "AB Uyum Yasaları Paketinin Analizi"ni sundu. 
     Yılmaz, reform yasalarının Türkiye Cumhuriyeti'nin hazırladığı en kapsamlı ve en derin paket olduğunu vurgulayarak, Türkiye'de siyasi ortamın belirsiz olduğu ve erken seçim kararının alındığı böyle bir dönemde bu paketi çıkarmasının önemine dikkati çekti. 
     "Terörden dolayı 30 bin vatandaşını kaybeden ve yakınlarını kaybedenlerin acısının dinmediği" bir dönemde bu yasaların çıkarılmasına dikkati çeken Yılmaz, "Bu kadar hassas bir konunun istismar edilebileceği endişesinin yaşandığı bir dönemde terör suçlarına ilişkin idam cezalarının kaldırılması son derece cesur yürekli bir karardır" dedi. Yılmaz, TBMM'den geçen paketin Türkiye'nin yaşadığı sorunları yaşamayan ülkeler tarafından basit algılanmasının normal olacağını, ancak Türkiye ölçeğinde bu kararların "muazzam cesur adımlar" olduğu vurguladı. 
     Reformların TBMM'de çıkmasının ardından halktan alınan tepkilerin olumlu olduğunu kaydeden Yılmaz, "Halkımız bu tedbirlerin AB ile bütünleşmede gerekli olduğunu bilmekte ve onaylamaktadır. Halkımız hayal kırıklığına uğratılmamalıdır" mesajını verdi. 
     Yılmaz, "AB'nin tüm üyelerinin ve Avrupa Komisyonu'nun içinde bulunduğumuz siyasi ortamı da dikkate alarak, aynı cesareti, aklıselimi ve sağduyuyu göstermesini istiyoruz" dedi. 
     





</TEXT>
</DOC>
