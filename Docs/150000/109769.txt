<DOC>
<DOCNO> 109769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sontur21.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İP, Başsavcı Kanadoğlu hakkında suç duyurusunda bulundu... 
</HEADLINE>
<TEXT>

     İşçi Partisi İP , Yargıtay Cumhuriyet Başsavcısı Sabih Kanadoğlu hakkında suç duyurusunda bulundu. 
     İP Genel Başkanı Doğu Perinçek'in avukatı Mehmet Cengiz, Yargıtay'a gelerek, suç duyurusu dilekçesini Yargıtay Başkanlığı'na sundu. 
     Burada gazetecilere açıklamalarda bulunan avukat Cengiz, Yüksek Seçim Kurulu YSK , Perinçek'in milletvekili adaylığına vize verdikten sonra Başsavcı Kanadoğlu'nun YSK'ya başvurarak, müvekkilinin milletvekili seçilme yeterliliği bulunmadığından adaylık başvurusunun reddini talep ettiğini anımsattı. 
     Perinçek'in mahkum olduğu Terörle Mücadele Yasası'nın 8 1. maddesinin, Anayasa'nın 76. ve Milletvekili Seçimi Kanunu'nun 11. maddesinde sayılan milletvekilliğine engel mahkumiyetlerden olmadığını anlatan Cengiz, Perinçek'in 3 yıllık yasaklılık süresinin de 3 Eylül 2002 tarihinde dolduğunu belirtti. 
     Kanadoğlu'nun, Perinçek'in adaylığının hukuka uygun olduğunu bildiği halde kasıtlı bir davranış içine girdiğini savunan Cengiz, ''Bu son dakika girişimi, en iyi niyetli değerlendirmeyle Recep Tayyip Erdoğan ve Necmettin Erbakan'ın uygulamasından sonra bu kesimin çıkardığı gürültü karşısında teslim olmaktır, bir denge sağlama arayışıdır. Bu da Başsavcılık uygulamasıyla bağdaşmaz'' dedi. 
     Başsavcı Sabih Kanadoğlu'nun, ''YSK'nın işlemlerine müdahale anlamına gelen böyle bir başvuruda bulunma yetkisi olmadığını'' ileri süren Cengiz, Başsavcı Kanadoğlu hakkında, Yargıtay Kanunu'na göre cezai soruşturma yapılmasını ve ''görevden çekilmeye davet'' edilmesini istediklerini söyledi. 
     





</TEXT>
</DOC>
