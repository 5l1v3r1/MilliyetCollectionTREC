<DOC>
<DOCNO> 111650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sonspo12.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA Kupası'ndaki muhtemel rakiplerimiz belli oldu... 
</HEADLINE>
<TEXT>

     Futbolda, UEFA Kupası 2. turunda yollarına devam eden Fenerbahçe, Beşiktaş ve Denizlispor'un kura çekimindeki muhtemel rakipleri belli oldu. 
     Sıralamada, 3 Türk ekibi de ilk 24 takım arasında yer alamadığı için seribaşı olma hakkını kazanamadı. Beşiktaş 31., Fenerbahçe 33. ve Denizlispor ise 38. sırada yer aldı. 
     Bosna-Hersek'in Sarajevo takımıyla İstanbul'da 2-2 berabere kalan, ancak deplasmanda 5-0 gibi farklı skorla galip gelen ve tur atlayan Beşiktaş'ın muhtemel rakipleri arasında, İtalya'dan AC Parma, Ankaragücü'nü eleyen İspanyol Deportivo Alaves, Almanya'dan Hertha BSC Berlin, Çek Cumhuriyeti'nden SK Slavia Prag, Belçika'dan RSC Anderlecht ve Hırvatistan'dan NK Dinamo Zagreb takımları yer alıyor. 
     İsveç'in AIK Solna takımıyla deplasmandaki ilk maçta 3-3'lük eşitlikle sahadan ayrılan, ancak İstanbul'daki rövanş karşılaşmasında rakibini 3-1 yenerek, 2. tura yükselen Fenerbahçe'yi de zorlu rakipler bekliyor. Sarı-lacivertlilerin 2. turda eşleşebileceği muhtemel rakipleri arasında İtalyan SS Lazio, Yunan temsilcisi Panathinaikos, Alman VfB Stuttgart, Portekiz'den Boavista, İngiltere'den Ipswich Town, İspanya'dan Malaga bulunuyor. 
     UEFA Kupası'na ilk kez katılan ve Fransız temsilcisi FC Lorient'i ilk maçta 2-0 yenen, ancak deplasmanda 3-1 yenilmesine rağmen 2. tura yükselen Denizlispor'u ise Fenerbahçe ve Beşiktaş gibi zorlu rakiplerle eşleşme ihtimali bulunuyor. Yeşil-siyahlıların muhtemel rakipleri arasında, İspanya'dan Celta de Vigo, Portekiz'den FC Porto, Fransa'nın güçlü ekibi Paris Saint-Germain, Çek Cumhuriyeti'nden Sparta Prag, Almanya'dan SV Werder Bremen ve İskoçya'dan FC Celtic yer alıyor. 
     
</TEXT>
</DOC>
