<DOC>
<DOCNO> 129612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sontur29.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Derya Tuna'yı vuran Hüseyin Bozan duruşmada... 
</HEADLINE>
<TEXT>

     Derya Tuna ile gazeteci Bora Engin'i yaklaşık 3 ay önce bir restoran çıkışında silahla yaraladığı gerekçesiyle tutuklanan Hüseyin Bozan'ın, 6 yıl 3 ay ile 11 yıl 3 ay arasında hapis cezası istemiyle yargılanmasına başlandı. 
     Şişli 1. Asliye Ceza Mahkemesi'ndeki ilk duruşmaya katılan tutuklu sanık Bozan, kimlik tespiti yapılırken 2 çocuk babası olduğunu ve bilardoculuk yaptığını söyledi. 
     Sorgusunda Derya Tuna'yı yaraladığını kabullenen Bozan, ''Ancak, ben hiç kimsenin tetikçisi değilim. Hiç kimse bana tetik çektiremez. Beni tetikçi olarak gösteriyorlar. Benim yaptığım olayı niye başkası üstlensin '' dedi. 
     İbrahim Tatlıses'in hayranı olduğunu, Derya Tuna'nın ise Tatlıses'i rencide edici hal ve hareketlerde bulunduğunu ve ailesine yakışmayan davranışlar sergilediğini öne süren Bozan, Tuna'nın ''aile örf ve geleneklerine aykırı olarak içkili restoranlarda türkü söylemesi'' ve ''transparan giyinmesini hazmedemediğini'' belirtti. 
     Olay akşamı taksiyle Günay Restoran'ın önünden geçerken kalabalığı görünce yaklaştığını ve bir gazeteciden Derya Tuna'nın burada olduğunu öğrendiğini belirten Bozan, ''Ben de ona kızdığım için yanımda taşıdığım ruhsatsız silahımla anne ve abla kadar sevdiğim Derya Tuna'ya 1 el ateş ettim. Kaçarken ayağım çukura düştü ve tabanca ikinci kez ateş aldı. Seken kurşundan da muhabir olan Bora Engin yaralandı. Çok özür diliyorum. Niyetim Derya Tuna'yı yaralamaktı. O anki içgüdüsel duygularımı tatmin etmek için vurdum'' dedi. 
     Hakim İrfan Hacıevliyagil'in ''Ölseydi ne olacaktı '' diye sorduğu Bozan, ''Ölseydi aslan gibi cezaevinde yatardım. Kendisi bunu haketmişti'' diye konuştu. 
     Çocukluğundan beri ruhsatsız silah taşıdığını, Derya Tuna'yı ise sadece fotoğraflarından gördüğünü anlatan Bozan, ''Kuyuyu bulandırmasınlar. Ben kimsenin tetikçisi değilim. Adaletli bir şekilde karar verilmesini istiyorum. Üzgünüm, pişmanım...'' dedi. 
     
     DURUŞMADA TEHDİT İDDİASI 
     Duruşmada söz alan Derya Tuna'nın avukatı Fisun Kimiran, ''Asena''nın vurulmasından dolayı müvekkilinin Asayiş Şube Müdürlüğü'ne gideceği için duruşmaya gelecek celse katılacağını belirtti. 
     Sanık Hüseyin Bozan'ın duruşmadaki konuşmaları ve bakışlarıyla kendisini tehdit ettiğini öne süren avukat Kimiran, ''3 gün önce Asena'yı vurdular. Durup dururken neden İbrahim Tatlıses'in yanındaki kadınlar vuruluyor Soruşturmanın genişletilmesini istiyoruz'' dedi. 
     Bunun üzerine hakim Hacıevliyagil de, ''Sanık sizi ne zaman tehdit etti avukat hanım O kadar alıngan olmayın'' dedi. 
     Hüseyin Bozan'ın tutukluluk halinin devamını, müdahil Derya Tuna ile mağdur Bora Engin'in polis nezaretinde duruşmaya getirilmelerini öngören ihzaren celplerini kararlaştıran mahkeme heyeti, tanık Hüseyin Tatlı'nın da dinlenilmesini kararlaştırarak, duruşmayı erteledi. 
     Duruşma sonu cezaevi aracına bindirilen Hüseyin Bozan, ''Ebru Şallı büyük konuşmasın'' diye bağırdı. 
     Bu arada avukat Kimiran da, sanık Hüseyin Bozan ile ''Asena''yı yaralayan Ahmet Demir'in, Bayrampaşa Özel Tip Cezaevi'nde hırsızlık suçu nedeniyle aynı koğuşta kaldıklarını tekrarlayarak, bu kişilerin azmettiricileri konusundaki incelemelerin sürdüğünü belirtti. 
     
     CEZA İSTEMİ 
     Şişli Cumhuriyet Başsavcılığı'nca hazırlanan iddianamede, 14 Ekim 2002 tarihinde meydana gelen olayda, Günay Restoran'dan çıkan Derya Tuna'nın yaralandığı, gazeteci Bora Engin'in de seken bir kurşunla yara aldığı belirtiliyor. 
     Sanık Bozan'ın olay yerine kimliği tespit edilemeyen bir kişiyle geldiği, bu kişinin olay sırası ve sonrası da Bozan'ı yönlendirdiği ifade edilen iddianamede, sanığın ''6136 sayılı Ateşli Silahlar Kanunu'na muhalefet etmek'', ''2 kişiyi silahla yaralamak'' ve ''Meskun mahalde ateş etmek'' suçlarından dolayı toplam 6 yıl 3 ay ile 11 yıl 3 ay arasında hapis cezasına çarptırılması isteniyor. 
     





</TEXT>
</DOC>
