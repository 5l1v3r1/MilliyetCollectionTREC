<DOC>
<DOCNO> 120954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sonspo08.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal Taraftara keyifli futbol izlettirdik... 
</HEADLINE>
<TEXT>

     Gençlerbirliği Teknik Direktörü Ersun Yanal, Galatasaray'ı 1-0 yendikleri karşılaşmada, taraflı tarafsız herkese keyifli futbol izlettiklerini söyledi. 
     Gençlerbirliği'nin her maçına galibiyet için çıktığını ifade eden Yanal, ''Galatasaray maçı da bizim için normal bir lig maçıydı. Rakibimize, şu da olsa kazanırdık diyecek hal bırakmadık. Güzel bir galibiyet aldık. Fakat ligde daha 20 maçımız var. Bizim için asıl önemli olan sezon sonunda başarıyı yakalamaktır'' dedi. 
     Galatasaray karşısında aldıkları galibiyetle moral ve gelecek haftalar için enerji kazandıklarını belirten Yanal, şöyle devam etti 
     ''Futbolda dün yoktur. Artık önümüzdeki maçları düşünmek zorundayız. Gençlerbirliği'nin rakibi her zaman, karşılaşacağı takımlardır. Maçları takımlar kazanır ya da kaybeder. Hiçbir zaman şahıslar kaybedip kazanmaz. Başarı, arka arkaya maçlar kazandıkça oluşur. Gençlerbirliği, misyonu olan ve kurumsallaşmayı yakalamış bir kulüptür. Bu avantajımızı kullanmak istiyoruz.'' Bu arada kırmızı-siyahlıların, Beşiktaş maçının hazırlıklarına yarın yapacakları tek antrenmanla başlayacakları bildirildi. 
     





</TEXT>
</DOC>
