<DOC>
<DOCNO> 109355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sontur05.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bomba" sanılan çantadan çamaşır çıktı... 
</HEADLINE>
<TEXT>

     Kayseri'de, bir esnafın bularak ''kaybolmasın'' diye zincirle bağladığı çanta, bomba sanılıp fünyeyle patlatıldı. Otomobilden çalındığı belirlenen çantadan çamaşır çıktı. 
     Cumhuriyet Mahallesi Cumhuriyet İşhanı'nın altındaki kapalı bir işyerinin kepengine zincirle bağlanmış evrak çantası gören vatandaşlar, ''bomba'' şüphesiyle polisi aradı. 
     Olay yerine gelen polis ekipleri, şüpheli çantanın çevresinde güvenlik önlemi aldı. Bu sırada, Hacı Bekir Hashalıcı adlı esnaf, polise yaklaşarak, ''Ben yandaki dükkanı işletirim. Çantayı işyerimin yakınında buldum. Biri unutmuştur, gelip alır diye bir zincirle oraya kilitledim'' dedi. 
     İncelemesini sürdüren polis, şüpheli çantanın, işhanın yakınında bulunan bir alışveriş merkezinin otoparkındaki bir otomobilden çalınan çanta olduğunu belirledi. 
     Olay yerine gelen bomba imha uzmanı, zincirinin kilidini açtıktan sonra ip bağlayarak caddenin ortasına çektiği çantayı fünyeyle patlattı. İçinden çamaşır, tornavida, pense ve bazı evrak çıkan çanta, incelenmek üzere karakola götürüldü. 
     





</TEXT>
</DOC>
