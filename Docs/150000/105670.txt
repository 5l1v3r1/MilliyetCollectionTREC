<DOC>
<DOCNO> 105670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sondun07.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Organları nakledilen kadın 4 kişiye Nil virüsü bulaştırdı. 
</HEADLINE>
<TEXT>

     Trafik kazasında hayatını kaybeden ve organları 4 kişiye nakledilen bir kadının, bu kişilere batı Nil virüsü bulaştırdığı öne sürüldü. 
     Georgia eyaletinin Atlanta kentinden olan ve kimliği saklı tutulan kadından alınan organlardan birinin nakledildiği hasta önceki gün beyin hummasından öldü. Diğer 3 hastanın da Nil virüsü semptomları gösterdikleri ve hastanede kontrol altında tutuldukları bildiriliyor. 
     Batı Nil virüsünün şimdiye kadar sadece sivrisinekler aracılığıyla bulaştırıldığı sanılıyordu. Bu olay, virüsün kan ve organ nakliyle de geçebildiğini gösterdi. 
     Organları bağışlanan kadının virüsü kazadan önce mi kaptığı, yoksa kazadan sonra ameliyathanede kendisine verilen kan yoluyla virüsün bulaştığı araştırılıyor. Organ nakli yapılan ve halen hayatta olan hastaların ise Atlanta, Miami ve Florida'da bulundukları belirtildi. 
     Olayın duyulmasından sonra kan nakli yapılması gereken kişilerin paniğe kapıldıkları belirtiliyor. Sağlık yetkilileri ise olaya rağmen kan nakillerinin güvenli olduğunu ileri sürüyorlar. 
     Konuyla ilgili açıklamada bulunan Amerikan Kızılhaç sözcüsü Trudy Sullivan, ''Hastalara verilen kan eskiden olduğu gibi güvenlidir'' dedi. 
     Buna rağmen Amerikan İlaç ve Gıda İdaresi FDA kan bankalarını uyararak, kan veren kişilerin çok daha sıkı taramadan geçirilmelerini istedi. 
     
     638 KİŞİDE GÖRÜLDÜ 
     Yetkililerin verdiği bilgiye göre, batı Nil virüsü bu yıl 27 ayrı eyalette 638 kişide görüldü. Bunlardan 32'sinin virüs yüzünden öldüğü belirtiliyor. Son ölümcül vaka New York'ta görüldü. 
     





</TEXT>
</DOC>
