<DOC>
<DOCNO> 106309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/ekonomi/aeko.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya’nın Ewing’i 
</HEADLINE>
<TEXT>

Petrol mühendisi Fatih Alpay’ın 20 yıllık hayali gerçek oldu. Avustralyalı petrol şirketi Amity’i yatırıma ikna etti. Dallas dizisinin kahramanı JR Ewing gibi giyinen Alpay, Trakya’da 2.5 milyar metreküplük doğalgaz rezervi buldu 
     EBRU SUNGUR 

     Petrol mühendisi Fatih Alpay’ın yatırıma zor ikna ettiği Avustralyalı petrol şirketi Amity Oil, Trakya’da Türkiye’nin en verimli doğalgaz rezervini buldu. Çanakkale Savaşı’nın, Anzaklar’ olarak bilinen Avustralyalı askerlerinin torunlarını, aynı bölgeye bu kez yatırım yapmaya ikna eden Türk mühendis Fatih Alpay’ın, 20 yıllık petrol veya doğalgaz rezervi bulma’ rüyası da gerçekleşti. Amity Oil, Türkiye’de kurduğu Amity Oil International Party’nin başına Alpay’ı getirdi. Amity’nin buluşu, Avustralya televizyonlarında günlerce haber konusu oldu. Kanadalı CIBC Bankası, şirketi, yatırım yapılacak en iyi şirketlerden biri’ ilan etti. 
     
     20 yıllık rüya gerçekleşti 
     Amity Oil’in Tekirdağ - Saray’a bağlı Göçerler’de, tahmini miktarı 2.5 milyar metreküp olan, Türkiye’nin en verimli doğalgaz rezervini bulmasına yolaçan gelişmeler, mühendis Fatih Alpay’ın ısrarı ile gerçekleşti. 1982’de ODTÜ Petrol Mühendisliği Bölümü’nden mezun olduktan sonra, önce Türkiye Petrolleri’nde, sonra Suudi Arabistan ve Yeni Zelanda’da çalışan Alpay’ın amacı birçok petrol mühendisi gibi büyük rezervler bulmaktı. 1998’de Avustralyalı Amity Oil’i Türkiye’ye yatırıma ikna etti. 1999’da arama ruhsatı alan Alpay, kısa bir süre sonra mutlu sona ulaştı. 
     
     Yankı uyandırdı 
     Halen 30’un üstündeki kuyudan günde toplam 700 bin metreküp doğalgaz elde edilirken, Alpay’ın tek kuyusundan 300 bin metreküp doğalgaz çıkarılıyor. Yakında 500 bin metreküpe çıkacak. Alpay, "Bu başarı dünyada yankı uyandırdı. Avustralya ulusal televizyonu birçok kez yer verdi. Kanadalı CIBC Amity’yi yatırım yapılacak en iyi şirketlerden biri’ ilan etti" dedi. Petrol tutkusu giyimine de yansıyan Alpay, Dallas dizisinin petrolcü kahramanı JR Ewing gibi giyimi ile de dikkat çekiyor. 
     
     Petrol peşinde 
     Aynı bölgede ciddi petrol emarelerine’ de rastladıklarını açıklayan Alpay, martta petrol aramaya başlayacaklarını, bir yılda 30 milyon dolarlık yatırım yapacaklarını belirtti. Tek kuyu için en az 5 milyon dolarlık yatırım gerektiğini belirten Alpay, şirketin toplam 30 arama ruhsatı olduğunu söyledi. Göçerler - 1’den Şahinler Enerji’ye, Akenerji’nin Çorlu tesislerine ve Levi’s’a gaz verdiklerini kaydeden Alpay, kısa bir süre sonra Akenerji Çerkezköy tesislerine ve altı fabrikaya daha gaz satacaklarını söyledi. 
     



 EKONOMİ 
















</TEXT>
</DOC>
