<DOC>
<DOCNO> 133166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/dunya/adun.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelip geçecekler 
</HEADLINE>
<TEXT>

Genelkurmay ve ABD, Amerikan birliklerinin Türkiye’den Kuzey Irak’a geçişini planladı. 20 bin asker üçer liman ve havaalanına inip karayoluyla Irak’a geçecek 
     SERPİL ÇEVİKCAN Ankara 

     Genelkurmay ile ABD askeri yetkilileri, olası Irak operasyonu konusundaki müşterek planlama çalışmasını tamamladı. Amerikan birliklerinin, Türkiye’de konuşlanmadan Habur Sınır Kapısı’ndan Irak’a girişleri konusunda anlaşmaya varıldı. 
     20 bine yakın Amerikan askerini taşıyan gemiler, birkaç gün içinde Akdeniz’deki diğer filoyla buluşmak üzere yola çıktı. 
     TBMM’nin onay vermesi halinde uygulanacak olan ve 31 Ocak’ta MGK’da ele alınması beklenen "kuzey cephesi" planı şöyle 
     
     GİRİP ÇIKACAKLAR 
     Türkiye’ye gelecek Amerikan askerleri Türk topraklarında konuşlanmadan Habur Sınır Kapısı’nı kullanarak kara ve demiryolu ile Kuzey Irak’a intikal edecek. Bu birliklerle birlikte tank, top, zırhlı taşıyıcı gibi ağır silahlar da Kuzey Irak’a geçirilecek. Amerikan kuvvetlerinin geçişi Habur Sınır Kapısı’ndan başlayıp Kuzey Irak’ın içlerine doğru yayılacak. 
     
     LOJİSTİK DESTEK 
     Cephede görev yapacak birliklerin lojistik desteğini sağlamak üzere birkaç bölgede merkez kurulacak. Amerikan birlikleriyle beraber gelen lojistik kuvvetleri, sınır bölgesinde görev yapacak. Bu bölgeler Habur, Nusaybin gibi merkezler ile sınıra yakın Kuzey Irak topraklarında oluşturulacak. Lojistik merkezlerin koordinasyonu için Diyarbakır’da ayrıca bir kararg h kurulacak. 
     
     20 BİN ASKER 
     ABD’den yola çıkan ve 20 bine yakın asker taşıyan gemiler, bir süredir Akdeniz’in uluslararası sularında Türkiye’den "kapak atmak" için onay bekleyen 28 gemilik diğer filo ile buluşmak üzere yola çıktı. 28 gemilik filoda içlerinde ağır silahlar, taşıyıcı araçlar ile radar ve dinleme cihazları bulunan gemiler yer alıyor. 
     
     TÜRKİYE OLMAZSA 
     Türkiye’nin izin vermemesi olasılığına karşılık ikinci seçenek olarak gemilerin Katar’a kapak atmaları planlandı. Planlamada, gemilerin BM denetçilerinin raporlarını açıklayacakları tarihten sonra indirme yapabilecekleri şekilde yola çıkarıldıkları belirtildi. 
     
     3 HAVAALANI 
     Planlamaya göre, bu birliklerin intikali için Mersin, İskenderun ve henüz adı açıklanmayan bir liman ile Diyarbakır, İncirlik ve Batman havaalanları kullanılacak. 
     
     ARA FORMÜL 
     Mühendislik hizmeti olarak görülen havaalanları ve limanlardaki çalışmalar için ve bu çerçevede altyapı malzemesi taşıyan gemiler için Meclis kararı gerekmeyebileceği kaydedildi. 
     



 DÜNYA 












</TEXT>
</DOC>
