<DOC>
<DOCNO> 130135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/siyaset/asiy.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker "terfi" sistemine yönelik müdahalelere çok hassas 
</HEADLINE>
<TEXT>
Danıştay paşası istemiyoruz’ 
Askerlerin Başbakan Gül’e sert tavrının perde arkasında, "geçmişte bazı üst rütbeli subayların YAŞ kararlarına itiraz ederek Danıştay’da dava açmalarının" da olduğu öğrenildi 
     SERPİL ÇEVİKCAN 

     YAŞ kararlarının antidemokratik olduğu iddiasıyla yargı denetimine açılmasını isteyen hükümete tepki gösteren Genelkurmay’ın sert açıklamalarının perde arkası tartışılıyor. 
     Askerlerin tepkisinde, YAŞ kararlarının altına şerh konulmasının irticayı cesaretlendirdiği kaygısının önemli gerekçelerden biri olduğu ortada. Ancak aysbergin görünmeyen yüzünde askerliğin özünü oluşturan "disiplin, hiyerarşi ve emir - komuta"ya dönük ciddi bir endişenin yattığı da öğrenildi. 
     Genelkurmay Başkanı Orgeneral Hilmi Özkök’ün açıklamalarının ardından Ankara kulislerine yansıyan bilgiler, askeri çevrelerin, YAŞ kararlarının esasını oluşturan "terfi" sistemine yönelik müdahaleler konusunda çok hassas olduğunu gösteriyor. Başbakan Abdullah Gül ve Milli Savunma Bakanı Vecdi Gönül’ün "şerh koyma" tavrının ardından şu görüşün dile getirildiği kaydediliyor 
     "YAŞ kararları Anayasa maddesiyle yargı denetiminin dışındadır. Bunun amacı da askerliğin mantığını, disiplinini bozmamaktır. Askerliğin esası disiplindir. Bu yolun açılması, terfi mekanizmasında da disiplini bozacak uygulamaların başlamasına yol açar. YAŞ kararları bir bütündür. Avrupa İnsan Hakları Mahkemesi, bu düşüncelerle daha önceki başvuruları geri çevirmiştir. Uygulama dünyanın her yerinde böyledir." 
     YAŞ’taki terfi kararlarına itiraza ilişkin geçmişte bazı örnekler yaşandığına da dikkat çekiliyor. Bazı üst rütbeli isimlerin bu çerçevede Danıştay’da dava açarak terfi aldıkları ve "Danıştay yoluyla paşa" olan isimlerin söz konusu olduğu anımsatılıyor. 
     Eski Jandarma Asayiş Bölge Komutanı olan ve emekli olduktan sonra bir suikast sonucu yaşamını yitiren Korgeneral Hulusi Sayın’ın, Danıştay kararıyla terfi alarak generalliğe yükseldiği örneği veriliyor. 
     Daha sonra yapılan yasal düzenleme ile Danıştay yolunun kapandığı, "YAŞ kararları dışındaki" ihtilaflar için Askeri İdare Mahkemesi’ne dava açılabildiği vurgulanıyor. 
     



 SİYASET 













</TEXT>
</DOC>
