<DOC>
<DOCNO> 106153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sontur19.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Karacan, Çek güzelini taciz etmekten ifade verdi... 
</HEADLINE>
<TEXT>

     ''Miss Globe International'' güzellik yarışmasında, Çek Cumhuriyeti güzeli Petra Koçarova'ya cinsel tacizde bulundukları ve tehdit ettikleri iddiasıyla gözlem altına alınan 3 organizatör, ifadelerine başvurulduktan sonra serbest bırakıldı. 
     ''Miss Globe International'' yarışmasını düzenleyen kurulun Başkan Yardımcısı Sema Yıldırım, 30 Temmuz 2002 günü düzenlenen güzellik yarışması nedeniyle İstanbul'da bulunan Çek güzeli Petra Koçarova'ya, cinsel tacizde bulunulduğu ve tehdit edildiği iddiasıyla savcılığa başvurdu. 
     Savcılığın olayı araştırmasını istediği Asayiş Şube Müdürlüğü Gasp Büro Amirliği ekipleri, Koçarova'yı taciz ve tehdit ettiği öne sürülen çeşitli yayın kuruluşlarının sahibi, işadamı Ali Naci Karacan'ın da aralarında bulunduğu organizatörler Barbaros Yüksel ve Oktay Karaşoğlu'nu gözlem altına aldı. 
     Gasp Büro Amirliği'nde verdikleri ifadelerinde, iddiaların asılsız olduğunu öne süren Karacan, Yüksel ve Karaşoğlu, daha sonra savcılığın talimatıyla serbest bırakıldı. 
     Emniyet'te Karacan, Yüksel ve Karaşoğlu'ndan alınan yazılı ifadeler de, soruşturmayı yürüten savcılığa gönderildi. 
     Suç duyurusunda bulunarak soruşturma açılmasına neden olan Sema Yıldırım'ın ise soruşturma aşamasında şikayetini geri aldığı öğrenildi. 
     





</TEXT>
</DOC>
