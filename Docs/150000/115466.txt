<DOC>
<DOCNO> 115466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sonspo06.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay'da hayal kırıklığı... 
</HEADLINE>
<TEXT>

     Altay, Galatasaray ile yaptığı maçta hem tribünde hem de sahada istediğini alamayınca, düş kırıklığına uğradı. 
     Kulübün içinde bulunduğu maddi krizi ''3 büyükler'' ile yapılacak maçların hasılat geliriyle biraz olsun aşmayı planlayan siyah-beyazlı kulübün yöneticilerinin hesapları tutmadı. 
     Önce Fenerbahçe maçında beklenen hasılatı elde edemeyen Altay, Galatasaray karşılaşmasını da 10 bin civarında biletli seyircinin izlemesi nedeniyle, düş kırıklığına uğradı. 
     Gençlik ve Spor İzmir İl Müdürlüğü, stat kirası ve kulüpten alacağına karşılık Altay-Galatasaray maçının 142 milyar lira tutarındaki hasılatından 119 milyar liralık kesinti yaptı. Kalan 23 milyar lirayı da zırhlı araçla stada gelen Denizbank yetkilileri, ''kulübün kredi borcuna karşılık'' tahsil etti. Böylece kulüp kasasına hasılattan hiç para girmezken, hafta başında ''antrenmana çıkmama eylemi'' yapan oyunculara bir miktar para ödeme planı gerçekleşmedi. 
     Altay'ın, 7 Kasım'da yapılacak olağanüstü genel kurulu öncesinde, Tuğrul Koparan, Ahmet Taşpınar, Sait Subaşı ve Mehmet Erdoğan'ın liste hazırlayabilecekleri öğrenildi. 
     Diğer yandan ligin 6. haftasında Denizlispor'u 3-1 yendikten sonra yaptığı 4 karşılaşmayı da yitiren siyah-beyazlı ekip, sıralamada düşme hattına gerilerken, teknik direktör Ümit Turmuş, Gençlerbirliği-Fenerbahçe maçını izlemek üzere Ankara'ya gitti. 
     





</TEXT>
</DOC>
