<DOC>
<DOCNO> 140272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sondun19.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbil'de binlerce KDP'li Türk askerini protesto etti 
</HEADLINE>
<TEXT>

p    Süleymaniye'den sonra Irak Kürdistan Demokrat Partisi KDP lideri Mesut Barzani'nin denetimindeki Erbil'de de olası operasyonda bölgeye girmeyi planlayan Türk askerine karşı protesto gösterisi yapıldı. "Türkiye'ye hayır, ABD'ye evet", "Kürdistan Türk askerine mezar olacak" sloganlarının atıldığı gösteride Türk bayrakları da yakıldı. Bazı göstericiler ise bayrakları dişleriyle yırtmaya çalıştı, bazıları da tükürerek hakaret etti. 
     Protesto gösterisi halka günler öncesinden duyuruldu. KDP yanlısı sivil toplum kuruluslarının organize ettiği gösteri nedeniyle tüm kurumlarda resmi tatil ilan edildi, işyerleri kapatıldı ve okullarda ders yapılmadı. 
     Sabah Kürt parlamentosu önünde toplanan binlerce kişi buradan beş kilometre uzaklıktaki Asuri ve Keldaniler'in oturduğu Birleşmiş Milletler merkezine doğru yürüyüşe geçti. Ellerinde Kürt bayrakları, KDP'nin efsanevi lideri Molla Mustafa Barzani, oğlu Mesut Barzani ve KDP flamalarıyla yürüyen binlerce kişi, "Türkiye ayakkabımız", "Kürtler Kürdistan için kurban olmaya hazır", "Türkiye hayal görüyor bizim Barzanimiz var, Türkmenler Kürtlerin kardeşidir" diye slogan attı. 
     
     Peşmergeler engelleyemedi 

     BM binası önünde de çok sayıda Türk bayrağı yakıldı. Yürüyüşün güvenliğini sağlayan peşmergeler ile bayrak yakan göstericiler arasında arbede yaşandı. 
     İki saat süren protestoda göstericiler, BM görevlilerine isteklerini içeren bir mektup sundu. Mektupta Türk ordusunun Kuzey Irak'a girmesi durumunda savaş çıkacağı belirtilerek buna engel olunması istendi. 
     





</TEXT>
</DOC>
