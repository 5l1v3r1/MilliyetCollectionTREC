<DOC>
<DOCNO> 120404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sondun26.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac "Türkiye'de Atatürk'ün mirası laiklik tartışılmamalı" 
</HEADLINE>
<TEXT>

     Fransa Cumhurbaşkanı Jacques Chirac, yeni Türk hükümetinin bir endişe kaynağı olmadığını, Türkiye'de Atatürk'ün mirası bir kazanım olan laikliğin tekrar tartışılmayacağı beklentisinde olduklarını söyledi. 
     NATO zirvesi nedeniyle Prag'da bulunan Chirac, düzenlediği basın toplantısında, Türkiye konusunda çok sayıda soru ile karşılaştı. 
     ''Türkiye'nin katılımının AB'nin sonu olacağı görüşünü paylaşıyor musunuz '' sorusuna, ''Türkiye'nin yeri Avrupa'dadır'' sözleriyle başlayarak yanıt veren Chirac şöyle konuştu 
     ''Bu, sadece coğrafi açıdan bakılınca belki tartışılabilir, ama dünyanın en eski medeniyetlerinden olan, insanlığa çok şey kazandırmış Türkiye'nin Avrupalılığı tarihi açıdan ve AB'nin siyasi ve ekonomik menfaatleri açısından tartışılamaz. Türkiye'nin bazı reformları yapması gerekiyor. Kopenhag kriterlerini yerine getirmek yönünde ilerliyor. Kararlılığını ve iradesini son dönemde kanıtlamıştır. Yeni hükümetin açıklamaları da bu iradeyi gösteriyor. Görüştüğüm Türk Cumhurbaşkanı Ahmet Necdet Sezer de bunu ifade etti. AK Parti Genel Başkanı Tayyip Erdoğan ve Başbakan Abdullah Gül ile gelecek hafta görüşeceğim. Kopenhag'da alınacak karar hakkında şimdiden bir şey söyleyemem. Türkiye müzakerelerin başlangıcı için bir tarih istiyor ve bunu anlıyorum. Şu şüphesiz ki, belirlenen tarih ne olursa olsun, müzakerelerin başlaması için, Kopenhag kriterlerinin tam olarak yerine getirilmesi şarttır.'' Chirac, Fransa ve Almanya'nın uzlaştıkları zamanlarda Avrupa'nın ilerlediğini, uzlaşamadıkları zaman Avrupa'nın bloke olduğunu söyleyerek, Türkiye konusunda da bu uzlaşmayı arayacaklarını ifade etti. 
     Jacques Chirac, ''Sizce Avrupa kamuoyu, 65 milyon Türk Müslüman'ın AB'ye girmesinden neden korkmamalıdır Türkiye Kıbrıs konusunda tavır değiştirmezse Kopenhag'da pozitif bir sinyal alma şansı kalır mı '' sorusuna şu yanıtı verdi 
     ''AB'ye sorun ithal edilemez. AB'ye girmeden önce sorunu çözmek gerekir. Bu Kıbrıs için de gereklidir. BM Genel Sekreteri'nin bir önerisi var. Kopenhag'dan önce bir uzlaşma beklemiyorum, ama daha sonra süratli gelişmeler olabilir. Kıbrıs sorununun çözümü, Türkiye'nin AB'ye katılım dosyasının önemli bir parçasıdır.'' ''65 milyon Türk Müslüman'dan söz ediyorsunuz. 60 milyon Fransız diye konuşmuyorsunuz. Bu garip bir tavır'' diyen Fransa Cumhurbaşkanı, ''Türkiye laik bir ülkedir. Modern Türkiye'nin babası olan Mustafa Kemal'in mirası ve tarihi bir kazanım olan bu laikliğin Türkiye'de yeniden tartışma konusu yapılmaması beklentisindeyiz. Konuya dinlerin çarpışması şeklinde bir yaklaşımda olunmamalıdır. Siyasi, ekonomik, sosyal, stratejik boyutlara bakmak gerekir. O zaman da, Türkiye'nin aynı değerleri paylaştığı ölçüde, Avrupa'da yeri vardır. Bu değerleri paylaştığını kanıtlamak da Türkiye'nin yapması gerekendir. Birlikten kuvvet doğar'' diye konuştu. 
     ''AB'ye sorun ithal edilmemelidir şeklindeki mesajınız Kıbrıslı Rumlara da yönelik mi '' sorusuna, ''Mesajım herkese ve bu arada bütün Kıbrıslılara yöneliktir'' yanıtı veren Chirac, ''Yeni Türk hükümeti size umut kaynağı mı, endişe kaynağı mı oluyor '' sorusunu ise şöyle yanıtladı 
     ''Türkiye'deki son siyasi gelişmeler bizi endişelendirmiyor. Elbette gözlemliyor ve bekliyoruz. Endişelenmemiz için hiçbir neden yok. Erdoğan'ın ve Türk yetkililerin söyledikleri endişelendirici değil, ama tabii icraatı görmek lazım.'' Chirac, Avrupa Güvenlik ve Savunma Politikası AGSP konusunda Türkiye'nin tavrını ''pek iyi anlayamadığını'' da söyledi ve bu konuda çözüm umduğunu ifade etti. 
     





</TEXT>
</DOC>
