<DOC>
<DOCNO> 108315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sonspo25.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor Başkanı ''Maçı 'milli bir görev' olarak görüyoruz'' 
</HEADLINE>
<TEXT>

     UEFA Kupası 1. tur ilk maçında yarın Fransa'nın FC Lorient takımı ile karşılaşacak Denizlispor'un kulüp başkanı Mustafa Baysal, karşılaşma öncesinde kentte adeta seferberlik ilan edildiğini belirterek, maçı ''milli bir görev'' olarak düşündüklerini söyledi. 
     Baysal, Vali Yusuf Ziya Göksu ile Belediye Başkanı Ali Aygören'in yaptıkları çağrı ile kentin yarın saat 18.00'de oynayacakları maça adeta ''kilitlendiğini'' belirtti. 
     Takımının Fransız ekibi yenecek güçte olduğunu belirten Baysal, şunları söyledi 
     ''Denizli'de adeta seferberlik ilan ettik. Belediye Başkanımız maça gitmek isteyen memurlara izin vereceklerini belirterek, tüm Denizlilileri maça davet etti. Biz bu maçı yalnızca bir kulüp meselesi olarak değil, milli bir görev olarak düşünüyoruz. Tarihimizde ilk defa oynayacağımız UEFA Kupası karşılaşmasında gol yemeden alacağımız galibiyet, bizi bir üst tura taşır.'' Öte yandan, kampa giren yeşil-siyahlılarda eksik ve sakat oyuncu bulunmadığı öğrenildi. 

     
</TEXT>
</DOC>
