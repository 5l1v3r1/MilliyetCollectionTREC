<DOC>
<DOCNO> 146730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sondun08.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Harekat yine hızlandı 
</HEADLINE>
<TEXT>

     Irak'ın başkenti Bağdat'ı yoğun bombardımana tutarak dün gece 10 füze ateşleyen ABD ve İngiltere, kara savaşında da Bağdat'ın güneyindeki Necef ve Kerbela civarına yoğunlaştı. Amerikan askerleri dün Bağdat'ın 80 km. güneyindeki Kerbela'nın güneybatısında Saddam Hüseyin'in Cumhuriyet Muhafızları'yla "ilk defa ciddi çatışma"ya girerken, 200 kadar Irak askerini öldürdü vyea yaraladı ya da esir aldı. Fırat Nehri üzerindeki strateji Hindiye Köprüsünü geçerek Hindiye kasabasına giren Amerikan güçleri Bağdat yolunda önemli bir engel olarak görülen Necef'i de kuşattı. Amerkan askerlerinin Hindiye kasabasını ele geçirmek için sokak çatışmalarına girdiği haber verildi. 
     ABD Merkez Komutanlığı'ndan yapılan açıklamada, Bağdat'a 150 km. uzaklıktaki Necef kentini kuşatan Amerikan birliklerinin, çatışmalarda 100 Iraklı milisi öldürdüğü kaydedildi. Hindiye kasabasında da 35 Irak askerini öldüren Amerikan askerlerinin Cumhuriyet Muhafızları üyeleri oldukları tahmin edilen onlarca kişiyi yakaladığı da belirtildi. Bağdat'ın 120 km. güneyindeki İmam Eyyüb kasabası yakınında meydana gelen çatışmalarda ise bir Amerikan askeri öldü. ABD güçleri, Hacil, Afak ve Budeyr kasabalarını da Irak askerlerinden "temizledi." 
     
     Cumhuriye Muhafızları 
     Kerbela yakınlarında, Cumhuriyet Muhafızları ile 3. Mekanize Piyade tümeni arasında önceki gece çıkan çatışmalarda ise 200 kadar Iraklının esir alındığı veya yaralandığı ya da öldürüldüğü belirtiliyor. Amerikalı yetkililer, Saddam'ın en seçkin askeri gücü olan Cumhuriyet Muhafızları'yla daha önce sıcak temas sağlandığını, ancak ilk defa bu kadar ciddi bir çatışmaya girildiğini vurguladı. 
     
     Bağdat'a 10 füze 
     Bu arada koalisyon güçleri başkent Bağdat'a yönelik hava bombardımamına dün de devam etti. Günboyu aralıklarla süren ve dün gece de 10 füzenin atılmasıyla devam eden yoğun bombardımanlarda, Saddam'ın oğlu Kusay'ın sarayı, kentin güneyindeki Cumhuriyetçi Muhafızları'nın mevzileri, Ebu Garayb Başkanlık Sarayı, istihbarat merkezi ve Saddam'ın Fedayileri'ne ait binalar vuruldu. Iraklı hastane kaynakları dünkü Bağdat bombardımanlarında altı sivilin yaşamını yitirdiğini belirtti. 
     Irak ise, savaşın son 24 saatinde, en az 54 Amerikan ya da İngiliz askerinin öldürüldüğünü açıkladı. 
     





</TEXT>
</DOC>
