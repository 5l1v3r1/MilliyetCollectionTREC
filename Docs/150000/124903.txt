<DOC>
<DOCNO> 124903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/spor/spo04.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
KÖRDÜĞÜM 
</HEADLINE>
<TEXT>

Trabzonspor’un dün yapılan olağan kongresinde başkan adayı gece geç saatlere kadar belirlenemedi. Divan Kurulu Başkanı Cengiz Çebi kesin sonuçların bugünkü sayımlarda ortaya çıkacağını söyledi 
     ERGUN ATA 

     Kaos çıktı 
     TRABZONSPOR Kulübü’nün kongresinden kaos çıktı. Bordo - Mavililer’in dün yapılan olağan genel kurul toplantısından gece yarısına kadar net bir sonuç alınamadı. Divan Başkanı Cengiz Çebi, Özkan Sümer’in listesinin 1107, Ahmet Ağaoğlu’nun listesinin ise 1051 oy aldığını, ancak delegelerin liste üzerinde yaptığı yoğun çizikler sonrası oylamada Ağaoğlu’nun kişisel oyunun 1191, Sümer’in ise 1129 olduğunu açıkladı. 
     
     Sümer avantajlı 
     BUNUN üzerine Ahmet Ağaoğlu taraftarları salonda "büyük başkan" diye tempo tuttular. Ancak bugün yapılacak sayımlarda listesinden yönetime giren kişi sayısının Ağaoğlu’ndan fazla olması beklenen Özkan Sümer’i de arkadaşlarının tebrik ettiği gözlendi. Sayımlarda 17 kişilik yönetim listesine kimin adayı daha fazla girerse başkanlığı kazanacak. Alınan bilgilere göre Sümer’in listesinden 12 kişinin yönetimde olacağı öğrenildi. 
     
     Dostluk mesajları 
     SEÇİMLERE giren dört başkan adayı Ahmet Ağaoğlu, Özkan Sümer, Mustafa Günaydın ve Ali İhsan Koç oylama öncesi dostluk mesajları verdiler. Ali İhsan Koç, bir ara sandalyesine otururken düşme tehlikesi geçirince Özkan Sümer’in "Oturduğun koltuğa dikkat et" diye espri yapması kahkahalara yolaçtı. Kongreyi Vali Adil Yazar ile birlikte Trabzon milletvekilleri Faruk Özak, Aydın Dumanoğlu, Akif Hamzaçebi ve Şevket Arz da izledi. 
     
Kırmızı polemiği      MALATYASPOR maçının 90. dakikasında kırmızı kart gören Serkan Kılıç Trabzonspor’da büyük tartışmalara yol açtı. Genç oyuncunun sarı kart cezasından kurtulmak ve Fenerbahçe maçında oynamak için bilerek atıldığı iddiaları teknik heyetin tepkisini çekti. Son saniyelerde yenilen beraberlik golünün Serkan’a bağlanması da Teknik Direktör Samet Aybaba’yı çileden çıkardı. 
     AYBABA, Serkan Kılıç’a kırmızı kart görmesi için talimat vermediğini belirterek, "Bu tür oyunlara ihtiyacımız yok. Bir kere galibiyet garanti değildi ki, böyle şey düşünelim. Nitekim beraberlik golünü yedik. Taktik olarak kart gördüğüne dair yorumlar sadece yakıştırmadır" dedi. Genç oyuncu ise "Maç stresli geçiyordu. O atmosferde, bu tür şeyleri düşünmek mümkün değil" diye konuştu. 
     
Liste savaşı      ÖZKAN Sümer, listesine son anda Mahmut Ören, Tahsin Usta ve Mehmet Ongan’ı alarak yönetimindeki isimlerden vazgeçmediğini gösterdi. Ağaoğlu ise baştan beri kendisiyle hareket eden Ali Karahasan’ı listeden çıkartarak Ünal Eskici’yi ekibine aldı. Ağaoğlu, daha önce başkan adaylığını açıklayan Ercan Saral’ı da listesine dahil ederken Ali İhsan Koç’la ittifak arayışları olumsuz sonuç verdi. 
     BORDO - Mavili kulübün başkan adaylarından Ahmet Ağaoğlu, Özkan Sümer ile herhangi bir sıkıntılarının olmadığını ifade ederek, "Özkan Sümer ile farklılığımızın tek nedeni o statükocu, ben ise reformist bir düşünce içeresindeyim" dedi. Ağaoğlu, son derece düzeyli ve güzel bir ortamda genel kurulun gerçekleştiğini ifade ederek, "Özkan Sümer ile aramızda bir problem yok. 23.5 ay bereber çalıştık. Hiçbir zamanda barış bozan olmadım" diye konuştu. 
     



 SPOR 



























</TEXT>
</DOC>
