<DOC>
<DOCNO> 126313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/spor/ysenay.html </URL>
<DATE> 2002/12/23/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Tuncay... Tuncay... Tuncay... 
</HEADLINE>
<TEXT>

     İlk 15 dakikada, Trabzon fırtınası, Fenerbahçe savunmasını allak bullak ederken, tribünlerdeki on binlerce suratın sapsarı kesildiğini hissediyordum. 
     Fatih Tekke, Gökdeniz ve Mehmet Yılmaz üçlüsü, orta alandan mermi hızında çıkışlar yaparak, Sarı - Lacivertli savunmayı sürekli tehdit ediyorlar ve bu tehditler sonucunda da Fatih Tekke’nin golüne kavuşmayı da kolayca beceriyorlardı. Ama gol sonrası, ağır volümlerde patlama yapan bir Fenerbahçe şahlanışı vardı ki Kadıköy’de... Gerçekten, aylardır göremediğimiz birlik - beraberlik çıkışıydı, Fenerbahçe’nin oyun temposu... Oğuz Çetin’in, iki haftadır, en doğru on birlerle sahaya çıkma itinası da, Fenerbahçe ayaklanmasının ana sebeplerinden birisiydi bizce... 
     Devr - i Lorant zamanında, sağ çizgide harcanıp duran Tuncay, doğru yerde oynamaya başlayınca, işte daha ikinci haftasında, takımının gol jokeri olmayı başarıyor ve üç golün altına, alın teriyle yarattığı imzalarını atıyordu. 
     Kalede Oğuz’dan, yorgun savaşçılar Abdullah ve Ogün de dahil, dün akşamki futbol şöleninin hatıralarında "En usta ve çabuk ayaklar" olarak anılacaklardır şühpesiz... Ancak Serhat’ın bütün iyi niyetine rağmen "Çözülmesi zor gibi görünen, bir son hareket beceriksizliği" can sıkıcı hale geliyor, Sarı - Lacivertli formada... 
     Ceyhun’un çizgi içine düşen topunu göremeyen yan hakem ve Ali Aydın için neler söylenmelidir dersiniz Yani bu "Çizgiyi geçti mi, geçmedi mi" muhabetlerini, artık hakem takdirlerinden alıp, elektronik aygıtlara yükleme zamanı gelmiştir kaanatimce. Öyle ya, yüz milyonlarca dolara kurulan takımların, şampiyonluk veya Avrupa Kupaları’nda tur atlama kaderlerini, böylesine pamuk ipliğine bağlı bir şekilde bırakmak, UEFA gibi patron bir kuruma hiç yakışıyor mu 
     Evet, Trabzon olsun, Fenerbahçe olsun... İki takım da, taraftarlarına keyif dağıtıyorlardı, oynadıkları futbolun kaliteleriyle ve karşılıklı golleriyle... Özellikle orta sahadaki, çok verimli, çok maksatlı pas düşünceleri, karşı atağa çıkışta, çabukluk ve fevkalade olumlu kontra koşmalar, yakalanan gol pozisyonları, her iki takım oyuncuları adına da, öylesine tribünlere zevk vericiydi ki... Daha ikinci maçında Fener’i Fenerbahçe’ye benzettiği için Oğuz Çetin’i, Trabzon’a geldiği günden beri, gece gündüz çalışıp, ortaya taş gibi bir Trabzonspor ciddiyeti koyduğu için de Samet Aybaba kardeşlerimizi sevgiyle kutluyorum doğrusu. 
     



 SPOR 
































</TEXT>
</DOC>
