<DOC>
<DOCNO> 129036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/yazar/temelkuran.html </URL>
<DATE> 2003/01/06/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Biz artık daha çok yokuz 
</HEADLINE>
<TEXT>

Biz çocuk kanı içen tüccarlar olmadığımız için bu savaşa ne bir, ne üç koymak ne beş, ne on, ne bin almak istiyoruz. Biz insanız, insan kalmak istiyoruz. Bu savaştan canımızı, haysiyetimizi ve insanlığımızı kurtarmak istiyoruz... Bu yüzden de biz bu savaşta yokuz... Her geçen gün daha çok yokuz 
     Biz, ölmek istemiyoruz. Biz, bu savaşa, insana yakışır tek tavır olmasının yanı sıra ölmek istemediğimiz için karşı çıkıyoruz İnsan hayatının daha kıymetli olduğu Batılı ülkelerden gelen insanlar canlı kalkan olmak üzere Irak’a giderken biz bu topraklarda yaşayarak zaten canlı kalkan olduğumuz için bu savaşa karşıyız. Bay Bush’un bombaları taştan sekse, sınır boylarımızdaki insanlarımız öleceği için bu savaşı istemiyoruz. 
     
     Defterimize kaydettik 
     Biz ölü çocuklarımızı petrol için satmıyoruz, sattırmıyoruz Satanları defterlerimize kaydediyoruz Afganistan topraklarında ölü çocuk kafaları üzerine, ABD’li şirketlerle birlikte inşaat yapmaya giden Türk firmalarını defterlerimize kaydettik. Irak ile ilgili aynı aşağılık planları yapanları da yazıyoruz. Afganistan’da binlerce ölüme neden olan Usame Bin Ladin’in aylardır adının hiç anılmamasını, Bush’un niyeyse bu meseleyi unutmuş olmasını da planların sadece petrolle ilgili olduğunun kanıtı sayıyoruz 
     
     Savaşı istemiyoruz 
     Biz, hükümeti, ordusu ve insanlarının yüzde 90’ı savaş istemeyen bir ülkeyiz. Bu savaşa zorla sokularak, tarihe haysiyetsiz bir ülke olarak geçmek istemiyoruz. 
     Biz Bay Bush’un Teksas’ta asker kıyafetleri giyip müptezel figüranlar gibi yaptığı "Biz Irak’taki insanları özgürleştirmeye gidiyoruz" konuşmalarını yemiyoruz. Yiyenlere gülüyoruz. Çünkü biz, Batılı şirketlerin 2001 yılına kadar Irak’a silah sattığını biliyoruz Iraklı 600 bin çocuk 1991’den beri uygulanan ambargo nedeniyle açlıktan ve hastalıktan ölürken, 80 Alman, 24 ABD ve toplam 150’nin üzerinde Batılı şirket tarafından Saddam’ın konvansiyonel silah programlarına destek verildiğini biliyoruz. Bu bir Alçaklık Tarihi’dir adımızın yazılmasını istemiyoruz 
     Türkiye Cumhuriyeti adlı onurlu ve bağımsız bir ülkenin kurulması için yaşananlardan sonra biz, Batman, Diyarbakır, Muş’taki üslere, Mersin ve İskenderun’daki limanlara 150 ABD’li mühendisin gelip hiçbir hukuki düzene tabi olmadan "incelemeler" yapmasını kabul etmiyoruz. 
     
     Bush bilmez, biz biliriz 
     Irak’ı yok etmeyi de içine alan planların 1990’ların başında yapıldığını, şimdi uygulanmakta olan projenin çok uluslu petrol şirketleri tarafından Beyaz Saray’da kurulduğunu, bu petrol şirketlerinin Bush’un başkanlık kampanyasına destek verdiklerini ve hükümet üyelerinin bu şirketlerle şu anda da parasal bağlantısı olduğunu biliyoruz. "Dünyayı Kurtaran Adam" fasaryalarını yememiz mümkün değil biz, Beyaz Saray ofislerinde şampanyalarla kutlanacak bir katliamda yokuz 
     Biz, yıllar yılı akşam yemeklerini yerken yerlere dizi dizi yatırılmış ölü insanlara baktık. Savaşın ne olduğunu Bay Bush bilmez, biz biliriz Bay Bush, ölümü bilgisayar oyunlarında sayı almayı engelleyen bir kural zannediyor olabilir. Biz acının, ölümün, kaybetmenin ne demek olduğunu etimizde, etimizin dibinde biliyoruz. Bay Bush’un Lahey Savaş Mahkemeleri’nde, hemen, şimdi, bugün yargılanmasını istiyoruz 
     
     İnsan kalmak istiyoruz 
     Biz çocuk kanı içen tüccarlar olmadığımız için bu savaşa ne bir ne üç koymak ne beş ne on ne bin almak istiyoruz. Biz bu savaştan canımızı, haysiyetimizi ve insanlığımızı kurtarmak istiyoruz. Biz, insanız, insan kalmak istiyoruz. Bu yüzden, biz bu savaşta yokuz. Her geçen gün daha çok yokuz 
     
     







Türkiye’de modern tarihçiler 


Aşk üzerine 


Ankara Şam Tahran üçgeni 


108’inci Kongre siftah yaparken... 


Kıbrıs 2003 Kıbrıs 1964 


Gül’ün Ortadoğu turu 


Biz artık daha çok yokuz 


Borsalardaki düşüşler 2003’te de sürecek mi 


Enflasyon yüzde 29.7 Tüketici fiyat artışı yüzde 45 


</TEXT>
</DOC>
