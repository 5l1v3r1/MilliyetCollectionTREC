<DOC>
<DOCNO> 132249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sontur14.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan, haksız mal varlığı edinme davasında beraat etti 
</HEADLINE>
<TEXT>

     AK Parti Genel Başkanı Recep Tayyip Erdoğan, haksız malvarlığı edindiği iddiasıyla yargılandığı davada, suç unsurlarının oluşmadığı gerekçesiyle beraat etti. 
     Ankara 7. Asliye Ceza Mahkemesi'nde görülen davanın karar duruşmasına, Erdoğan'ın avukatı Ahmet Erenoğlu, müdahil Hazine avukatı katıldı. Duruşmayı bazı CHP'li milletvekilleri ve çok sayıda basın mensubu izledi. 
     Yargıç İbrahim Kozan, Erdoğan'ın İstanbul Büyükşehir Belediye Başkanlığı'ndan istifa ettiği dönemle AK Parti Genel Başkanı olduğu dönemde verdiği mal bildirimleriyle ilgili bilirkişi raporunun mahkemeye ulaştığını bildirdi. 
     Erdoğan'ın avukatı Erenoğlu, AK Parti Genel Başkanı'nın lehine olduğu öğrenilen rapora diyecekleri olmadığını, raporu yerinde bulduklarını söyledi. 
     Müdahil Hazine avukatı da raporla ilgili takdirin mahkemeye ait olduğunu ifade etti. 
     
     ''RAPOR OBJEKTİF'' 

     Cumhuriyet Savcısı Ali Özdemir, raporun gerçekçi ve yargılama sürecine uygun olduğunu söyledi. İddianamede, Erdoğan'ın malvarlığıyla ilgili subjektif değerlendirmeler yapıldığını savunan Özdemir, bilirkişi raporunun ise yargılama aşamasındaki delil ve belgeler gözönüne alınarak, hukukçu gözüyle objektif kriterlerle hazırlandığını kaydetti. 
     Yargıç Kozan, Savcı Özdemir'in talebi doğrultusunda, ilk duruşmada Erdoğan'ın çocuklarının öğrenim durumları ve aldıkları bursların tesbitinden, davanın esasına etkili olmayacağı gerekçesiyle vazgeçilmesine karar verdi. 
     Sanık ve müdahil avukatlarının soruşturmanın genişletilmesine ilişkin talepleri olmadığını bildirmelerinin ardından esas hakkındaki mütalaasını açıklayan Savcı Özdemir, Erdoğan'ın 1998 ve 2001 yıllarında yasal görevini yerine getirerek mal beyanında bulunduğunu anımsattı. 
     
     ''İKİ BEYAN ARASINDA PARA KAZANMA HAKKI VAR'' 

     İki mal beyanı arasında 2 yıl 9 ay bulunduğunu anlatan Savcı Özdemir, 3628 Sayılı Mal Bildiriminde Bulunulması, Rüşvet ve Yolsuzluklarla Mücadele Kanunu'na göre, kamu görevindeki kişilerin görev sürelerinin incelenebileceğini, Erdoğan'ın iki mal bildirimi arasındaki sürede serbestçe para kazanma hakkına sahip olduğunu kaydetti. 
     Savcı Özdemir, ayrıca, Erdoğan'ın oğlunun düğünüyle ilgili olarak, takı takılmasının örf ve adetlerde yer aldığının herkesçe bilindiğini belirtti. 
     
     TALEP VE KARAR 

     Savcı Özdemir, mahkemeye dün sunulan bilirkişi raporu doğrultusunda, suç unsuru bulunmadığından Erdoğan'ın beraatine karar verilmesini talep etti. 
     Yargıç İbrahim Kozan, tüm dosya içeriğinden Erdoğan aleyhinde yeterli ve inandırıcı delil bulunmadığı gibi suç unsurunun da oluşmadığı gerekçesiyle AK Parti Genel Başkanı'nın beraatine karar verildiğini açıkladı. 
     
     CHP'LİLERDEN ELEŞTİRİ 

     Duruşmayı, CHP Genel Sekreter Yardımcısı Mehmet Sevigen ve 5 CHP'li milletvekili izledi. 
     Sevigen, duruşmadan sonra yaptığı açıklamada, amaçlarının yargıyı etkilemek olmadığını söyledi. AK Parti Genel Başkanı Erdoğan'ın dokunulmazlıkların kaldırılmasını vaadettiğini anımsatan Sevigen, ''Sayın Erdoğan'ın sözünde durmasını istiyoruz'' dedi. 
     Sevigen, Erdoğan'ın celse arasında mesai saatinin sonuna doğru ifade vermeye gelmesinin kendilerini üzdüğünü dile getirerek, ''Ne ifade verdiği belli değil. Amacımız mahkemeleri etkilemek değil. Dokunulmazlığı olmayan kişilerin mahkemelerden kaçmaması lazım. Bu, kamu vicdanını rahatsız ediyor'' diye konuştu. 
     
     İDDİANAME 

     İddianamede, Recep Tayyip Erdoğan'ın 1998 ile 2001 yılları arasındaki mal bildirimleri arasında 256 milyar 138 milyon lira fark bulunduğu belirtiliyordu. 3628 Sayılı Mal Bildiriminde Bulunulması, Rüşvet ve Yolsuzluklarla Mücadele Kanunu'nun 13 1. maddesi ve herhangi bir suçtan mahkumiyet alan bir kişinin 5 yıl içinde başka bir suç daha işlemesi halinde, cezasını 1 6 oranında artıran Türk Ceza Kanunu'nun TCK ''tekerrür'' başlıklı 81. maddesi uyarınca 5 yıl 10 ay hapis cezasına mahkum edilmesi isteniyordu. 
     İddianamede, Erdoğan'ın, 3628 sayılı Yasa'nın 14. maddesi uyarınca, haksız edindiği iddia edilen malların zor alımı, ömür boyu kamu hizmetlerinden yasaklı tutulması, verilen cezaların tecil edilmemesi, paraya veya tedbire çevrilmemesi ve ön ödeme ile düşürülmemesi talep ediliyordu. 
     
</TEXT>
</DOC>
