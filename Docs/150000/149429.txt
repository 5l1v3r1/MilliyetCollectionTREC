<DOC>
<DOCNO> 149429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/dunya/dun01.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Karo 7'li teslim oldu 
</HEADLINE>
<TEXT>

ABD'nin aradığı 55 önemli yetkiliden Saddam'ın danışmanı El Sadi'nin teslim olduğu haberi, ZDF televizyonu tarafından dünyaya duyuruldu 
     DIŞ HABERLER SERVİSİ 

     Bağdat'ın düşmesinden sonra ABD tarafından aranan Irak yönetimindeki 55 önemli yetkiliden biri olan Saddam'ın yakın danışmanı korgeneral ve silah uzmanı Emir El Sadi, Amerikan birliklerine teslim oldu. ABD tarafından iskambil kartlarının 7 karosuna fotoğrafı ve ismi "AMIR HAMUDI HASAN AL-SADI" olarak yazılan Saddam kadrosundan ilk kişinin teslim olma haberi, Alman ZDF Televizyonu'nca dünyaya duyuruldu. El Sadi'nin Bağdat'ta teslim olurken, Alman televizyon ekibinden kendisini izlemelerini rica ettiği de öğrenildi. ZDF'de, El Sadi'nin ABD'li askerlerce araca bindirilmeden Alman eşi tarafından uğurlandığı dikkat çekti. El Sadi, teslim olmadan önce muhabir Ulrich Tilgner'e, Saddam Hüseyin hakkında bilgisi olmadığını, Irak'ın elinde de biyolojik ve kimyasal silah bulunmadığını vurgulayarak, "Bunu ABD'liler de biliyor olmalı" dedi. 
     
     'Baas üyesi değilim' 
     Kendi isteğiyle teslim olduğunu vurgulayan El Sadi, denetçilere verdiği bilgilerin gerçeği yansıttığını da vurguladı. El Sadi, Baas Partisi üyesi ya da Irak Gizli Servisi elemanı olmadığını kaydetti. El Sadi, savaştan önce BM Silah Denetçileri Komisyonu Şefi Hans Blix ve Uluslararası Atom Enerjisi Ajansı IAEA Başkanı Muhammed El Baradey'le sık sık görüşmüştü. Öte yandan, ABD basınına göre, eski Irak rejiminin yöneticilerinin özel Amerikan askeri mahkemelerinde yargılanması planlanıyor. 
     


DÜNYA 












</TEXT>
</DOC>
