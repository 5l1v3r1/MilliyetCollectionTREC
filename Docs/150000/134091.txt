<DOC>
<DOCNO> 134091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/soneko15.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Bayramoğlu AKP, "değişim" sözünü kulağına küpe yapmalı 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ali Bayramoğlu, ''AK Parti yetkilileri, seçim öncesi verdikleri değişim sözünü yeniden kulaklarına küpe yapmalıdırlar. Statükoyu bırakmazsanız birileri, her gün size bunu hatırlatır'' dedi. 
     Bayramoğlu, Enerji ve Tabii Kaynaklar Bakanı Hilmi Güler'in de katıldığı ''21. yüzyılda Türkiye'nin enerji politikası'' konulu panelde yaptığı konuşmada, Türkiye'de enerji politikasını tartışmadan önce faiz dışı fazla konusunun masaya yatırılması gerektiğini söyledi. 
     Ali Bayramoğlu, ''Hükümetin hepsi iyi niyetli, herkes birşeyler yapmaya çalışıyor. Fakat hepsini girdiği sokakta bir duvar var, o da faiz dışı fazla duvarı'' diye konuştu. 
     Makro ekonomideki problemler çözülmeden, enerji dahil diğer sorunların çözülemeyeceğini vurgulayan Bayramoğlu, ''2003'de bütçeden enerji sektörüne 576 trilyon liralık pay ayrıldı. Bu parayla normal standartta bir barajı bile yapamazsınız'' diye konuştu. 
     AK Parti'nin, 3 Kasım'dan önce değişim ifadesiyle insanlardan oy istediğini söyleyen Bayramoğlu, şöyle devam etti 
     ''Bugün geldiğimiz noktada değişimi gündeme getiren, siyasette tek parti iktidarını getiren AK Parti yetkilileri, seçim öncesi verdikleri değişim sözünü yeniden kulaklarına küpe yapmalıdırlar. Statükoyu bırakmazsanız birileri, her gün size bunu hatırlatır. Türkiye, statükoyla yönetildiği için bu hale geldi. Bu yapıyı değiştirmek asli göreviniz olmalıdır. İşte ne yapacaksınız, televizyonlara çıkacaksınız, basını yanınıza alıp dertlerinizi tek tek anlatacaksınız. Toplum, gerçekleri anlayacak. 
     Türkiye'nin şu günkü durumu bir tünel organizasyonu değildir. Tünelin ucu görünür. Türkiye şu anda bir fanus gibi... Bu fanusu kırıp dışarıyla, dünyayla entegre olacak bir yapıya kavuşmak, yapılması gerekendir.'' 
     





</TEXT>
</DOC>
