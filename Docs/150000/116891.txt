<DOC>
<DOCNO> 116891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sondun10.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim sonuçları Amerikan basınında... 
</HEADLINE>
<TEXT>

     ABD'nin etkin gazetelerinden New York Times, Türkiye'deki seçimlerin sonuçlarına ilişkin haberinde, ''kızgın seçmenin iktidarda bulunan herkesin görevine son verdiğini ve marjinal bir seçim yaptığını'' yazdı. 
     Gazete, AK Parti lideri Recep Tayyip Erdoğan'ın, sonuçlar açıklandıktan sonra yaptığı açıklamada, ''laik yönetime verdiği destekle yüreklere su serptiği'' yorumunu yaptı. 
     Erdoğan'ın Amerikalı gazetecilere verdiği demeçte, ''AB'ye katılmak ve ABD ile sıkı ilişkileri sürdürmek istediklerini söylediğini'' yazan gazete, Erdoğan'ın ''laikliğin tüm inanç ve dinlerin güvencesi olduğu, laikliği koruyacakları ve AB üyeliği için acele edecekleri'' şeklindeki sözlerine yer verdi. 
     The Washington Post gazetesi ise AK Parti'nin zaferinin, ''ABD'nin Müslüman dünyasına demokratik örnek olarak gösterdiği kilit müttefikinin laik geleneğini muhtemelen zorlayacağı'' görüşünü savundu. 
     Gazetenin İstanbul çıkışlı, Karl Vick imzalı değerlendirmesinde, AK Parti'nin zaferi, ekonomik sıkıntıların halkın üzerinde yarattığı etkiye bağlandı. AK Parti'nin seçim kampanyası boyunca ''ılımlı ve sorumlu'' bir tablo çizdiğini belirten gazete, parti liderlerinin, ülkede radikal değişiklik olacağı yönündeki endişeleri yatıştırıcı mesajlar verdiğini yazdı. 
     Parti Genel Başkanı Recep Tayyip Erdoğan'ın, ''Türklerin yaşam tarzına müdahale etmeme'' sözü verdiğini kaydeden gazete, Erdoğan'ın, birinci önceliği Avrupa Birliği üyeliğine vereceği yönündeki sözlerine yer verdi. 
     Washington Post, Amerikalı gazetecilere demeç veren Erdoğan'ın, Irak'a olası askeri operasyona ilişkin sorulara karşılık, ABD'yi ''Türkiye'nin doğal müttefiki'' olarak nitelediğini ve ABD ile ilişkilerin geliştirilmesinin devam edeceği vaadinde bulunduğunu yazdı. 

     
</TEXT>
</DOC>
