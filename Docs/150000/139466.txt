<DOC>
<DOCNO> 139466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sonspo06.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Gençlerbirliği maçı, inancımızın zaferi olacak... 
</HEADLINE>
<TEXT>

     Trabzonspor Kulübü Genel Sekreteri Yusuf Ziya Yılmaz, hafta sonunda deplasmanda Gençlerbirliği ile yapacakları maç öncesi galibiyetten başka birşey düşünmediklerini belirterek, ''Gençlerbirliği maçı, inancımızın zaferi olacak'' dedi. 
     Yusuf Ziya Yılmaz, ligin son haftalarında performanslarının üst düzeye çıktığını ve iyi sonuçlar aldıklarını ifade ederek, şöyle konuştu 
     ''Artık maçlarda başka bir imajla oynuyoruz. Kendine güvenen ve galip gelmesini bilen bir takım var. Gençlerbirliği ile yapacağımız karşılaşmanın önemini biliyoruz. Rakibimiz karşısında sahadan 3 puanla ayrılarak, UEFA Kupası'na katılma yolunda önemli bir engeli geride bırakmak istiyoruz. Takım olarak UEFA Kupası'na katılacağımıza inanıyoruz.'' Gençlerbirliği maçı öncesi iyi bir çalışma ortamı bulduklarını da kaydeden Yılmaz, ''Futbolcuların motivasyonu da üst düzeyde. Ankara'da kötü hava koşulları nedeniyle saha zemini buz tutmuş olabilir. Ancak bu saha koşulları 2 takım için de geçerli'' diye konuştu. 
     
     BORDO-MAVİLİLER ANKARA'DA 
     Öte yandan Trabzonspor, Gençlerbirliği ile 1 Mart Cumartesi günü yapacağı maç için bu sabah uçakla Ankara'ya gitti. 
     Bordo-mavili takım, Ankaragücü Kulübü Tesisleri'nde yapacağı çalışmalarla Gençlerbirliği maçının hazırlıklarını tamamlayacak. 
     Karadeniz ekibinin 20 kişilik kafilesinde Fatih, Hüseyin, Erman Özgür, Erman Güracar, Gökdeniz, Metin, Petkoviç, Somers, Tayfun, Ali Şen, Aurelio, Hasan, Muzaffer, Mustafa, Serkan Kılıç, Lee Yong, Mehmet Yılmaz, Mehmet Kahraman, Erdinç ve Emre bulunuyor. 
     





</TEXT>
</DOC>
