<DOC>
<DOCNO> 128966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/dunya/adun.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Frankfurt’ta panik 
</HEADLINE>
<TEXT>

Tek motorlu bir uçak kaçıran Alman, kentte paniğe neden oldu. Uçağı Avrupa Merkez Bankası’na çarpma tehdidinde bulunan saldırgan, iki buçuk saat sonra indi ve tutuklandı 
     DIŞ HABERLER SERVİSİ 

     Almanya’nın Frankfurt kentindeki bir havaalanından "Super Dimona HK 36" tipi küçük bir uçak kaçıran 31 yaşındaki Franz - Stefan Strammberg adlı Alman, kentte büyük paniğe yol açtı. Uçaktan bir Alman televizyon kanalıyla görüşen hava korsanı, Ocak 1986’daki Challenger faciasında ölen kadın astronota dikkatleri çekmek için bu eylemi yaptığını söyledi. 
     Dün öğleden sonra kentin güneydoğusundaki Babenhausen Havaalanı’na gelen korsan, pilotunu silahla tehdit ettiği iki kişilik uçağın kontrolünü ele aldı ve havalandı. Bir süre gökdelenler arasında tur atan silahlı hava korsanı, uçağı Avrupa Merkez Bankası binasına çarpma tehdidinde bulundu. 
     İki adet F - 4 Fantom uçağı ve bir helikopterle takip edilen Strammberg, yaklaşık iki buçuk saatlik bir "maceranın" ardından uçağı Frankfurt Havaalanı’na indirdi ve burada tutuklandı. Soruşturmada Strammberg’in psikolojik rahatsızlığı bulunduğu konusu üzerinde duruldu. 
     Saldırgan, havalandıktan kısa bir süre sonra CNN ve Alman n - tv televizyonlarıyla bağlantı kurdu. n - tv televizyonu, korsanın, ABD uzay mekiği Challenger’ın kalkıştan kısa süre sonra düşmesi sonucu ölen kadın astronotunu kastederek, "Taptığım astronot Judith Resnik’i ünlü yapmak istedim. İlk Yahudi kadın astronota dikkat çekmek istedim" dediğini söyledi. Korsan daha önce de, kimseyi öldürmek istemediğini, yakıtı bitince intihar edeceğini söylemişti. 
     
     Gökdelenler boşaltıldı 
     Kaçırılan uçak Almanya’nın finans başkenti Frankfurt semalarında dolaşırken, önlem olarak gökdelenler ve şehir merkezindeki caddeler boşaltıldı, Frankfurt Havaalanı trafiğe kapatıldı. Korsanın Avrupa Merkez Bankası’na çarpma tehdidi de Almanya’daki herkesin yüreğini ağzına getirdi. 
     11 Eylül saldırılarından yaklaşık dört ay sonra ABD’de 15 yaşındaki bir öğrenci tek motorlu bir Cessna çalarak Bank of America binasına çarpmış ve yaşamını yitirirmişti. 
     



 DÜNYA 











</TEXT>
</DOC>
