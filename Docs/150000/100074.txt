<DOC>
<DOCNO> 100074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sondun02.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'daki bombalı saldırıda ölü sayısı 2, yaralı sayısı 40... 
</HEADLINE>
<TEXT>

     İspanya'daki bir tatil beldesinde dün akşam düzenlenen bombalı saldırıda ölü sayısının ikiye yükseldiği, yaralı sayısının 40 olduğu bildirildi. 
     İçişleri Bakanlığı ve Kızılhaç, yaralanan 40 kişiden dördünün durumunun ağır olduğunu açıkladı. İçişleri Bakanı Angel Acebes, bombalı tuzağın kurulduğu yere gelerek, ''Bu katillerden, hiç kimse emniyette değil'' dedi. 
     Patlamanın meydana geldiği güney sahillerindeki, başkent Madrid'e 400 kilometre uzaklıkta bulunan Santa Pola tatil beldesinin özellikle Ağustos ayında çok sayıda turist çektiği belirtildi. 
     Bombanın bir otomobilde, Sivil Muhafız kışlaları önünde patlatılması sonucu ölenlerden birinin 6 yaşındaki bir kız çocuğu olduğu, çocuğun patlamanın şiddetiyle evdeki eşyaların başına yıkılmasından dolayı öldüğü bildirildi. 
     Saldırıyı Bask bölgesinin bağımsızlığı için tedhiş eylemleri yapan terör örgütü ETA'nın düzenlediği sanılıyor. 
     Güneydoğuda Alicante kentine yakın balıkçı limanı ve turizm merkezi Santa Pola'daki bombalama eyleminde yaralananların çoğu, polis karakolu yanındaki durakta otobüs bekleyen kişiler olduğu belirtildi. 
     ETA'nın son aylardaki saldırılarında ölen olmamış, en son 21 Mart'ta Bask'ın Orio kasabasında sosyalist bir politikacı ETA militanları tarafından vurularak öldürülmüştü. 
     Örgüt, Avrupa Birliği ve ABD tarafından resmen ''terör örgütü'' olarak tanımlanıyor. ETA, 1968 yılından beri 25 çocuk, 800'ün üstünde siyasetçi, polis ve asker öldürdü. 
     Ocak 2000'de bozduğu ''ateşkesten'' beri 39 cinayeti üstlenen Örgüt, bombalı tuzaklarını genelde birkaç hafta geçtikten sonra üstleniyor. 
     ETA, AB'nin Haziran ayında Sevilla'da düzenlediği zirvede de bombalı eylemlerle yılgınlık vermeye çalıştı ve 5 bomba patlattı. 
     





</TEXT>
</DOC>
