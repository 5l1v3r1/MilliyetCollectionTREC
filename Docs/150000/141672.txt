<DOC>
<DOCNO> 141672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/son/sontur10.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirt'te vatandaşlara oy kullanmaları için anons yapılıyor... 
</HEADLINE>
<TEXT>

     Siirt'te milletvekili yenileme seçimi için oy kullanma işlemi sürüyor. 
     3 Kasım'da yapılan seçimin iptaliyle bugün yapılan yenileme seçimi için bu sabah saat 06.00'da başlayan oy kullanma işlemi devam ediyor. 
     Vali Nuri Okutan yaptığı açıklamada, devam eden oy verme işleminin saat 15 00'te sona ereceğini belirtti. Vatandaşların rahat oy kullanmaları için her türlü önlemin alındığını kaydeden Vali Okutan, vatandaşların oy kullanmalarını engellemeye yönelik propaganda yapan bir kişinin gözaltına alındığını bildirdi. 
     Oy verme işleminin tamamlanmasının ardından sandıkların il ve ilçe seçim kurullarına ivedi olarak getirileceğini ifade eden Okutan, ''Sonuçların çabuk iletilmesi için her türlü teknolojik araç kullanılacak'' dedi. 
     Bir gazetecinin yayın yasağının erkene alınıp alınmayacağı sorusu üzerine Vali Okutan, ''Bu konuyu YSK ile görüşeceğim, kararı onlar verecek'' dedi. 
     Bu arada, İl Seçim Kurulu Başkanlığı, vatandaşların sandık başlarına giderek oylarını kullanmaları amacıyla sık sık belediye hoparlörlerinden anons yapıyor. 
     Anonslarda, oy kullanmayanlar hakkında yasal işlem yapılacağı hatırlatılıyor. 
     Öte yandan, seçim sonuçlarının ilçe ve il seçim kurullarına ulaştırılmasında sorun yaşanması halinde polis ve askeri helikopterlerin devreye gireceği belirtildi. İl merkezinde bekletilen polis ve askeri helikopterler, ilçe ve il merkezine gitmekte güçlük çeken sandık kurulu görevlilerini yerlerine ulaştırmak amacıyla harekete hazır bekletiliyor. 
     Vatandaşların oy kullanmamaları yönünde propaganda yaptığı iddiasıyla yakalanarak gözaltına alınan Y.S'nin sorgusu sürüyor. 
     





</TEXT>
</DOC>
