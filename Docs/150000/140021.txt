<DOC>
<DOCNO> 140021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/spor/spo00.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşasın meşrutiyet 
</HEADLINE>
<TEXT>

1903’te Beşiktaşlı gençlerin spor için bile toplanması kolay değildi. Hemen yönetim oluşturuldu. Ancak baskınlar bitmiyordu. 1908’de meşrutiyetin ilanından sonra işler kolaylaştı 
     Paşa konağından halkın gönlüne Beşiktaş'ın 100 Yılı - 1 
Attila GÖKÇE'nin kaleminden 

Onurlu bir gelenek      Türk Sporu’nda 1903, milattır... O yıl İstanbul’un Beşiktaş ilçesinde, Valideçeşme, Serencebey ve Dolmabahçe Sarayı çevresinde oturan gençler, spor yapma istekleriyle biraraya geldiler. Beşiktaş kulübünü kurdular. Osmanlı İmparatorluğu’nda Abdülhamit döneminin baskılı ortamında sivil örgütlenme hakkının da kullanılmasıydı bu. Kavga etmeden, direndiler. Masum ve temiz amaçlarını saraya da kabul ettirdiler... 
     O günden bugüne Beşiktaşlılık yüz yılı geride bırakan onurlu bir gelenek halini aldı... Yaşamın en zıt renkleri siyahla beyaz, Beşiktaş formasında bir araya geldi. Galatasaraylılığın aristokrasiye, Fenerbahçeliliğin burjuvaziye dayandığı bir dönemde Beşiktaş, halkın temsilciliğini üstlendi. Saray ve çevresinden desteklenen, Paşa konağında hayat bulan Beşiktaş, asıl yerini halkın gönlünde buldu. 
     Beşiktaşlılık sadece başarıda ve kıvançta değil başarısızlık, hayal kırıklıkları ve tasada da paylaşmayı ve dayanışmayı öngören bir kültüre dönüştü... Emeği ya da sınırlı sermayesi ile geçinen ortadirek insanlarının ortak aidiyetini oluşturdu... 
     Yüz yıllık onur macerasının kuşaktan kuşağa devredilen en büyük mirası bu aidiyettir kanımca. 
     Tarihçi olmak gibi büyük bir iddianın sahibi değilim. Okuyacağınız dizi öykünün bazı bölümlerini tarihsel kaynaklardan derledim. Sevgili dostum Vala Somalı’nın özellikle Beşiktaş tarihi konusundaki değerli çalışmalarından, Dr. Oygur Yamak ve Mehmet Durupınar’ın kitaplarından, Tevfik Ünsi’nin önderliğinde hazırladığımız Tercüman Spor Ansiklopedisi’nden yararlandığımı da burada minnet ve teşekkürle belirtmeliyim. Gerisi 35 yıllık spor gazeteciliğimin tanıklıkları, birikimleri ve notlarıdır. 
     
     Halkı ve aydınları buluşturan kulüp BEŞİKTAŞ 
     Öteden beri yanlış bir yorumlamayla "Arabacı Takımı " diye anılan Beşiktaş, belki bu unvanının da rüzg rıyla geniş halk kitlelerinin, orta direğin, garibanların takımı olmuştur. Ama bunun yanı sıra da takım, arabacıdan kastedilen kabalığın, kabadayılığın değil, efendiliğin, centilmenliğin örneklerini sergilemiştir. Siyah - Beyaz renklere gönül verenler, halkı küçümseyenlere, halkı kaba saba bulanlara karşı efendiliğin, centilmenliğin üstünlüğünü Beşiktaş’ta buldular. Hem de bu üstünlüğü halk adına sağlayanlar, öteki takımlara göre daha çok Beşiktaş’ta toplanmış olan üniversiteli gençlerdi, yani "okumuş takımı"ydı. Kimbilir, belki de bir bakıma halk - aydın kopukluğu Beşiktaş’la, Beşiktaşlılıkla giderilmiş oluyordu. 
     Nail GÜRELİ 

     Milliyet 17.5.1991 
     
     20. yüzyıl, Dünya’nın hemen her bölgesinde sıcak gelişmelerle başlamıştı... Güney Afrika’da yerel halkla Hollandalı çiftlik sahipleri arasındaki Boer Savaşı, Çin’de Boxer’lerin batılı ülkelere karşı başlattığı isyan, suikastler ve çatışmalar birbirini izliyordu. İnsanoğlu bir yandan yeni teknoloji harikaları yaratıyor, bir yandan da her alanda yaşadığı rekabet fırtınasında ayakta durmaya çalışıyordu. 
     1903’de Sırp Kralı Alexandr ve Kraliçe Draga bir grup subay tarafından yatak odalarında silahlı baskına uğrayıp öldürüldüler. Amerika Birleşik Devletleri, Kolombiya ile anlaşma yaparak Panama Kanalı’nın inşa edilmesini kararlaştırdı. 
     İstanbul’da, özellikle saray ve çevresinde huzursuzluk vardı. İmparatorluk, II. Abdülhamit döneminde sancılı bir süreçten geçiyordu. Bulgaristan’da isyan çıkmış, çatışmalarda 50 bin kişi ölmüştü. Makedonya’da çeteler, müslüman halka dehşet saçıyor, kadın - çocuk demeden yüzlerce insanı katlediyordu. 
     İngiliz kaşif Kaptan Scott, Antartika’da dondurucu fırtınalarla mücadele ediyor, 3 Mart’ta insanoğlunun ulaşabildiği en güneydeki noktaya varıyordu... 
     
     Bereket Jimnastik Kulübü 
     Aynı günlerde Osmanlı Sarayı’ndan çıkan özel bir izinle, Beşiktaş semtinde spor yapan gençlerin Bereket Jimnastik Kulübü adıyla faaliyetlerine devam etmesi kararlaştırıldı. Sonbahardan beri süren sıkıntılı ve gergin günler sona ermişti. O baskı döneminde spor amacıyla dahi olsa insanların toplanıp bir arada sosyal etkinliklerde bulunması hoş karşılanmıyordu. Hafiyeler ve zaptiyeler kimseye rahat vermiyor, jurnallar birbirini izliyordu. 
     Peki Beşiktaşlı gençler bu zorluğu nasıl aştılar Kimlerdi onlar 
     Saray çevresinde çok sevilen ve saygı gören Osman Paşa’nın oğulları Hüseyin Bereket, Şamil Şaplı, Ahmet ve Mehmet Ali Fetgeri kardeşler, Nazım Nazif Ander , Tayyareci Fethi Bey, Cami Baykurt, Behçet Haydar, Şevket Bey’ler, Serencebey’deki Osman Paşa’nın konağında toplanıp güreş, boks, barfiks, halter çalışmaları yapıyorlardı. Bu çalışmalar yakın çevrelerinde ilgi ve destek gördü. Sporcu gençlerin sayısı 26’yı buldu. Sayılarının artması üzerine zaman yitirmeden bir tüzük hazırlayıp, yönetim kurulu oluşturdular. Artık kulüp olarak etkinliklerini sürdüreceklerdi. 
     Beşiktaş Bereket Jimnastik Kulübü’nün ilk yönetim kurulu Mehmet Şamil Osman Bey’in riyasetinde başkanlığında Umumi Katip genel sekreter Hüseyin Bereket, spor hocaları Mehmet Ali Fetgeri, Ahmet Fetgeri ve Nazım Nazif Bey’lerden oluşturuldu. 
     
     Zaptiye baskını 
     Semt halkından ve özellikle gençlerden takdir ve hayranlık görmelerine karşın kendilerini kabul ettirirken, az sıkıntı çekmemişlerdi. Örneğin bir cuma günü Paşa’nın konağında antrenman yaparken hafiyeler ve zaptiyelerin baskınına uğradılar, Hasan Paşa konağına götürüldüler. Zindana atılıp sürgüne gönderilmeleri gerekiyordu. Ancak aralarında iki paşazade ile çoğu saray tarafından tanınan ailelerin çocuklarının bulunması "muamelenin" yumuşamasına neden oldu. Saray başyaverlerinden Mehmet Paşa, bir emirle sporcu gençleri evlerine gönderdi. Bu olaydan sonra yasal bir kimlik kazanmak için çözüm aramaya başladılar. Buldukları formül basitti. Osmanlı Beşiktaş Terbiye - i Bedeniye Mektebi adını alacaklardı. Seryaver Mehmet Paşa, II. Abdülhamit’in huzuruna çıkarak gerekli izni aldı. 
     23 Temmuz 1908’de Meşrutiyet ilan edildi. Sivil hakların ilk kez tanındığı modernleşme hareketi olarak tarihte yerini alan meşrutiyet, Beşiktaş’a da canlılık getirdi. Hareket Ordusuyla Edirne’den İstanbul’a gelen eskrimci Teğmen Fuat Balkan ile cimnastik hocası Emekli Yarbay Mazhar Kazancı spor etkinliklerine katılarak üye sayısının artmasına yardımcı oldular. 3 Ağustos 1909’da Cemiyetler Kanunu’nun yürürlüğe girmesiyle başlayan bürokratik işlemler 26 Ocak 1911’de sona erdi ve Beşiktaş Osmanlı Jimnastik Kulübü resmen tescil edildi. 
     Üç Büyükler arasındaki tarihe dayalı rekabet, Beşiktaş’ın kuruluş yılıyla ilgili tartışmalara da neden oldu. 1905’de Galatasaray’ın, 1907’de Fenerbahçe’nin kuruluşu dikkate alındığında, Beşiktaş iki güzide rakibine göre öncelik kazanıyordu. Bu öncelik tartışmaları, ortada resmi belge olmadığı için birkaç yıl sürdü. Ne var ki, Üç Büyükler’in tümü, tıpkı öteki kulüpler gibi, ancak Cemiyetler Kanunu’nun yürürlüğe girmesinden sonra tescil edildiler. Tarihsel gerçeklikleriyle kağıt üzerindeki kayıtların arasındaki fark bundan doğdu. 
     
     Olimpik değerler 
     Beşiktaş Jimnastik Kulübü, Türk halkına olimpik değerde spor sevgisini kazandıran ilk kulüp olma onurunu da taşır. Bunun önemli nedeni 1903’deki kuruluşundan 1911 yılındaki tesciline kadar futbol etkinliği göstermemesi, buna karşılık atletizm, cimnastik, halter, barfiks, boks gibi dallarda eğitime ağırlık vermesidir. Spor ve sportmenlik kavramları Beşiktaş çatısı altında uzman hocalar tarafından gençlere aktarılmış, bu anlayış daha sonra halka da yansımıştır. 
     Bu etkinlik biçimi, Beşiktaş kültür ve geleneklerinin de belirleyici unsurlarından biridir. Nedir o geleneklerin dayandığı temel 
     Öncelikle dayanışma... Emek, çalışma, disiplin, sabır ve karşılıklı saygı... Bunlar elbette sporun öteki dallarında - futbolda da - varolması gereken özelliklerdir. Ne var ki oyundan çok eğitime dayanan spor dalları Beşiktaş’ın farklı yanını oluşturmuştur. 
     
     Henry Ford ve Beşiktaş 
ARABACILAR’      1903, ikisinin de kaderinde önemli bir yıldı. Beşiktaşlı gençler, Osmanpaşa Konağı’nın bahçesinde düzenli spor etkinliklerine başlarken, Amerikalı mühendis Henry Ford da, Detroit’te sessiz bir devrimi başlattı. 1893’te, el işi ilk otomobilini yaparak tanıtan Henry Ford, 1903’de bir grup iş adamının "beygirsiz araba" işine sermaye yatırması üzerine yüzde 25 hisse ile ilk fabrikasını kurdu, seri üretime geçti. 
     Aynı yıl Beşiktaşlı gençler de, Henry Ford ve ortakları da aynı sözcükle tanımlanıyordu "ARABACILAR " 
     Bu sözcük, özellikle Beşiktaşlılar tarafından tepki ile karşılanır. Galatasaraylı ve Fenerbahçeli gençlerin Beşiktaşlıları tanımlarken "Arabacılar" diye seslenmesi, üstü örtülü bir küçümsemeyi mi ifade ediyor, onları avam mı görüyorlardı acaba Belki öyle, belki değil... 
     Vala Somalı dostumuz, çoğu saray görevlilerinin ve paşaların çocuğu olan bu gençlerin, konaktaki antrenmanlara atlı arabalarla gelip gittiğini dikkate alarak semt halkı tarafından bunlara "Saray arabalılar" ya da "Arabalılar" dendiğini hatırlatıyor ve zamanla "Arabacılar" sözcüğünün dillere yerleştiğini ileri sürüyor. 
     O günlerin tartışma konusu, bugün bir anı olarak notlarımızın arasında. 
     Henry Ford’un adını ve fabrikasını nasıl büyüttüğünü biliyoruz... Beşiktaş’ın nasıl büyüdüğünü bildiğimiz gibi 
     
     YARIN Beşiktaş’ın futbol dünyasına girişi, ezeli rekabet, şampiyonluk ve çile yılları. 
     



 SPOR 

























</TEXT>
</DOC>
