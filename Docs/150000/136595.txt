<DOC>
<DOCNO> 136595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sonspo06.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bekar futbolcular mesleklerine daha bağlı" 
</HEADLINE>
<TEXT>

     Profesyonel futbolcular üzerinde yapılan araştırma sonucunda, bekar futbolcuların mesleklerine, evli olan futbolculara kıyasla daha bağlı oldukları ortaya çıktı. 
     Dokuz Eylül Üniversitesi'nden Spor Psikoloğu Dr. Erkut Konter, 451 profesyonel futbolcu üzerinde yaptığı araştırmada, futbolcuların medeni durumları ile ''mesleklerine bağlılık gösterme becerisi'' arasındaki ilişkiyi ortaya koydu. 
     ''Bağlılık gösterme becerisi'' yüksek olan oyuncuların, diğerlerine göre daha yüksek performans sergilediği, bekar olan profesyonel futbolcuların da evli olanlara göre futbola ''daha çok bağlı'' oldukları araştırmada tespit edildi. 
     Bekar futbolcuların evlenmeleri gerektiği, böylelikle yaşamlarının düzene gireceği ve daha başarılı olacakları yönündeki genel inanışın gerçeği bütünüyle yansıtmadığını öne süren Konter, şunları kaydetti 
     ''Futbolcuların mesleklerine bağlılık düzeylerini, evlilik olumsuz yönde etkileyebiliyor. Evlilik yaşamının getirdiği sorumluluklar ve sahip olunan çocukların istemleri, futbolcunun daha çok fedakarlıklar yapmasını ve futbola olan bağlılığını azaltmayı zorunlu hale getirebilir. Bu nedenle evlenen futbolcuların performansları düşebilir.'' 
     
     GİZLİ OYUNCULAR 
     Profesyonel futbolcuların kız arkadaşları, sevgilileri, eşleri ve aileleri ile kurdukları ilişkilerin ve yaşadıkları sevgi ve mutluluğun düzeyinin performanslarını etkilediğini belirten Konter, şöyle dedi 
     ''Profesyonel futbolcuların bu ilişkileri özel olmakla birlikte saha dışı ilişkilerinin saha içi performanslarında olumlu ve olumsuz yönde etkileri olabiliyor. Kız arkadaşlar, sevgililer, eşler ve aileler takımların gizli oyuncularıdır. Bu nedenle, profesyonel futbolcuların ailelerini de içine alan sosyal aktiviteler ve amaç birlikteliklerinin yaratılması oldukça önemlidir.'' 
     





</TEXT>
</DOC>
