<DOC>
<DOCNO> 101312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/son/sonspo07.html </URL>
<DATE> 2002/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylılar "merhaba"partisi düzenledi... 
</HEADLINE>
<TEXT>

     Galatasaraylı taraftarlar, 2002-2003 futbol sezonuna, düzenledikleri partiyle ''merhaba'' dediler. 
     Mecidiyeköy'de Corner Bar'da gerçekleştirilen ve UltraAslan Taraftar Derneği'nin düzenlediği partiye çok sayıda taraftar katıldı. 
     Taraftarlar, dev ekranda Galatasaray'ın Hagi'li dönemdeki maçlarından bölümler izleyerek coşarlarken, Fenerbahçe'nin geçen sezon Avrupa Şampiyonlar Ligi'nde puan alamamasıyla ilgili hazırlanan bir film de gösterildi. 
     UltraAslan Taraftar Derneği Başkanı Suat Ateşdağlı, bu sezon Ali Sami Yen Stadı'nda küfüre ve kötü tezahürata geçit vermeyeceklerini söyledi. 
     Akteşdağlı, şöyle konuştu 
     ''UltraAslan olarak bu sezon kesinlikle küfürlü ve kötü tezahürat yapmama kararı aldık. Elimizden geldiği kadar diğer gruplara da kötü tezahürat yaptırmamaya çalışacağız. Bunun için önenemli şekilde çaba harcıyoruz. Bu sezon Ali Sami Yen'de küfür olmayacak.'' Fenerbahçe ile bu sezon Kadıköy'de yapılacak maça Galatasaraylı taraftarların tek tek bilet alarak gidebileceğini de kaydeden Ateşdağlı, ''İstanbul Emniyet Müdürlüğü ve valilik, 3 büyük kulüple birlikte böyle bir karar aldı. Şu anda buna karşı çıkmamız mümkün değil. Ancak, Galatasaray taraftarları tek tek bilet alıp o karşılaşmaya girecektir'' dedi. 
     
     YENİ TARAFTAR GRUBU 
     Galatasaray'da Ali Sami Yen Stadı'nda maç izleyen taraftarların oluşturduğu UltraAslan Derneği'nin ardından, yeni bir grup daha kuruldu. 
     Kendilerine ''Ölümüne Galatasaray Grubu'' adını veren taraftarlar, bundan böyle kapalı tribünün üst bölümünde maçlarda takımlarını destekleyecek. 
     





</TEXT>
</DOC>
