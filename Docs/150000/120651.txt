<DOC>
<DOCNO> 120651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/son/sontur14.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkü Güney "En az 6 ay hiçbir partiye girmeyeceğim" 
</HEADLINE>
<TEXT>

     Bayburt Bağımsız Milletvekili Ülkü Gökalp Güney, eski partisi ANAP'a katılacağı yolundaki haberleri yalanlayarak, ''En az 6 ay bir yıl hiçbir partiye katılmayacağım. Bu süre içinde bağımsız milletvekili olarak memleketime hizmet veremeyeceğimi anlarsam o zaman herhangi bir partiye katılabilirim. Ancak, hangi partiye katılacağıma da seçmenlerim karar verir'' dedi. 
     Güney, memleketinin insanlarının kendisini bağımsız aday olduğu için seçip Meclis'e gönderdiğini ifade etti. Bayburt halkının kendisinin ismi üzerinde bütünleştiğini kaydeden Güney, şunları söyledi 
     ''Memleketimin insanları, 'Tüm partilerden bıktık, hiçbir partiye girmeyeceksin, biz de seni birinci parti yapacağız' dediler. Nitekim, ben Bayburt'ta AK Parti'yi de sollayarak birinci parti oldum. Bu durumda hiçbir partiye giremem.'' Memleketine bağımsız milletvekili olarak hizmet vermeye çalışacağını belirten Ülkü Gökalp Güney, ''Bağımsız milletvekili olarak hizmet verip veremeyeceğim 6 ay bir yıl içinde belli olur. Eğer hizmet veremiyorsam hangi partiye geçeceğime de seçmenlerim karar verir'' dedi. 
     





</TEXT>
</DOC>
