<DOC>
<DOCNO> 120730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/yasam/yas05.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolili cinayette büyük tesadüf 
</HEADLINE>
<TEXT>

Koli bandıyla bağlanarak öldürülen Ahmet Aksoy, kolici katilin’ babası çıkınca intikam cinayeti’ şüphesi doğdu 
     ÜMİT ÖZEL Bursa DHA 

     Bursa’da başına poşet geçirilen, el ve ayakları da koli bandıyla bağlanarak öldürülen Ahmet Aksoy’un intikam cinayetine kurban gittiği sanılıyor. Aksoy’un oğlu Orhan Aksoy’un, İstanbul’da 5 kişiyi öldürüp koliye koyduktan sonra çeşitli yerlere attığı suçlamasıyla yargılanmasını dikkate alan jandarma, Aksoy’un benzer yöntemle öldürülmesi üzerine, Orhan Aksoy’un öldürdüğü kişilerin yakınlarını takibe aldı. 
     
     Parmak izleri bulundu 
     Eşinden boşandıktan sonra Osmangazi’ye bağlı Ovaakça’daki evinde tek başına yaşayan sekiz çocuk babası Ahmet Aksoy, 16 Ekim’de, el ve ayakları koli bantlarıyla bağlanıp kafasına naylon poşet geçirilerek öldürüldü. Cinayeti soruşturan jandarma, Ahmet Aksoy’un bağlandığı koli bantları üzerinde, kiracısı Hüsamettin Karaca’nın parmak izlerini buldu. Gasptan hükümlüyken Şartla Salıverme Yasası’ndan yararlanarak tahliye olan ve 4 ay önce evlenen Karaca’nın peşine düşen jandarma, ilginç bir tesadüfle karşılaştı... 
     
     Kurban ailelerine takip 
     Ahmet Aksoy’un Ekim, Kasım 2000 ve Ocak 2001’de, İstanbul’da 5 kişiyi içki içirip sarhoş eden, iple boğarak öldüren ve cesetlerini kolilere koyup bantlayarak kentin çeşitli semtlerine bırakan Orhan Aksoy’un babası olduğu ortaya çıktı. Jandarma, intikam ihtimaliyle Orhan Aksoy’un öldürdüğü Mehmedi Yeşilyayla, Hakan Kaya, Turgut Erkan, Ömer Şeker ve Ali Rıza İdrisoğlu’nun yakınlarını takibe aldı. 
     



 YAŞAM 


















</TEXT>
</DOC>
