<DOC>
<DOCNO> 112009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sondun26.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den AB'ye Türkiye için adil olması çağrısı... 
</HEADLINE>
<TEXT>

     ABD Dışişleri Bakanlığı Kıbrıs Özel Koordinatörü Thomas Weston, Avrupa Birliği'ne Türkiye'nin üyeliği konusunda adil olması çağrısında bulundu. 
     Weston, Brüksel'de AB yetkilileriyle görüşmesinden ve İlerleme Raporu açıklanmadan önce verdiği demeçte, İlerleme Raporu'nun ''nesnel olmasını ve Türkiye'nin başarılarını tanımasını'' umduklarını söyledi. 
     Weston, Türkiye için Avrupa ile olumlu bir gelecek yönünün çizilmesinin Kıbrıs konusunda da yardımcı olacağını kaydetti. Washington yönetiminin, AB üyesi 15 ülkeye ne yapacağını söylemediğini belirten Weston, komisyonun İlerleme Raporu'nu görmediğini de ifade etti. 
     Weston, Ankara'nın AB'yle ilişkilerinin, Türkiye, Avrupa ve ABD'nin strtejik çıkarları açısından çok önemli olduğunu vurgulayarak, uzun zamandır bunu desteklediklerini belirtti. 
     AB uyum yasalarının Meclis'ten hızla geçmesinin herkesi şaşırtan muazzam bir adım olduğunu söyleyen Weston, İlerleme Raporu'nda bunun komisyon tarafından takdir edilmesini ümit ettiklerini söyledi. 
     Weston, Kıbrıs Rum Kesimi'nin AB'ye girmesine izin verileceği ve Türkiye'nin de AB ile ilişkilerinin gelişerek sürdüğü zaman sürecinde Kıbrıs konusunda bir anlaşmanın mümkün olduğuna inandığını söyledi. 
     





</TEXT>
</DOC>
