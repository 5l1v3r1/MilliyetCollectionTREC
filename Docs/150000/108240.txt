<DOC>
<DOCNO> 108240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sondun02.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye'ye üyelik görüşmeleri için tarih verilmeyecek" 
</HEADLINE>
<TEXT>

     AB Komisyonu'nun genişlemeden sorumlu Genel Müdürü Eneko Landaburu, Türkiye'ye AB üyeliği için müzakerelere başlangıç tarihinin muhtemelen yakın gelecekte verilmeyeceğini söyledi. 
     Brüksel'de dün gece Saint Louis ve Louvain Üniversitesi öğrencilerine hitap eden Landaburu, Aralık ayında Kopenhag'da yapılacak devlet ve hükümet başkanları zirvesinde, AB ile Ankara yönetimi arasında ''büyük bir kriz'' çıkmasından endişe ettiğini de belirtti. 
     Landaburu, ''Henüz kesin bir sonuç çıkarmadık, ancak Ankara ve AB arasında üyelik görüşmelerinin başlatılması için tarih önermememiz muhtemel'' dedi. 
     AB standartları çerçevesindeki demokratik kurallara uymadığı sürece, aday bir ülkeyle üyelik görüşmelerinin başlatılmasının mümkün olmadığını belirten Landaburu, ''Türkiye'de şu anki siyasi yönetimde, aşırı derecede önemli belirsizlikler bulunuyor'' diye konuştu. 
     Landaburu, AB'nin üyelik görüşmelerine başlanması için tarih vermeyi reddetmesinin, yazın onaylanan reformlarla üyelik görüşmelerine resmen başlanması için son adımı attığını düşünen Ankara yönetiminin aşırı sert tepkisine yol açabileceği yorumunda bulundu. 
     AB ile Türkiye arasında Kopenhag zirvesinde Kıbrıs konusunda da büyük bir kriz çıkmasından endişe ettiğini belirten Landaburu, ''Ada konusunda AB ile aday ülkeler arasındaki görüşmelerin biteceği Aralık ayına kadar çözüme ulaşılmaması halinde Türkiye ile büyük bir sorun çıkması riski var'' dedi. 
     Türkiye'nin AB üyeliğiyle ilgili olarak, karar zamanına yaklaşıldığını ve AB'ye üye ülkeler arasında Türkiye'nin üyeliği konusunda anlaşmazlık olduğunu ifade eden Landaburu, ''Türkiye'yi kabul ediyoruz ya da etmiyoruz'' denilmesi gerektiğini belirtti. 
     AB Komisyonu'nun aday ülkelere ilişkin yıllık ilerleme raporları, 9 Ekim'de açıklanacak. 
     AB Komisyonu'nun yayımlayacağı Türkiye İlerleme Raporu, Türkiye-AB ilişkileri ve Türkiye'nin, yıl sonunda yapılacak Kopenhag zirvesinden beklentileri açısından önem taşıyor. 
     





</TEXT>
</DOC>
