<DOC>
<DOCNO> 114887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sonspo10.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Şampiyonlar Ligi'nde 4. hafta maçları geride kaldı... 
</HEADLINE>
<TEXT>

     Futbolda ''Devler Arenası'' olarak adlandırılan Avrupa Şampiyonlar Ligi gruplarında 4. hafta maçları geride kalırken, Manchester United, AC Milan ve FC Barcelona tüm maçlarını kazanarak ikinci tura yükselmeyi garantileyen ilk takımlar oldu. Manchester United, F Grubu'nda Bayer Leverkusen, Maccabi Haifa ve Olympiakos'a, AC Milan, G Grubu'nda Bayern Münih, Depotivo la Coruna ve Lens'e, FC Barcelona da H Grubu'nda Galatasaray, Club Brugge ve Lokomotiv Moskova'ya karşı maçlarında zorlanmadan dörtte dört yaparak 12'şer puan topladı. 
     
     İSPANYOLLAR BAŞARILI 
     Şampiyonlar Ligi gruplarında en başarılı takımlar olarak İspanyol temsilcileri dikkat çekti. 
     İspanya Ligi'nden 4 takımın yer aldığı Şampiyonlar Ligi'nde Real Madrid, Valencia ve Barcelona gruplarında lider durumda bulunurken, Depotivo la Coruna ise grubunda ikinci sırayı alarak ikinci tur şansını sürdürdü. 
     Gruplarda ayrıca, başarı sıralamasında İspanyol ekiplerini İtalyan ve İngiliz takımları izledi. 
     
     İNZAGHİ YİNE ZİRVEDE 
     AC Milan'ın yıldız futbolcusu Filippo Inzaghi, 4. maçların ardından gol krallığındaki yerini korudu. 
     Rakip filelere oyunda kaldığı 345 dakika içerisinde toplam 8 gol bırakan Inzaghi, bu süre içerisinde toplam 14 kez yan hakemin bayrağına takılarak en fazla ofsayta düşen oyuncu unvanını da kimseye bırakmadı. 
     Galatasaray'da son haftalarda forma şansı bulmakta zorlanan yıldız futbolcu Ümit Karan da forma giydiği 100 dakika içerisinde 6 kez ofsaytta kalarak, süre bazında ofsayt ortalaması en yüksek oyuncu olarak dikkat çekti. 
     Forma giydikleri Şampiyonlar Ligi karşılaşmalarında 6'şar kez ofsaytta kalan oyunculardan Arif genel sıralamada 11, Ümit Karan ise 15. durumda bulunuyor. 
     
     ASİST KARALLARI LİDERLERDEN- 
     Asist istatistiklerinde zirvedeki isimler yine zirvedeki takımlardan çıktı. 
     Asist krallığını 4'er gol pasıyla, C Grubu lideri Real Madrid'den Raul Gonzalez, D Grubu lideri Olympique Lyon'dan Eric Carriere, F Grubu lideri Manchester United'dan Juan Sebastian Veron ve G Grubu lideri AC Milan'dan Rui Costa paylaştı. 
     
     KARTLAR 
     Şampiyonlar Ligi'nin agresif takımı, Van Damme ve Yakubu ile 2 kırmızı kart gören Hollanda temsilcisi Ajax oldu. 
     Ajaxlı futbolcuların yanı sıra Valencia'dan Ayala, Inter'den Cannavaro, Liverpool'dan Hamann, Lokomotiv Moskova'dan Loskov, Genk'den Moons ve Olympiakos'dan Ze Elias Şampiyonlar Ligi'nde bu sezon kırmızı kart gören diğer isimler oldu. 
     Galatasaray'ın da yer aldığı H Grubu'ndan Club Brugge 19 ve Lokomotiv Moskova ise 15'er kez sarı kart görerek, hakemlerin en fazla uyarma gereksinimi duyduğu iki takım olarak sıralamadaki yerlerini aldı. 
     Diğer yandan, Ajax'ın yıldızı İbrahimoviç, ligde 16 kez faule maruz kalarak en fazla faul yapılan, Bayern Münih'ten Ballack ile Genk'ten Sonck ise 18'er faulle en fazla faul yapan oyuncular oldu. 
     
     EN FAZLA GOL 61-75 DAKİKALARI ARASINDA 
     Avrupa Şampiyonlar Ligi'nde 2002-2003 sezonunda 4. maçların ardından toplam 189 kez fileler havalandırılırken, en fazla gol ise 61-75 dakikaları aralığında geldi. 
     





</TEXT>
</DOC>
