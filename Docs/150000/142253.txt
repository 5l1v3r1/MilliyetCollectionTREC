<DOC>
<DOCNO> 142253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sonspo04.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor'un Fenerbahçe maçında tek hedefi galibiyet... 
</HEADLINE>
<TEXT>

     Elazığspor, hafta sonu kendi sahasında konuk edeceği Fenerbahçe karşısında tek hedefi galibiyet olarak belirledi. 
     Teknik direktör Erol Tok, Fenerbahçe maçında istedikleri puan yada puanları alacaklarına inandıklarını söyledi. 
     Tok, yaptığı açıklamada Fenerbahçe maçının hazırlıklarına günde çift antrenmanla devam ettiklerini belirterek, futbolda üç sonucun olduğunu ve her iki takımında bu üç sonuçtan birisini alacağını bildirdi. 
     Fenerbahçe maçının hazırlıklarına pazartesi günü başladıklarını ifade eden Tok, ''Fenerbahçe maçında istediğimiz puan yada puanları alacağımıza inanıyorum. Fenerbahçe maçının hazırlıklarına günde çift antrenmanla sürdürüyoruz. Fenerbahçe maçının zorlu geçeceğini biliyoruz. Bu nedenle hazırlıklarımızı sıkı tutuyoruz. Antrenman öncesi Fenerbahçe takımının maç görüntülerini izleyerek önlemlerimizi alıyoruz. Futbolda üç sonuç vardır ve her iki takımda bir sonuç almak durumunda. Biz kendi saha ve seyirci avantajımızı kullanarak konuk takımı eli boş göndermek için çalışıyoruz'' dedi. 
     Tok, takımın, dış sahada daha iyi bir oyun sergilediğini, iç sahada ise stresli olduklarını bildirerek, ''Kendi sahamızda kazanmamız gereken maçları kaybettik. Önümüzde zorlu maçlar var. Bundan sonra her maça üç puan parolasıyla çıkacağız. Çünkü her kaybettiğimiz puanlar bizi düşüşe sürükleyecektir'' diye konuştu. 
     Futbolculardan Hacı Arif ise Fenerbahçe maçının kendileri için zorlu geçeceğini ancak galip gelecek güçte olduklarını söyledi. 
     Hacı Arif, ligin ilk yarısında deplasmanda yaptıkları maçta iyi bir oyun ortaya koyduklarını ifade ederek, yapılan bazı hatalar nedeniyle yenildiklerini söyledi. 
     





</TEXT>
</DOC>
