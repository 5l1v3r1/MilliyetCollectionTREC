<DOC>
<DOCNO> 140081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sondun25.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'in kararı Azerbaycan basınında... 
</HEADLINE>
<TEXT>

     Azerbaycan basını, TBMM'nin yurtdışına asker gönderme ve yabancı ülke askerlerinin Türkiye'de bulunmasına ilişkin Başbakanlık Tezkeresi'ni reddetmesini, ilk sayfalarında okuyucularına duyurdu. 
     Yeni Müsavat gazetesi, ''Türkiye Parlementosu'dan şok karar'' başlığıyla verdiği haberde, TBMM'nin Amerikan askerlerinin ülkeye konuşlanmasına ve Irak'a transit geçişine izin vermediğine dikkat çekti. 
     Bizim Asr gazetesinde ''Türkiye Parlementosu Amerikan güçlerinin gelmesine razı olmadı'' başlığıyla verilen haberde, bu kararın, tezkerenin kabulünü sabırsızlıkla bekleyen Washington'da ''ciddi rahasızlık'' uyandırdığı ve hükümetin tezkerenin kabul edilmesi için çalışmalarına devam edeceği görüşü savunuldu. 
     Azerbaycan devlet televizyonu AzTV ise dün akşam ve bugün verdiği haberlerde, TBMM'deki tezkere oylamalarının ''beklenmeyen bir şekilde'' sonuçlandığını, tezkerenin reddinin ''ABD'de şok etkisi'' yarattığını belirtti. 
     Bu arada, Azerbaycan'ın önde gelen siyaset bilimcilerinden Kabil Hüseyinli, bu gelişmeyi değerlendirirken, yeni durumun Türkiye için bir risk oluşturduğunu, Ankara'nın stratejik müttefiki Washington ile ilişkilerinin zarar görebileceğini savundu. 
     Hüseyinli, tezkerenin TBMM'ye tekrar getirilmesinin de olumsuz sonuçlanması durumunda Kuzey Irak'ta Türkiye için tehlikeli gelişmelerin ortaya çıkabileceği, bölgedeki Türkmenlerin haklarıın korunması ve Irak ile ilgili yeni jeostratejik konumun belirlenmesi konularında Ankara'nın dışarıda kalabileceği görüşünü dile getirdi. 
     





</TEXT>
</DOC>
