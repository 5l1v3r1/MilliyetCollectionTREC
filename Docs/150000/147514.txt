<DOC>
<DOCNO> 147514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/soneko12.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
''Gizemli zatürree'' Uzakdoğu turlarını da vurdu... 
</HEADLINE>
<TEXT>

     Gizemli Zatürree olarak adlandırılan Akut Solunum Yolu Sendromu SARS nedeniyle Türkiye'den Uzakdoğu'ya gerçekleştirilen turlar durma noktasına geldi. 
     Asya Tur Genel Müdür Yardımcısı Birol Tüfekçi, virüsün ortaya çıkmasıyla Uzakdoğu seyahatlerinin tamamen durduğunu bildirdi. 
     Dünya Sağlık Örgütü'nün gerekmedikçe bu bölgelere seyahat yapılmamasını önerdiğini anımsatan Tüfekçi, ''Sadece Uzakdoğu ile sınırlı kalmayacak, bu virüsten bir an önce kurtulmak gerekiyor'' dedi. Türkiye'den Uzakdoğu'ya giden yolcu portföyünün yüzde 25-30'unu Asya Tur'un oluşturduğunu belirten Tüfekçi, ''Biz yıllık takriben Uzakdoğu'ya 5-6 bin yolcu taşıyoruz. Şu ana kadar 2 bin kişi taşıdığımız varsayılırsa, hastalık nedeniyle 3-4 bin kişilik satış şu aşamada gerçekleşmeyecek. Şu tarihten sonra yapacağımız rezervasyonların hepsi iptal gözüküyor'' dedi. 
     ETS Yurtdışı Turlar Müdürü Tolga Tekin satışlarda geçen seneki döneme göre çok ciddi düşüşler meydana geldiğini bildirdi. 
     İptallerin Uzakdoğu'da Hong Kong ve Singapur ağırlıklı olduğuna dikkat çeken Tekin, bu konuda önlem olarak Uzakdoğu'daki ofisleriyle görüştüklerini belirtti. Tekin, ''Uzakdoğu'daki acentemiz 'Hong Kong'a yolcu göndermemenizde fayda var' diyor. Yolcu talepleri gelse dahi biz uyarıyoruz'' diye konuştu. 
     
     İŞADAMLARI SEYAHATLERİNİ İPTAL ETTİ 

     Havaş Turizm Acentesi Müdürü Hüseyin Mağden ise, tekstil fuarı için bölgeye gidecek olan işadamlarının seyahatlerini, SARS virüsü nedeniyle iptal ettiklerini söyledi. 
     Mağden, ''Hong Kong'daki tekstil fuarına bu ay içinde bizim acentemizden gidecek 8 kişi vardı, onların rezervasyonları iptal edildi'' dedi. 
     





</TEXT>
</DOC>
