<DOC>
<DOCNO> 100677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/yasam/yas04.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçikalı turist Anadolu dedi 
</HEADLINE>
<TEXT>
Turizmin tacı artık Türkiye’nin 
Belçika’nın La Derniere Heure’ gazetesi, turizm alanında Türkiye’nin, bu yıl İspanya ve Yunanistan’ı geçtiğini yazdı 
     Türkiye, turizmde dünya devlerine artık açık açık kafa tutuyor. Bunun son kanıtı da, Belçika’nın La Derniere Heure’ gazetesinde çıkan bir haber oldu. Gazete, birinci sayfasının sürmanşetinden verdiği haberinde, bu yıla kadar Belçikalı turistlerin en fazla ilgi gösterdikleri ülkenin İspanya olduğunu, ancak bu tercihin artık değiştiğini, Türkiye’nin bir numaraya yerleştiğini duyurdu. Haberde görüşü alınan Belçika Tur Operatörleri Birliği ABTO Sözcüsü Veerle Deboeck, Türkiye’de insanların ilgisini çeken çok şey bulunduğunu, otel altyapılarının çok yeni ve modern olduğunu, fiyatların cazip görüldüğünü, son yıllarda büyük adımlar atan Türkiye’nin sağlık alanındaki sorunlarını da tamamen aştığını anlattı. Deboeck, Türkiye’deki arkeolojik ve kültürel zenginlikler üzerinde dururken de, "Türkiye’nin tamamını değil, sadece bir bölgesini gezmek için bile birkaç yıl gerekir" diye konuştu. 
     
     Bu sürpriz değil’ 
     La Derniere Heure’ gazetesi, geçen yıl Yunanistan’ın elinden ikinciliği alan Türkiye’nin, bu yıl İspanya’yı da geride bırakarak birinciliği elde etmesine yönelik turizm zaferi için, "Bu bir sürpriz değil" ifadesini kullandı. 
     



 YAŞAM 




















</TEXT>
</DOC>
