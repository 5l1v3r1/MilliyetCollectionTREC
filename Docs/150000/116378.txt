<DOC>
<DOCNO> 116378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/soneko05.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Hisselerin performansı takıma bağlanamaz 
</HEADLINE>
<TEXT>

     Galatasaray Sportif A.Ş., dün bir gazetede yer alan, ''Galatasaray, Fatih Terim'le 20 milyon dolar değer kaybetti'' başlıklı haberle ilgili açıklama yaptı. 
     Galatasaray Sportif A.Ş. Genel Müdürü Ebru Köksal imzasıyla yapılan açıklamada, haberin şirketle ilgili olarak yatırımcıları yanıltıcı bilgiler içerdiği, hisselerin performansını takımın ve teknik kadronun başarısına bağlamanın yanıltıcı olacağı ifade edildi. 
     Açıklamada, Galatasaray Sportif A.Ş'nin, takımın tüm medya yayın, reklam, sponsorluk ve isim haklarını yönettiği, şirketin bünyesinde diğer halka açık futbol kulüplerinden farklı olarak gişe gelirleri, futbolcu transfer gelir giderleri ve maaşları gibi kalemlerin yer almadığı belirtildi. 
     Bu yapının da şirketin karlılığını mümkün olduğu kadar takımın performansından bağımsız tutmak ve marka yönetimine konsantre olmak için kurulduğu bildirilen açıklamada, 12 aylık dönemde şirketin, 2001-02 sezonunda UEFA Şampiyonlar Ligi'nden elde edilen toplam 15 milyon 491 bin 250 İsviçre Frangı gelirden, 8 milyon 719 bin 375 İsviçre Franklık kısmını gelir kaydettiği, bunu da aynı dönemde elde edilen toplam gelirlerin yaklaşık yüzde 24'üne karşılık geldiği vurgulandı. 
     2002-03 sezonunda takımın UEFA Şampiyonlar Ligi 1. turunda oynadığı 5 maç sonucunda elde ettiği 6 milyon 250 bin franklık performans gelirinin 3 milyon 525 bin franklık kısmının şirket tarafından gelir kaydedildiği belirtilen açıklamada, söz konusu maçların yayınından elde edilecek yayın hakkı gelirinin UEFA tarafından şirkete henüz bildirilmediği de kaydedildi. 
     Açıklamada, şunlar kaydedildi 
     ''Bu bilgiler doğrultusunda, gelirleri orta ve uzun vadeli kontratlara dayanan Galatasaray Sportif'in hisse senetlerinin performansını takımın ve teknik kadronun başarısına ve özellikle de şirket gelirlerinin yaklaşık yüzde 20-25'ini teşkil eden UEFA Şampiyonlar Ligi'nden elde edilen gelirlerde henüz kesinleşmemiş olası düşüşlere bağlamanın yanıltıcı olduğunu belirtiriz.'' 
     





</TEXT>
</DOC>
