<DOC>
<DOCNO> 104093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sontur25.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
AKUT Başkanı Nasuh Mahruki savcılıkta ifade verdi... 
</HEADLINE>
<TEXT>

     Arama Kurtarma Derneği AKUT Başkanı Nasuh Mahruki ile 7 dernek yöneticisi, yaklaşık 2 yıl önce üyelikten ihraç edilen bir avukatın suç duyurusu üzerine savcılığın başlattığı soruşturma kapsamında ifade verdi. 
     Şişli Adliyesi'ne gelen 7 dernek yöneticisiyle Mahruki'nin, üyelikten çıkarılan avukat Semra Buğra'nın iddiaları üzerine ''görevi kötüye kullanmak'', ''Dernekler Kanunu'na muhalefet'' ve ''kişilik haklarına saldırı'' suçları yönünden soruşturma yürüten Cumhuriyet Savcısı Erol Tanrıyakul tarafından ifadelerine başvuruldu. 
     Savcılık ifadesinde iddiaları reddeden Mahruki, adliyeden ayrılmadan önce basın mensuplarına yaptığı açıklamada, Semra Buğra'nın AKUT Yönetim Kurulu kararıyla üyelikten çıkarılma nedeninin, ''dürüstlük, güvenlik ve açıklık ilkesine aykırılık'' olduğunu bildirdi. 
     ''Dernekte eğitim çalışması yapılmadığı'' yolundaki suç duyurusunun da ''komik'' olduğunu öne süren Mahruki, ''90'ın üzerinde operasyon yaptık. 600 kişiyi kurtardık. Bunun dışında askeri kurum ve belediye personeline eğitim hizmeti veriyoruz'' dedi. 
     Mahruki, ''kurulacak vakfın ömür boyu başkanı olacağı'' yolundaki iddianın da asılsız olduğunu kaydetti. 
     





</TEXT>
</DOC>
