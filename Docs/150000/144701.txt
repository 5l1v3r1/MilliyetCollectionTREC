<DOC>
<DOCNO> 144701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/yazar/guclu.html </URL>
<DATE> 2003/03/23/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Cumhuriyetçi Gençlik Platformu 
</HEADLINE>
<TEXT>

     Önceki gece ODTÜ’de bin kişilik salonu tıklım tıklım dolduran Cumhuriyetçi Gençlik Platformu da onlardan biriydi. 
     Gençlerimiz, 60’lı, 70’li yıllarda dünyada esen özgürlük rüzgarının da etkisiyle kabına sığmayan bir hareketlilik içerisindeydiler. 12 Eylül sonrasında kendilerine öylesine ağır bir fatura çıkartıldı ki 80’li, 90’lı yıllar boyunca toparlanamadılar. 
     Okumayan, fikir üretmeyen, konuşmayan, tavır koymayan suskun bir gençlik ortaya çıktı. Kendilerine gelmeleri de çok uzun sürdü. 
     Potansiyel suçlu olarak görülmekten bıkmışlardı. Haydi artık konuş dense de susmuşlardı bir kere... 
     2000’li yıllar onlar için bir arayış dönemi oldu. İlk bir, iki yıl toplumun nabzını yokladılar. Konuşursak başımıza yine balyoz yer miyiz kuşkusunu yaşadılar. Fazlasıyla temkinliydiler. Ama şimdi konuşuyorlar. Örgütleniyorlar. Yüreklice tavırlarını, her platformda dile getirmeye çalışıyorlar... 
     O düne kadar suskun kalmayı yeğleyen sessiz çoğunluk da konuşmaya, taşın altına elini koymaya başladı. 
     Üniversitelerindeki eğitimin kalitesini, ülke yönetimini, medyayı, daha da önemlisi kendi geleceklerini sorgular hale geldiler. 
     Biz de, ülkemiz de çok daha iyisine layıkız sloganı ile ortaya çıkıyor, seçilme yaşının 25’e indirilmesi için kampanyalar düzenliyorlar. 
     Cumhuriyet’in temel ilkelerine ve Atatürk’e, Cumhuriyet’in ilk yıllarında olduğu gibi büyük bir heyecanla sarılmaya çalışıyorlar. 
     Cumhuriyetçi Gençlik Platformu, Ankaralı, çoğunluğu üniversiteli gençlerin kurduğu yeni bir oluşum. 
     Kendilerine yakın gördükleri biz gazetecileri bir araya getirip hem ödüllendirdiler hem de uzun uzadıya konuşturdular. 
     Kimler yoktu ki Altan Öymen, Nail Güreli, Melih Aşık, Ali Sirmen, Umur Talu, Can Dündar, Hulki Cevizoğlu, Faruk Bildirici, Tayfun Talipoğlu, Mete Belovacıklı. Oktay Ekşi, Uğur Mumcu’nun eşi Güldal Mumcu, Metin Toker’in kızı Gülsüm Bilgehan, Çetin Emeç’in eşi Bilge Emeç... 
     Panel yöneticisi olarak benimle birlikte 11 değerli arkadaşımızın ve ağabeyimizin bulunduğu panel 4 saate yakın sürdü. İşin ilginç yanı, koridorların ve duvar diplerinin de iğne atsanız yere düşmeyecek şekilde dolu olduğu salondan konuşmaların ve soru cevapların bitimine kadar tek kişinin ayrılmamış olmasıydı. 
     Savaştan siyasete, gençlikten medyaya hemen her kesim eleştiri oklarının hedefi oldu. Ama en büyüğü ve acı vereni, medyaya yani bizlereydi. 
     Ama bir gazeteci olarak şunun gururunu yaşadım. Koşullar ne olursa olsun bizler yine de gençliğin karşısına çıkabiliyoruz. Asıl utanmaları gerekenler ise bu cesareti bulamayanlardır. Yani gençliğin karşısına çıkmaktan korkanlardır... 
     Uzunca bir panelin ardından Mehveş Emeç’in konserine de yoğun bir ilgi vardı. Onun da sonrasında gençler ile bire bir görüşme olanağımız oldu. Uzunca bir geceydi ama Ankara’dan mutlu döndüm. 
     ODTÜ, Türkiye’nin en iyi üniversitelerinden birisi. Hatta bazı alanlarda en iyisi. Ama nedense öğrencinin bir bölümü bu durumu hala görmemezlikten geliyor. Üniversitelerine karşı çok acımasızlar. Sahip oldukları olanakların ya farkında değiller ya da bile bile görmezden geliyorlar. Amaçlarının ne olduğunu ise anlayabilmiş değilim... 
     Özetin özeti Gençlerin ülke sorunları karşısında her geçen gün daha da artan duyarlılığı, memnuniyet verici. Umarım bu kez onları yanlış anlamayız... 
     
     







Rap rap rap, hooop güm... 


Çevir kazı... 


Kuzey Irak sorunu 


Ya dehşet dehşeti getirirse 


O 3 oy var ya .. 


Umurunuzda mı 


Cumhuriyetçi Gençlik Platformu 


Kıssadan hisse... 


Bu nasıl insanlık 


Irak petrolüyle duş alırken halkı kaybetmek 


Eğlence bitti 


Sizi oyalıyorlar 


Ekonomide şok ve dehşet’ yaşamak istemiyorsak 


Havadan Sudan 


Türkiye ABD ile iyi olmak zorunda mı 


</TEXT>
</DOC>
