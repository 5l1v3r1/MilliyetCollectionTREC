<DOC>
<DOCNO> 149726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sondun41.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoon ''Saddam'ın Irak'ta olduğuna inanıyoruz'' 
</HEADLINE>
<TEXT>

     İngiltere Savunma Bakanı Geoff Hoon, Saddam Hüseyin ve diğer Iraklı yetkililerin hala Irak'ta olduklarına inandığını söyledi. 
     Hoon, düzenlediği basın toplantısında, ''Saddam Hüseyin ve diğer Iraklı liderlerin sınırları geçtikleri bilinmediği sürece, onların hala Irak'ta olduğu varsayımlarının geçerli olduğunu'' ifade etti. 
     Daha önce dile getirdikleri gibi, Iraklı liderlerin sınırları geçtiğine ilişkin kanıtları olmadığını söyleyen Hoon, Iraklı liderlerin ülkeden ayrılmamaları için diğer ülkelerle işbirliği yapmanın yollarını aradıklarını kaydetti. 
     Saddam Hüseyin'e bağlı güçlerin tecrit edildiklerinin yavaş yavaş ortaya çıktığını belirten Hoon, bundan sonra Irak yönetiminin önemli şahsiyetlerinin teslim olmasını ya da Irak halkı tarafından teslim edilmelerini beklediklerini ifade etti ve bu sürecin birkaç gün içinde hızlanacağı umudunu dile getirdi. 
     Hoon, ittifak güçleri için Saddam Hüseyin'in ele geçirilmesi ya da öldürülmesinin önemli olduğunu, ancak gerekli olmadığını belirterek, Saddam Hüseyin'in ele geçirilememesi ya da öldürülememesinin askeri harekatın daha az başarılı olduğu anlamına gelmeyeceğini kaydetti. 
     İngiltere Savunma Bakanı, ''Irak savaşı kazanıldı mı '' sorusuna, ''Irak'ta direnişler olduğu sürece zafer ilan etmenin erken olduğu'' yanıtını verdi. 
     





</TEXT>
</DOC>
