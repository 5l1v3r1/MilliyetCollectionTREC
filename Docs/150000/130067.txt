<DOC>
<DOCNO> 130067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sontur14.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Guardian ''Org. Özkök'ün açıklamaları uyarı atışı'' 
</HEADLINE>
<TEXT>

     Genelkurmay Başkanı Org. Hilmi Özkök'ün, "YAŞ kararına muhalefet şerhi konmasının laiklik karşıtı faaliyetleri cesaretlendireceğine" yönelik açıklamaları, "ordunun hükümete ilk uyarı atışı" dolarak yorumlandı. 
     İngiltere'nin önde gelen gazetelerinden The Guardian'da Jonny Dymond imzasıyla yer alan haberde, Türkiye'nin güçlü ordusunun, hükümete yönelik ilk uyarı atışını, ordu meselelerine müdahaleye yönelik güçlü bir eleştiriyle ve ülkenin laik kurallarını savunarak yaptığı yorumu yer aldı. 
     Yazıda, Genelkurmay Başkanı Org. Hilmi Özkök'ün Başbakan Abdullah Gül'ü, "ordunun, İslamcı ajitasyon iddiasıyla subay çıkarma hakkına meydan okuyarak" laiklik karşıtı faaliyetleri cesaretlendirmekle suçladığı belirtildi. 
     Türkiye'de ordunun istisnai bir gücü olduğuna dikkat çekilen yazıda, ordunun geçen 40 yıl içinde birkaç darbe yaptığı ancak pek çok Türk tarafından "ülkedeki en sorumlu kurum" olarak algılandığı belirtildi. 
     
     SON ÇARE YÖNETİMİ 

     Hükümetin, ordunun yöneticilerinden, her ay yapılan Milli Güvenlik Kurulu'nda tavsiye aldığı ifade edilen yazıda, ordunun geleneksel "son çare yönetimi" olması kadar, Türk Devleti'nin laik doğasının da savunucusu olarak görüldüğü vurgulandı. 
     AKP'nin iktidara geldiği Kasım seçimlerinden bu yana gözlemcilerin ordudan bir tepki beklediği bildirilen yazıda, AKP'nin, şu anda, din ve siyasetin birbirine karıştırılmayacağını söylese de, siyasi köklerinin daha önce kapatılan iki İslamcı partiden geldiği kaydedildi. 
     Geçen yıl yapılan seçimlerin ardından Org. Özkök'ün, ordunun seçim sonuçlarına saygı duyduğuna işaret ettiği anımsatılırken, AKP liderliğinin İslamcı politikalarla ilgilenmediklerini vurgulayan bir kampanya yürütmüş olduklarını belirtti. 
     Gazetede, Başbakan'ın, YAŞ kararına muhalefet şerhi koymasının ve türban üzerinde devam eden tartışmaların, Genelkurmay Başkanı'ndan halka açık bir "azarlama" getirdiği yorumu yapıldı. Org. Özkök'ün, Başbakan Gül'ün müdahalesinin "laiklik karşıtı faaliyetler içinde bulunanları cesaretlendirdiğini" söylediği de anımsatıldı. 
     AKP'nin, "üniversitelerde başörtüsü giyilmesine" izin verilmesini istediği belirtilen yazıda, kurumsal laik bakış açısının, TBMM Başkanı Bülent Arınç'ın eşinin Esenboğa havaalanındaki resmi törene başörtüsüyle katılmasıyla "skandalize" olduğu da ifade edildi. 
     Yazıda, Org. Özkök'ün açıklamalarının, "düşmanlık ilanından" çok, bir "uyarı atışı" olarak yorumlandığı da belirtildi. 
     





</TEXT>
</DOC>
