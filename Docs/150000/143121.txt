<DOC>
<DOCNO> 143121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/yasam/ayas.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aleyna işi arapsaçına döndü 
</HEADLINE>
<TEXT>
Herkes birbirini suçluyor 
Milliyet, Sevgi Dağ’ın Aleyna’yı kendi çocuğu olarak nüfusa kaydettirdiğini ortaya çıkardıktan sonra, olayın kahramanları arasındaki tartışma büyüdü 
     İZMİR DHA 

     Görme özürlü Aleyna’yla ilgili haberlerin medyada sıkça yer almasının ardından tek tek ortaya çıkan taraflar birbirini suçlamaya başladı. Aleyna’nın dedesi olduğunu iddia eden Kemal Yıldırım, Sevgi Dağ’ın çocuğu alırken kendilerine yalan söylediğini öne sürdü. Çocuğun gerçek annesi olduğunu iddia eden İlknur Yıldırım’ın, "Çocuğumun babası" dediği Mustafa Yetişkin’in ise, Aleyna’nın kendisinden olmadığı iddiasıyla boşandığı ortaya çıktı. 
     Karşıyaka’nın Örnekköy semtinde babası Yıldırım’ın evinde yaşayan İlknur Yıldırım 29 , doğumunda "Yaren" adını verdiğini söylediği Aleyna’nın babası Yetişkin’in, doğumdan hemen önce kendisini terk ettiğini, bakamayacağı için bebeğini evlatlık verdiğini öne sürdü. 
     
     6 AYLIK DOĞDU 
     Dağ’ın açıklamalarının kendisini üzdüğünü dile getiren emekli şoför Kemal Yıldırım da 52 , kızı doğum yapmadan önce eşinin evi terk edip başka bir kadını kaçırdığını savundu. Yıldırım, "İlknur hamileliğinde ağır bir şey kaldırınca, bebek altı aylıkken dünyaya geldi" dedi. Bir arkadaşı aracılığıyla kızı İlknur’la tanışan Dağ’ın çocuğu evlat edinmek istediğini söyleyen Yıldırım şöyle konuştu 
     
     YALAN SÖYLEDİ 
     "Bize evli olduğunu, Almanya’da yaşadığını anlattı. Hamileyken trafik kazası geçirip bebeğini kaybettiğini, doktorların bir daha çocuğunun olmayacağını söylediğini belirtti. Bizden daha iyi bakacağını düşünerek bebeği verdik. Aleyna için yaptıklarına teşekkür ediyoruz. Geri almak gibi bir düşüncemiz yok. Ancak kızımı kötüledi, kötü yolda’ dedi. Bunu tekrar söylerse iftira davası açacağız." 
     
     BABASI KİM 
     Yıldırım’ın Aleyna’ya iki aylık hamileyken kendisini terk edip başka bir kadınla yaşamaya başladığını öne sürdüğü Mustafa Yetişkin’in ailesi ise iddiaları yalanladı. Mustafa’nın annesi Gülsevim Yetişkin, "Bebek kendisinden olmadığı için, oğlum doğumdan önce boşanma davası açtı. Eşi kusurunu bildiği için boşanmaya razı oldu. Dava tek celsede bitti. Pahalı olduğu için DNA testi yaptıramadık. Aleyna başka bir erkekten" dedi. 
     
     NÜFUSTAKİ BABA 
     Dağ’ın nüfus kayıtlarına babası olarak yazdırdığı Levent Tekinalp ise, şu açıklamalarda bulundu "Sevgi’yle tanışmamız Kordon’daki bir barda oldu. Eşiyle boşanma aşamasında olduğunu söyledi. Daha sonra Çiğli’deki evime götürdüm. Hatta boşandıktan sonra Denizli’deki annesi de geldi. Birkaç yerde çalıştı. Eşinden ayrılınca 2 - 3 ay benimle kaldı, o sırada çocuğu aldı. 50 - 60 milyon lira maaş verecekler, bakıyorum’ dedi." 
     
     BAKKALDA ALMIŞ 
     Çocuğun kimin olduğunu sormadım. Kendisi açıkladı, Bakkala gittim. Annesinin kucağında geldi. Ben de sevdim. Annesi Senin olsun’ dedi. Ben de aldım’ dedi. Aleyna’yı öz çocuğum gibi sevdim. Tedavi için İstanbul’a gittiğinden beri burnumda tütüyor. Adımı vermiş olması beni gururlandırdı. Ben bu arada evliydim, durumu bilen eşim de yardım etti. Dağ’ın eski eşi naylon fatura işinde adına şirket kurmuş. Mahkemelik oldular ama sonucunu bilmiyorum. Görücü usulüyle evlenmişler." 
     



 YAŞAM 

















</TEXT>
</DOC>
