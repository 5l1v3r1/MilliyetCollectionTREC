<DOC>
<DOCNO> 135060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sonspo15.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Steviç'e istirahat ve tedavi uygulamasına başlandı... 
</HEADLINE>
<TEXT>

     Fenerbahçe Kulübü Doktoru İsmail Başöz, boyun fıtığının ilerlemesi nedeniyle ağrıları artan Miroslav Steviç'e istirahat ve tedavi uygulamalarına başladıklarını bildirdi. 
     Başöz, kulübün resmi internet sitesinden yaptığı açıklamada, Yugoslav futbolcunun boynundaki şikayetini uzun süreden beri izleyen doktoruna görünmek için Almanya'ya gitmek istediğini kaydederek, ''Bu haliyle Beşiktaş maçında takımını yalnız bırakmayan sporcumuza gerekli muayeneler sonucunda istirahat ve tedavi uygulamasına başladık'' dedi. 
     Steviç'in boynundaki rahatsızlığın yarattığı ağrılar nedeniyle uzun süredir tedavi olduğunu kaydeden Başöz, 'Miroslav Steviç'in, dönem dönem şikayet oluşturan boyun ağrıları tarafımızdan izlenmekte ve tedavisi sürdürülmekte idi. Ancak yaklaşık 10 gün önce tekrar yaptığımız tetkiklerinde, daha önceden bildiğimiz ama ilerlememiş halde bulunan boyun fıtığının ilerlediğini ve bundan dolayı şikayetlerinin arttığını tespit ettik'' açıklamasını yaptı. 
     Takım kaptanı Ogün'ün ise yapısal olarak ara sıra yaşadığı bel ağrılarının, Beşiktaş maçında saha koşullarının ağır olması nedeniyle arttığını anlatan Başöz, bu futbolcunun kısa sürede normal antrenmanlara başlayabileceğini kaydetti. 

     
</TEXT>
</DOC>
