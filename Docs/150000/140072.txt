<DOC>
<DOCNO> 140072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sondun16.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
The Observer ABD, kirli taktikler kullanıyor... 
</HEADLINE>
<TEXT>

     İngiltere'de yayınlanan The Observer gazetesi, ''ABD'nin Birleşmiş Milletler Güvenlik Konseyi'nden Irak savaşına olanak veren ikinci bir karar çıkarabilmek için kirli taktiklere başvurduğunu, bunun için de anahtar öneme haiz Güvenlik Konseyi üyelerinin telefonlarının dinlenmesi ve elektronik posta mesajlarının ele geçirilmesinin planlandığını'' öne sürdü. 
     ''Gözetleme ve dinleme operasyonunun, BM Güvenlik Konseyi üyelerinin ve işyeri telefonlarının dinlenmesi ve mümkün olan ölçüde elektronik postalarının kontrol altında tutulmasını öngördüğünü'' yazan gazete, habere, ''bütün dünyadaki telekomünikasyonu ABD çıkarları doğrultusunda kontrol altında tutmak amacıyla kurulan Ulusal Güvenlik Ajansı'nın yetkilileri tarafından yazılmış bir elektronik posta mesajından ulaştığını'' açıkladı. Gazete, bu elektronik postaya da ilk sayfasında yer verdi. 
     The Observer, bu mesajın, ''hem ABD içindeki ilgili kuruluşlar ve bunların üst düzey ajanları, hem de dost yabancı ülkelerin gizli servislerine gönderildiğini'' belirtti. Haberde, ''bu mesajla bütün istihbarat dünyasından özellikle Birleşmiş Milletler Güvenlik Konseyi mensuplarına yönelik gözetleme ve dinleme operasyonlarının hızlandırılması ve Bush yönetimine oylamaya giden günlerde önemli bilgilerin ulaştırılması isteniyor'' denildi. 
     Üzerindeki gözetleme ve dinleme baskısı artırılan BM Güvenlik Konseyi üyeleri arasında, Angola, Kamerun, Şili, Bulgaristan, Gine ve Pakistan'ın bulunduğunu da öne süren Observer, bu ülkelerin oylarının kazanılması için ABD ve İngiltere'nin büyük bir savaş verdiklerini, bunun için de BM'deki temsilcilerini yakın takibe aldıklarını ve bir eğilim değişikliği olup olmadığını gözlemeye çalıştıklarını bildirdi. 
     Observer, ''kritik ülkeler olarak kabul edilen ve başlarını Fransa, Almanya ve Rusya'nın çektiği ülkeler bulunduğunu ve bunların da özel bir izlemeye tabi tutulmasının istendiğini'' yazdı. 
     Gazete, ''gözetleme ve dinleme operasyonunun sadece bu ülkelerin nasıl oy vereceklerinin anlaşılması için değil, politikalarının daha iyi anlaşılması, pazarlık unsurları ve güçlerinin önceden anlaşılması, müttefikleri ve bu ülkeleri takip eden ülkelerin olup olmadığının ortaya çıkarılabilmesi için yapıldığını'' belirtirken, bu operasyonu başlatan elektronik posta mesajinın ise 31 Ocak 2003'de gönderildiğini kaydetti. 
     Mesajın, Ulusal Güvenlik Ajansı'nın ''bölgesel hedefler'' bölümü başkanı Frank Koza tarafından gönderildiğini de ileri süren Observer, bu operasyonla elde edilecek bilgilerin ABD'de hemen değerlendirileceğini ve kullanılacağını yazdı. 
     





</TEXT>
</DOC>
