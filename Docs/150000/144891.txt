<DOC>
<DOCNO> 144891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/guncel/gun06.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD özel güçleri Kuzey Irak’ta 
</HEADLINE>
<TEXT>

Irak Kürdistan Yurtseverler Birliği’nin iddiasına göre Süleymaniye yakınlarına inen askerler, Ensar El İslam örgütüyle mücadele için Kürtlere yardım edecek 
     DIŞ HABERLER SERVİSİ 

     Amerikan özel güçlerine mensup çok sayıda askerin, önceki gece dört uçakla Kuzey Irak’a geldiği öne sürüldü. Amerikan birliklerinin, El Kaide bağlantılı Ensar El İslam örgütüyle mücadelede Kürtler’e yardımcı olmak ve "kuzey cephesi" açılması için hazırlıklar yapmak amacıyla geldiği belirtildi. 
     
     DÖRT UÇAK GELDİ 
     Irak Kürdistan Yurtseverler Birliği’nden IKYB üst düzey bir yetkili, aralarında özel güçlere mensup askerlerin de bulunduğu çok sayıda Amerikan askerinin dört uçakla Kuzey Irak’a indiğini ve tüm bölgeye konuşlandığını savundu. Yetkiliye göre uçaklar, Süleymaniye yakınlarındaki bir havaalanına indi. 
     
     "280 ASKER İNDİ" 
     ABD özel güçlerinin Kuzey Irak’ta bulunduğu daha önce de dile getirilirken, Süleymaniye’deki havaalanının kullanıldığı Kürt kaynaklarca ilk kez belirtildi. 
     Bir başka Kürt kaynağıysa, bölgeye hafif silahlı 280 asker indiğini ve bu askerlerin büyük bölümünün, Halepçe çevresindeki Ensar El İslam’ın bulunduğu bölge yakınlarında mevzilendiğini iddia etti. 
     


GÜNCEL 
























</TEXT>
</DOC>
