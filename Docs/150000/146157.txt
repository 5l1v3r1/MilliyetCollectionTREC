<DOC>
<DOCNO> 146157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sondun11.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı sivillerden, Amerikan askerlerine yiyecek yardımı... 
</HEADLINE>
<TEXT>

     Irak'ın orta kesimlerinde bulunan ve yiyecek ile su stokları azalan bir Amerikan birliğine, Iraklı siviller yiyecek yardımında bulundu. 
     Irak'ın merkezinde Bağdat'a doğru ilerleyen Amerikan birliklerinin, gerideki çatışmalar nedeniyle ikmal konvoylarıyla irtibatlarının kesildiği ve bu birliklerin ciddi şekilde su ve yiyecek eksikliği hissettiği belirtiliyor. 
     Bağdat'ın güneyine 250 kilometre mesafede bulunan ve şiddetli çatışmalar sürerken 3 gün boyunca ilerleyen bir deniz piyadesi birliği de ikmal konvoylarını beklemek için durdu. 
     Bu birlikte görevli olan Kennet Wilson adlı çavuş, merkezden güneye kaçan iki otobüs dolusu sivil Iraklıyla karşılaştıklarını anlattı. Çavuş Wilson, Iraklı kadınların, Amerikan kampındaki askerlere yiyecek getirdiğini belirtti. 
     Bölgedeki AFP muhabirine göre, bu birlikteki askerlerin çok az yiyeceği kalmış ve birlik su sıkıntısı çekmeye başlamıştı. 
     Tony Garcia adlı asker de, ''Bize yumurta ve patates verdiler. Yerel halkın bize minnettar olduğunu ve Saddam Hüseyin'in devrilmesini istediklerini sanıyorum. Bu çok güzel bir jestti'' dedi. 
     Askerler, Iraklıların gönderdiği yiyeceklere adeta ''saldırırken'', bir doktor, yiyeceklerin zehirli olabileceği uyarısında bulundu. Ancak yiyeceklerin zehirli olmadığı anlaşıldı. 
     Deniz piyadelerinden birisi, ''Haşlanmış yumurtanın bu kadar güzel olacağını hiç düşünmemiştim'' dedi. 

     
</TEXT>
</DOC>
