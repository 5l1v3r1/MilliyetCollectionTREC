<DOC>
<DOCNO> 128542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/soneko34.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Unakıtan Vergi barışı af değildir 
</HEADLINE>
<TEXT>

     Maliye Bakanı Kemal Unakıtan, ''vergi barışı bir af değildir, bunun altını çizerek söylüyorum'' dedi. 
     Unakıtan, TOBB Başkanı Rifat Hisarcıklıoğlu'na iadeyi ziyarette bulundu. 
     Bakan Unakıtan, ziyaret sonrası yaptığı açıklamada, yapılan çalışmalarla ilgili konuları görüştüklerini söyledi. 
     Unakıtan, ''Vergi barışı'' projesine ilişkin kanun taslağının Bakanlar Kurulu'na sunulduğunu, şu anda da Bakanlar Kurulu'ndan Meclis'e sunulmak üzere olduğunu belirterek, ''önümüzdeki hafta görüşüleceğini tahmin ediyorum'' dedi. 
     Vergi barışının bir af olmadığını kaydeden Bakan Unakıtan, şöyle devam etti 
     ''Bu, ağır ekonomik kriz yaşamış olan ve binlerce esnafın kepenklerini kapatmak mecburiyetinde kaldığı, büyük sıkıntılara maruz kalan mükelleflerimizin vergilerini ödemelerinin yeniden yapılandırılması meselesidir. 
     Meclis'te kanun maddeleri görüşülürken daha iyi anlaşılacaktır. Böylece bir ak sayfa açacağız, zaten AK Parti olarak biz, hükümete gelmeden önce böyle bir barış paketi hazırlayacağımızı milletimize söz vermiştik.'' 
     
     AMACIMIZ KAYIT DIŞI EKONOMİYİ KAYIT ALTINA ALMAK 

     Özel sektörün çok önemli olduğunu belirten Unakıtan, bütün çalışmalarını toplumun tüm katmanlarının katkısı ile birlikte yapmak istediklerini söyleadi. 
     Unakıtan, yaptıkları işlerin hepsinin Türkiye'yi ilgilendirdiğini belirterek, ''bu bakımından yatırımın iyileşmesi mükelleflerle vergi dairelerinin barışması, elele birlikte götürülecek'' diye konuştu. 
     Vergi kanunlarının ekonomi ile uyum sağlamasının çok önemli olduğuna değinen Unakıtan, bunları yaparken bütün sivil toplum örgütleri özellikle de TOBB'un fikirlerini almak mecburiyetinde olduklarını kaydetti. 
     Sık sık karşılıklı ziyaretlerde bulunacaklarını ifade eden Bakan Unakıtan, bundan sonra vergi reform çalışmaları bulunduğunu ve bunları en iyi noktalara hep birlikte götüreceklerine inandığını söyledi. Çalışmaları bu anlayış içinde yaptıklarını ve yine maliye politikalarını bu anlayışla tespit edeceklerini vurgulayan Unakıtan, ''çünkü bunlar Türkiye'yi ilgilendiren politikalardır'' dedi. 
     TOBB'un kendisi için önemli olduğunu vurgulayan Unakıtan, sanayicilerin, tüccarların, mükelleflerin hepsinin kendisinin bir ortağı olduğunu ve ortaklarını ziyaret etmenin de en tabii hakkı olduğunu kaydetti. 
     Unakıtan, vergiyi topluma ve tabana yayacaklarını vurgulayarak, en önemli hedeflerinin kayıtdışı ekonomiyi kayıt altına almak olduğunu söyledi. Maliye Bakanı Kemal Unakıtan, ''başka türlü ileri ülkeler seviyesine çıkmamız mümkün değildir. Bunu yapmak mecburiyetindeyiz. Bunu yaparken de ekonomimizin şartlarını nazarı itibare alarak en iyi, en gerçekçi şekilde yapacağız. Konuşarak, tartışarak birlikte yapacağız'' şeklinde konuştu. 
     
     SORULAR 

     Açıklamasının ardından Unakıtan gazetecilerin sorularını yanıtladı. 
     Unakıtan, mali milatla ilgili soru üzerine, mali milat ile ilgili Pazartesi günü tekrar Plan ve Bütçe Komisyonu'nda görüşme yapılacağını belirterek, ''Ondan sonra da Meclis'ten çıkacağını tahmin ediyorum'' dedi. 
     Kemal Unakıtan, vergi uzlaşma paketi ile ilgili bir soruya da hazırladıkları paketin Meclis'e sunulduğunu, ilgili bilgilerin bakanlık veya meclisten alınabileceğini kaydetti. 
     Paketin parasal büyüklüğünün ne olacağının sorulması üzerine de Bakan Unakıtan, şunları kaydetti 
     ''Parasal büyüklüğü hep beraber göreceğiz. Bunun ne kadarını tahsil edebiliriz Çünkü bunun arkasından parasal büyüklüğü Maliye Bakanlığı şu kadar dedi, arkadan bu kadar tahsil edildi. Dağ fare doğurdu gibi sorularla ben karşılaşmak istemem. Ben gerçekçi adamım, ben özel sektörden geldim. Onun için hep beraber yaşayacağız, en fazla parayı da almayı ümit ediyorum ama ne alırız bilemiyorum.'' Unakıtan, başka bir soru üzerine de ''beni benim politikam ilgilendiriyor. Bizim hükümetimizin politikası ilgilendiriyor'' dedi. 2003 yılında enflasyon muhasebesinin uygulanıp-uygulanmayacağı sorusuna da Unakıtan, enflasyon muhasebesinin muhakkak uygulanacağını, bunun olmadığı bir vergi sisteminin çağdaş bir vergi sistemi olmayacağını belirterek, bunun yapmak mecburiyetinde olduklarını kaydetti. 
     Kemal Unakıtan, ''bunun zamanlamasını bana kesin olarak şu anda sormayın. Bunu muhakkak surette vergi reform paketi içinde yapacağız'' dedi. 
     





</TEXT>
</DOC>
