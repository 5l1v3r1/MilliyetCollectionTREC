<DOC>
<DOCNO> 133845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sondun17.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail basını seçimleri değerlendiriyor "Şaron zafere taşıdı" 
</HEADLINE>
<TEXT>

     İsrail'de dün yapılan erken genel seçimlerin ardından İsrail basını, Likud Partisi lideri Ariel Şaron'un zaferini manşetlerine taşıdı. 
     ''Şaron, Likud'u seçimde zafere taşıdı'' manşetini kullanan Jerusalem Post gazetesi, İsrail televizyonlarının araştırmalarına göre, Şaron'un, partisi Likud'a İşçi ve Şinui partileri karşısında galibiyet kazandırdığını yazdı. 
     Gazetenin haberinde, resmi sonuçların gelecek hafta asker ve yurtdışındaki diplomatik personelin oylarının sayımının tamamlanmasından sonra açıklanacağı hatırlatıldı. 
     Seçimlerden galip çıkan Şaron'a dünya liderlerinden de kutlamalar geldiği kaydedilen haberde, Şaron'un önünde laik ulusal birlik hükümeti ya da sağcı hükümet seçenekleri bulunduğuna işaret edildi. Haberde, Şaron'un önündeki ilk ve en önemli diplomatik konunun, Ortadoğu barış sürecine ilişkin dörtlü plan olduğu belirtildi. 
     Seçimlerde İşçi Partisi'nin tarihindeki en kötü yenilgiyi aldığının altını çizen İsrail basını, Mitzsa'nın ''Ülkenin geleceği için savaşmaya devam edeceğim'' sözlerine yer verdi. 
     Şinui partisinin ise seçimlerden üçüncü parti olarak çıkması ve sandalye sayısını neredeyse üç katına çıkarması da basının geniş yer verdiği konu oldu. Parti lideri Yosef Lapid'in, İsrail toplumuna ''devrim'' sözü verdiği kaydedildi. 
     Jerusalem Post, laik bir hükümet kurulmasında ısrarcı olan Lapid'in, İşçi Partisi'ni arayarak ''Halkın bize verdiği tarihi fırsatı kaçırmamalıyız'' dediğini ve parti yöneticilerine hükümete katılmama kararından vazgeçme çağrısında bulunduğunu yazdı. 
     Ha'aretz gazetesinin manşete çıkardığı ''Likud, İşçi Partisi'nin iki katı oy aldı'' başlıklı haberde, Likud'un, İşçi Partisi karşısında ''tarihi ve beklenen zafer'' kazandığı ve galibiyetine rağmen Şaron'un geniş tabanlı birlik hükümeti çağrısında bulunduğu kaydedildi. 
     Şaron'un ulusal birlik hükümetinde ısrar etmesi durumunda, koalisyon hükümetinin kurulmasının uzun ve karmaşık sürece gireceğine işaret edilen haberde, parti içinde iki ayrı grubun seçim sonrası diplomatik strateji için çalıştığı belirtildi. 
     Mitzsa'nın dün yaptığı açıklamada koalisyona katılmayacağını yinelediği hatırlatılan haberde, bundan sonra parti içinde sorunlar çıkmasının ve Mitzsa'nın eleştirilere maruz kalmasının da mümkün olduğu ifade edildi. 
     Öte yandan Arap partilerinin, seçimlerde sağ partilerin oylarının yükselmesinden tedirgin oldukları kaydediliyor. 
     





</TEXT>
</DOC>
