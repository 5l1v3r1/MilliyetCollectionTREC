<DOC>
<DOCNO> 107382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sondun08.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürel ve Papandreu biraraya geldi... 
</HEADLINE>
<TEXT>

     Türkiye ile Yunanistan savunma bakanlıkları arasında karşılıklı güveni artırmak amacıyla doğrudan temas mekanizması kurulması kararlaştırıldı. 
     Dışişleri Bakanı ve Başbakan yardımcısı Şükrü Sina Gürel ile Yunanistan Dışişleri Bakanı Yorgo Papandreu, BM Genel Kurul çalışmaları sırasında ilk kez bir araya gelerek, 1.5 saate yakın görüştüler. 
     Gürel, görüşme sonunda yaptığı açıklamada, iki ülke arasındaki güven artırıcı önlemler konusundaki çalışmaların hızlı bir şekilde geliştirilmesini öngördüklerini belirterek, ''iki ülke dışişleri bakanlıkları siyasi direktörleri arasındaki yararlı temasların da sürdürüleceğini'' söyledi. 
     Bakan Gürel ile Papandreu arasındaki görüşmede AB, Kıbrıs ve Irak konuları ele alındığı belirtilirken, Papandreu da görüşme sonrasında, ''Kıbrıs konusunun iki lider ve BM arasında çözümlenmesi gereken bir konu olduğuna'' dikkat çekti. 
     Yunanistan Dışişleri Bakanı Papandreu, AB üyeliği konusunda ''Türkiye'ye müzakere tarihi verecek misiniz'' sorusuna şu yanıtı verdi 
     ''Bu konu sadece Yunanistan'ın yetkisinde değil. 15'ler buna toplu olarak karar verecekler. Aday ülkelerle ilgili komisyon raporu Ekim'de yayınlanacak. Burada her ülkenin sorumlulukları ve kendilerinden beklenenler yer alacak. Nihai karar ise, Kopenhag'da verilecek. Yunanistan olarak biz, 1999'dan beri Türkiye'nin AB üyeliğini destekliyoruz. Bunun Türkiye, Avrupa ve bölge ilişkileri üzerinde olumlu etkisi olacağına inanıyoruz ve bu dinamiğin sürdürülmesini istiyoruz.'' 
     
     ''ŞÜKRÜ İLE DOST OLACAĞIZ'' 
     Papandreu bir başka soru üzerine de Bakan Gürel ile de ''çok iyi kişisel ilişki kuracaklarına inandığını'' kaydederek, ''İsmail Cem ile dosttuk ve dost kalacağız. Siyasetçiler gelir gider, ancak Şükrü ile de çok iyi dost olacağımıza inanıyorum'' dedi. 
     Görüşmede, BM şemsiyesi altında bir Türk-Yunan ortak arama kurtarma timi kurulması konusundaki protokolün imzalanmasının da karara bağlandığı ve protokolün birkaç gün içinde New York'ta imzalanmasının beklendiği ifade edildi. 
     Türk ve Yunan Dışişleri bakanların görüşmede, ABD Başkanı Bush'un bu sabah BM Genel Kurulu'nda yaptığı konuşmayı da değerlendirdikleri öğrenildi. 
     





</TEXT>
</DOC>
