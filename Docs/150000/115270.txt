<DOC>
<DOCNO> 115270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/soneko06.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin ilk yaban ördeği çiftliği kuruluyor... 
</HEADLINE>
<TEXT>

     Türkiye'nin ilk yaban ördeği çiftliği, Antalya'nın Gazipaşa ilçesinde kurulacak. 
     Gazipaşa'da yaşayan Hayvan Yetiştirme ve Hayvan Sağlığı Teknikeri Ahmet Arslan, bir yıl önce yaralı olarak bulup, tedavi ettikten sonra bir yaban ördeği ile çiftleştirdiği yaban ördeğinden elde ettiği yavrularla çiftlik kurmaya karar verdi. 
     Ahmet Arslan, kurmayı düşündüğü, Türkiye'nin ilk yaban ördeği çiftliği ile ilgili olarak şu bilgileri verdi 
     ''Bir yıl önce bir avcının yaraladığı yaban ördeğini para vererek satın aldım ve tedavi ettim. Ördek kısa sürede tavuklarla aynı ortamda yaşamayı benimsedi. Daha sonra yine bir avcının yaraladığı yaban ördeğini alarak tedavi ettim ve ikisini çiftleştirdim. Senede 50 yumurta veren yaban ördeğinin şu an 11 yavrusu var. Bu yaban ördeklerine çevreden aşırı ilgi gösterilmesi ve satın almak isteyenlerin çok olması, kafamda çiftlik fikri oluşmasına neden oldu. Yaban ördeği senede üç kez kuluçkaya yatıyor ve her defasında da 20 civarında yavru çıkıyor. Yani elimdeki 11 yaban ördeği yavrusu, bir kaç sene içinde yüzlerce yeni ördeğin dünyaya gelmesine neden olacak.'' Çiftliği Gazipaşa'nın Koru mahallesindeki geniş arazilerinde yapacağını belirten Ahmet Arslan, yaban ördeklerinin uçma özelliğini kaybetmediğini, ancak onları aşırı besleyerek, uzağa uçmasını engelleyebileceğini dile getirdi. 
     Yaban ördeğinin ortalama ağırlığının 3-4 kilo olduğunu, ancak özel beslenme yöntemleriyle bu ağırlığın 5-7 kiloya çıkarılabileceğini belirten Arslan, ''Böylelikle ördekler ağır vücutlarından dolayı uzun süre uçamayacaklar'' dedi. 
     Gerekirse, arazinin üzerini de, etrafı gibi tel örgülerle çevireceğini de belirten Arslan, oluşturacağı yaban ördeği çiftliğinde, bölgedeki turistik otellere yaban ördeği yetiştirip satmayı hedeflediğini kaydetti. 
     Arslan, bir yaban ördeğinin ortalama 40 ile 70 milyon lira arasında kolaylıkla alıcı bulabileceğini de sözlerine ekledi. 
     





</TEXT>
</DOC>
