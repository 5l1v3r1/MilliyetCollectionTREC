<DOC>
<DOCNO> 122632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/yazar/temelkuran.html </URL>
<DATE> 2002/12/04/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Olağan’ hal notları 2 İyi şeylere inanır mısın 
</HEADLINE>
<TEXT>

     Sırlarını Surlarına Fısıldayan Şehir Diyarbakır" İletişim Yayınları kitabının yazarı Şeyhmus Diken anlattı 
     "Eskiden taş ustaları, binaların insan boyuna kadar olan köşelerini yumuşatarak biçim verirlermiş. Binanın köşesine çarpanların canı acımasın diye." 
     Yüzü çiçek bozuğu şehrin eski incelikleri bir masal kadar uzak. Acı çünkü, kılıçtan geçirir incelikleri... 
     İnşaat Mühendisi Vedat, "Harç için gereken kumu eledikten sonra eleğin üzerinde kalan atılır. Bu hayat eleğin üzerinde kalan hayat. Burada yaşananlar insanları, hayatı, ruhları elekten geçirdi. Burası bambaşka bir memleketti" diyor. 
     Kadın Merkezi’ndeki çalışan Nilüfer, "Savaş koşulları insanların onurlarını hırpaladı" diyor, "Diyarbakır’da beni ağlatan bu artık". 
     Olağan hale geçerken Diyarbakır şimdi ruhlarda hasar tespiti yapıyor. Çünkü yara o kadar eski ve derin ki, Diyarbakır’da insan, yarasını organı sanıyor 
     
Diyarbakır Rahat      İstanbul’dan gelen yetkililer "Daha büyük bir Atatürk heykeli yapmalıyız şanımıza yakışır bir şey" diyorlardı yan masada. O sırada arka sokaklarda çocuklar tütsülemek için ölü hindi başlarını topluyordu yerden. Askeriye’nin önündeki Atatürk heykelinin önünde selam çakmış bir çocuk hazır olda duruyordu, heykelden. Diyarbakır karpuzu heykeli, ruh yoksullaştırmanın anıtı olarak şehrin merkezinde dikiliydi ağlatan bir şaka gibi. Havaalanında güvenlik kontrolünden geçen çok ihtiyar bir çift, öyle bir şey yapmaları istenmemesine rağmen, ellerini havaya kaldırıyorlardı cihazdan geçerken, aprona kadar "eller yukarı" gidiyorlardı. İsimsiz cisimsiz arabalar, karanlığın içinden geçip duruyorlardı, birilerine hep kim olduklarını, nereye gittiklerini, neden gittiklerini soruyorlardı... Herkes kim olduğunu, nereye gittiğini, neden gittiğini bilmeliydi hep. Burada kimse başıboş değildi, kimse "canı istediği için" orada değildi, burada belgelendirilemeyen şeyler tehlikeliydi. 
     Sonra bir gün gazetelerde maytaplı fotoğraflar yayımlandı. Marş marş olağan hale geçilmişti. "Hazır ol", "Tüfeek omza " bitti, şimdi Diyarbakır’a "Rahat " dendi. 
     
Maytapların sırrı      Televizyonda gösterilen, gazetede fotoğrafı olan kutlamalı gece, o kadar da gerçek değildi. Diyarbakır’ın çoğunun kutlamadan haberi yoktu. Görenlerin bazıları "Herhalde birinin düğünü var" dedi. Çoğu kutlamayı ertesi gün İstanbul gazetelerinden öğrendi. Zaten halay, tedirgindi. Neden peki 
     Birincisi, olağanüstü hale rağmen son iki yıldır olağan hayat bir parça kurulmuştu zaten Diyarbakırlılar böyle söylüyor. ikincisi, Diyarbakırlı insanlar artık iyi şeyler olunca umutlanmamayı, inanmamayı öğrenmişti. Çoğu "Hiçbir şey değişmez. Mekanizmalar adları olmadan işlemeye devam eder" dedi. 
     Bir şeyi çok ister, sonra istemekten yorulur ve vazgeçersin ya... Öyle. 
     "Artık hiçbir şey beklemiyorum" diyenlerdir ya aslında en çok bekleyenler ve yıkılmaktan korktukları için söylemeyenler... Öyle. 
     Diyarbakır... Öyle. 
     
     







Liberaller CHP’de 


Dalaman yolcu kontrolünde karşılaştığım garip tavır 


İşkence masası 


Türkiye’nin ABD’ye koşulları 


Doğru nedir İyi nedir 


Petrol parfümü 


Doktorların bitmeyen çilesi 


Bankacılık nereye 


Yaşam kültürü ve Kando’nun gülünesi anıları 


Vatandaş seninle gurur duyuyor Hasan Hoca... 


Tam bir kara mizah hikayesi... 


Mumcu’nun kucağına bir sorun da biz koyduk 


Olağan’ hal notları 2 İyi şeylere inanır mısın 


Bir başka Mülkiyeli 


</TEXT>
</DOC>
