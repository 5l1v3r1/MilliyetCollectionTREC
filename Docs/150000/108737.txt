<DOC>
<DOCNO> 108737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sontur21.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'te öğretmen, kitap alamayan öğrencileri dövdü 
</HEADLINE>
<TEXT>

     Gaziantep'te, bir ilköğretim okulu öğretmeni, velileri kitap alamadığı için ödevlerini yapmadığı iddiasıyla 6 öğrenciyi döverek hastanelik etti. Olayı doğrulayan okul yöneticileri, ''Ne yazık ki doğru, ancak öğretmen arkadaşımız yaptıklarından ötürü çok pişman'' dedi. 
     Onur Mahallesi'ndeki Nesrin Mehmet Abar İlköğretim Okulu'nda görev yapan öğretmen M.E, önceki gün öğrencilerine Türkçe ders kitabında yer alan bir konuyu ezberlemeleri için ödev verdi. 
     M.E, verdiği ödevin yapılıp yapılmadığını belirlemek için bazı öğrencileri sözlü sınavına aldı. Mesut 9 , Mikail, Ali, Yunus, Abdülkadir ve Hasan, velileri kitap alamadığı için ödevlerini yapamadıklarını söylediler. 
     Bunun üzerine bu öğrencileri sınıfta tahta önüne çağıran M.E, arkadaşlarının önünde, eline geçirdiği demir çubukla dövdüğü, bu sırada Mikail ve Mesut'un ellerinde yırtıklar oluştuğu öğrenildi. 
     Öğrencilerin elleri kanayınca, yaralanan bölümlere bant yapıştıran M.E, dayak olayını kimseye anlatmalarını istediği ifade edildi. 
     
     ''KİTAP ALAMADIĞIMIZI SÖYLEDİM'' 

     Mesut'ün evde sağ elinin kanadığını gören baba H.H, bantı çözünce oğlunun elinin yırtıldığını gördü. Devlet Hastanesi'ne götürdüğü oğlunun eline dört dikiş attırdıktan sonra eve dönen baba H.H, okula da uğrayarak M.E'yi şikayet etti. 
     Ailesi tarafından dedesi B.H.'nin yanına bırakılan Mesut'a bir hafta rapor verilirken, öğretmeninden dayak yiyen öğrenci şunları anlattı 
     ''Sırada bulunan kız arkadaşımız öğretmenin verdiği ödevi kitabı olduğu için yapmıştı. Öğretmen, kız arkadaşımızın ödevini yaptığını, bizlerin neden yapmadığını sordu. Babamızın çalıştığını, paranın gelmesini beklediğimizi söyledik. Mazeret kabul etmeyeceğini belirterek, eline geçirdiği demir çubukla önce beni, daha sonra Mikail, Ali İhsan, Yunus, Abdülkadir ve Hasan'ı dövdü. Elimin kanadığını görünce bantla sardı, Mikail ağlıyordu, onu da susturdu. Ailelerimize birşey söylememizi istedi. Akşam evde elim kanayınca olay meydana çıktı.'' Dede B.H., oğlunun fabrikada işçi olarak çalıştığını, maaş dönemi olmadığı için kitap ve defterlerin büyük bölümünü alamadığını, para beklediğini ifade ederek, ''Daha okulun başı, burası gecekondu semti. Kitap alınmadı, ödev yapılmadı diye küçücük çocuk dövülür mü Oğlum öğretmenden ve okul yönetiminden şikayetçi olacak'' diyerek tepkisini ortaya koydu. 
     
     ''ÇOK ÜZGÜNÜZ'' 

     Nesrin Mehmet Abar İlköğretim Okulu yöneticileri ise dün okulda meydana gelen dayak olayını doğruladılar. 
     Öğrencilerin yaramazlık yaptığı gerekçesiyle, öğretmen M.E. tarafından dövüldüğünü üzülerek öğrendiklerini ifade eden idareciler, şu değerlendirmeyi yaptılar 
     ''Öğretmen arkadaşımızın 3. sınıfta okuyan bazı öğrencilerini yaramazlık yaptıkları için dövdüğünü, daha sonra ailelerine söylememeleri konusunda uyardığını biliyoruz. Hiçbir öğretmen öğrencini dövmek istemez. Her sınıfta en azından 60-70 öğrenci okuyor. Sınıf sayıları çok yüksek, sonuçta öğretmenler de insan. Öğretmen arkadaşımız yaptıklarından çok pişman, ailelerden özür dileyip, konuyu kapatmak istiyoruz. Kitap alınmadığı için dayak yedikleri olayının ise doğru olduğunu sanmıyoruz.'' Bu arada, Milli Eğitim Müdürlüğü'nün olayla ilgili soruşturma başlattığı öğrenildi. 
     
</TEXT>
</DOC>
