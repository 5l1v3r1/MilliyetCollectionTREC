<DOC>
<DOCNO> 108421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/spor/yozer.html </URL>
<DATE> 2002/09/19/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Affetmeyenler 
</HEADLINE>
<TEXT>

     Bu Lokomotiv’i burada yenmek gerçekten çok zor. Belki tekniği zayıf bir ekip ama, fizik gücü çok yüksek. Mücadeleyi seviyorlar. Sürpriz ataklara da bayılıyorlar. Ama onların tek şanssızlığı karşılarında Galatasaray gibi, futbolu çok iyi bilen bir ekip olmasıydı. İlk golün geldiği ana kadar pusu kuran Galatasaray on biri adeta futbolun affetmeyenleri. 
     Doksan dakika akılcı bir taktik, doksan dakika kurnazca futbol ve doksan dakika içindeki başarılı kulübe hamleleri dün Galatasaray’ın dört dörtlük görüntüye bürenmesine neden oldu. Zaman zaman hata yaptılar ama, hiçbir zaman hataların peşinden süreklenmediler, hep telafi ettiler. Oyundan hiç kopmadılar. Oyundan düştüler dediğimiz anda bile sürpriz atakları, sürpriz oyun hamleleri Lokomotiv’i çok şaşırttı. Ruslar’ın yapacak fazla bir şeyi yoktu. Çabaladılar ama, çaresizdiler. Ustalar topluluğuna bir de Almaguer denilen bir adam katıldı. Meksika’nın neresinden bulmuşlarla bulmuşlar. Sırım gibi bir adam. Doksan dakika hatasız oynadı. Mondragon ile birlikte güvence oldu. Ama dünkü futbol şöleninde Batista’yı unutmak mümkün mü Muhteşem demek hafif kalır. Mondragon gizli kahraman, Felipe kurnaz tilki, Arif ise sinci golcüydü. 
     Tek forvetle başladılar, bizi şaşırttılar. Acaba beraberlik mi diye düşündük ama tuzak olduğunu sonradan anladık. Tek forvet bir anda dörtlü beşli forvete döndü. Bu tuzağa Ruslar kötü düştü. Saldırdıkları anda pozisyon yediler. Ruslar dün kötü oyunlarına değil, Galatasaray’ın futbol zekasına yenildiler. 
     İkinci yarının ilk 15 dakikası doksan dakikanın en kötü anlarıydı. Bu dakikalarda çok pas hatası yaptılar. Ama Ruslar onlardan yararlanamadı. Galatasaray gibi bir takımla oynarken bulduğun zaafı kullanacaksın, kullanamazsan böyle yanarsın. 
     Galatasaray çok önemli üç puan aldı. İkinci tur için kilit puanlar. Hem bu takım rayına tam oturmadı. Oturduğu zaman daha bela olacaklar. Ama bu bile bize zevk verdi. 
     



 SPOR 




























</TEXT>
</DOC>
