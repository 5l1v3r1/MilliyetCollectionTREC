<DOC>
<DOCNO> 102151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/guncel/gunz1.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Eczacılar, BAĞ KUR’u icraya verecek 
     Türk Eczacıları Birliği Başkanı Mehmet Domaç, Bağ Kur ve SSK’nın eczanelere olan ilaç borcunun 205 trilyon liraya ulaştığını belirterek, "Eczane geri ödemeleri bir an önce yapılmadığı takdirde bu sosyal güvenlik kuruluşlarını 30 Ağustos’ta icraya vereceğiz" dedi. Bağ Kur’un ithal ilaçta 1, yerli ilaçta 2 ay içinde eczanelere geri ödeme yapması gerektiğini kaydeden Domaç, SSK’nın da, ilaç bedellerini "eczane faturası SSK’ya teslim edildikten sonra en geç 30 gün içinde" geri ödemek zorunda olduğunu açıkladı. 
     
     Okul kayıtları pazartesi başlıyor 
     İlköğretim ile genel liselere kayıtlar, 19 Ağustos Pazartesi günü başlayacak. Milli Eğitim Bakanı Necdet Tekin, kayıtlar sırasında kimseden "zorla bağış" alınmayacağını bildirdi. İlköğretim okulları ile genel liselere kayıtlar, 6 Eylül Cuma gününe kadar sürecek. Anadolu ve Fen liselerine kesin kayıtlar ise 19 - 23 Ağustos günleri arasında yapılacak. Süper liselerin ön kayıt başvuruları ise 28 Ağustos - 3 Eylül tarihleri arasında alınacak. 
     
     Meslek liselilerin geçiş yasağı kalktı 
     Milli Eğitim Bakanlığı, mesleki ve teknik ortaöğretim kurumlarından genel liselere geçiş yasağını tamamen kaldırdı. Öğrenci Nakil Yönergesi’ni değiştiren bakanlık, ortaöğretim kurumlarında alanlar arasında geçişi yeniden düzenledi. Buna göre, 3 yıllık genel lise türü okullarda 10. sınıfın, 4 yıllık genel lise türü okullarda ise 11. sınıfın sonunda, isteyen öğrenci, not şartına bakılmaksızın, ders yılının başladığı tarihten itibaren bir ay içinde alan değiştirebilecek. 
     
     İznik’te silahlı köpek katliamı 
     İznik’te belediyenin temizlik işçilerince silahla öldürülen 50’yi aşkın sokak köpeği, çöp kamyonuyla ilçe dışına atıldı. Silah sesleriyle uyanan vatandaşlar köpek katliamını görünce şaşkına döndü. İznik’te dün sabaha karşı saat 04.00 sıralarında ellerinde silahlarla sokaklara çıkan belediye temizlik işçileri, sahipsiz köpekleri bir bir öldürdü. İtlaf edilen köpekler, çöp kamyonuyla ilçe dışına çıkarılırken, silah sesleriyle yataklarından fırlayan vatandaşlar işçilerle tartıştı. 
     
     Şişli’de kaçak katlar yıkılıyor 
     Şişli Belediyesi, Feriköy’deki yaklaşık yüz kadar kaçak yapının yıkım çalışmalarına başladı. Yayla ve Paşa Mahallesi’nde imar kanununu ihlal ettiği tespit edilen ve belediyenin tüm ikazlarına rağmen yapımı durdurulamayan 9 yüksek seviyeli kat, Şişli Belediyesi Zabıta ve Yıkım ekipleri tarafından yıkıldı. Çevrede meydana gelebilecek herhangi bir direnişe karşı polis ve çevik kuvvet ekipleri hazır bulunurken yıkılan binaların sahiplerinin tepki göstermediği görüldü. 
     
     Başkan Uyanık’a ihmal davası 
     Yolsuzluk iddiasıyla görevinden alınan ve daha sonra görevine iade edilen Maltepe Belediye Başkanı Bahtiyar Uyanık hakkında bu kez görevi ihmal’den dava açıldı. İstanbul 13. Asliye Ceza Mahkemesi’nde açılan davada, Uyanık hakkında İstanbul İl İdare Kurulu kararıyla başlatılan soruşturmada, Aydınevler Mahallesi’nde kaçak yapılaşmaya gidildiği tespit edilerek, suç duyurusunda bulunulduğu kaydedildi. Görevini ihmalle suçlanan Başkan Uyanık’ın TCK 230. maddesine göre cezalandırılması istendi. 
     
     Azrail, sohbet ederken yakaladı 
     Üsküdar sahilinde kontrolden çıkarak kayalıklarda sohbet eden 3 kişiye çarpan otomobil, bir can aldı. Coşkun Beşikçi, Orhan Yılmaz ve Yusuf Öztürk, önceki akşam Salacak sahilindeki kayalıklarda sohbete başladı. Harem yönüne giden Yahya Türkkol’un 65 kullandığı otomobil, şeker hastası sürücünün direksiyon h kimiyetini kaybetmesi sonucu kaldırıma çıktı. Yılmaz ve Öztürk son anda kaçtı, Beşikçi ise can verdi. 
     



 GÜNCEL 













</TEXT>
</DOC>
