<DOC>
<DOCNO> 148631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sonspo07.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet 8 attı yenildi, Hidayet 11 attı yendi... 
</HEADLINE>
<TEXT>

     ABD Profesyonel Basketbol Ligi'nde NBA 24. ve son haftaya zorlu mücadelelerle girildi. 
     Merkez Grubu lideri Detroit Pistons, deplasmanda Philadelphia 76ers'a farklı skorla yenilerek, 77. maçında 30. yenilgisini aldı. Karşılaşmada, uzun bir aradan sonra ilk 5'te sahaya çıkan Mehmet Okur, 37 dakika sahada kaldı ve maçı 8 sayıyla tamamladı. Okur ayrıca, 4 hücum ve 5 savunma ribaundu aldı, 1 asist ve 2 blok yaptı. Milli basketbolcu, serbest atışlarda 6'da 4, 2 sayılık atışlarda 6'da 2 ve 3 sayılık atışlarda da 1'de 0 isabet kaydetti. 
     Ligin ribaunt ve blok kralı Ben Wallace'dan yoksun oynayan Pistons'da ayrıca Clifford Robinson 16, Richard Hamilton da 14 sayı kaydederken, Chauncey Billups, 12 sayı ve 10 asistle oynadı. 
     Evsahibi ekipte ise dizindeki sakatlığına karşın Allen Iverson, 37 sayı, 4 ribaunt ve 8 asistlik performansıyla sahanın yıldızı oldu. Kenny Thomas da galibiyete 16 sayı ve 15 ribauntluk katkı yaptı. 
     Pasifik Grubu lideri Sacramento Kings, Seattle Supersonics'e karşı aldığı farklı skorlu galibiyetiyle, 79. maçında 57. galibiyetine ulaşırken, son 12 maçında 11. kez galip gelmiş oldu. 
     Kings'de, oyuna sonradan girerek 14 dakika sahada kalan Hidayet Türkoğlu, 11 sayı ve 1 asistle oynadı. Türkoğlu, serbest atışlarda 2'de 2, 2 sayılık atışlarda 5'de 3, 3 sayılık atışlarda da 2'de 1 isabet buldu. Kings'i bu maçta galibiyete taşıyan isimler olarak 20 sayı, 6 ribaunt ve 7 asistle Chris Webber, 18 sayı ve 6 ribauntla Sırp forvet Predrag Stojakoviç, 15 sayı ve 5 ribauntla da Mike Bibby göze çarptı. 
     Konuk ekipte ise Ray Allen, 22 sayı ve 6 asist, eski Efes Pilsenli Sırp pivot Predrag Drobnjak da 22 sayı ve 7 ribauntla oynadı. 
     Ligde son 3 sezonun şampiyonu ve Pasifik Grubu üçüncüsü Los Angeles Lakers, sahasında Ortabatı Grubu lideri Dallas Mavericks'i yenerek 78. maçında 47. galibiyetini alırken, 77. maçında 20. yenilgisine uğrayan Dallas Mavericks, ligin en iyi galibiyet yüzdesine sahip ekibi unvanını yitirerek, bu unvanı grupta 2. sırada bulunan San Antonio Spurs ile paylaşmak zorunda kaldı. 
     Lakers'da, 6 oyuncu çift haneli sayı üretirken, konuk ekipte ise Alman forvet Dirk Nowitzki, 26 sayı ve 9 ribaunt, Raif LaFrentz, 26 sayı ve 7 ribaunt, Kanadalı oyun kurucu Steve Nash de 21 sayı, 4 ribaunt ve 10 asistle oynamalarına karşı yenilgiyi engelleyemediler. 
     Bu arada ligde play-off'a kalan 12. takım da Ortabatı Grubu'nda 4. sırada bulunan Utah Jazz oldu. 
     Lige, yarın sabaha karşı yapılacak 10 maçla devam edilecek. 
     NBA'de, günün maçlarında alınan sonuçlar şöyle 
     Philadelphia 76'ers-Detroit Pistons 91-74 Washington Wizards-Cleveland Cavaliers 100-91 New York Knicks-Atlanta Hawks 99-95 Miami Heat-Toronto Raptors 89-83 Memphis Grizzlies-Los Angeles Clippers 111-108 Chicago Bulls-Indiana Pacers 115-103 Houston Rockets-Portland Trail Blazers 66-81 Denver Nuggets-Phoenix Suns 78-98 Sacramento Kings-Seattle Supersonics 107-85 Los Angeles Lakers-Dallas Mavericks 108-99 Golden State Warriors-Utah Jazz 128-102 
     





</TEXT>
</DOC>
