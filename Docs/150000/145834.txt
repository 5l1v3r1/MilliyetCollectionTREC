<DOC>
<DOCNO> 145834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/guncel/agun.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir hafta içinde 400 sivil öldü .. 
</HEADLINE>
<TEXT>

Rejimin sesini kısmak için dün Enformasyon Bakanlığı nı hedef alan müttefikler, şu ana kadar 400 sivili öldürdü... 
     DIŞ HABERLER SERVİSİ 

     Savaşın başından bu yana Irak’ın başkentinde Saddam Hüseyin’in sarayları, Cumhuriyet Muhafızları’na ait kışlaları, komuta kontrol merkezleri, silah ve mühimmat depoları, füze rampaları ve çeşitli altyapı tesislerini hedef alan ABD, rejimin sesini kısmak için bu kez Enformasyon Bakanlığı’na yöneldi. Enformasyon Bakanlığı çevresi dün TSİ 15.00 civarında üç güçlü patlamayla sarsıldı. Saldırıda ilk belirlemelere göre Irak Enformasyon Bakanlığı’nın uydu televizyonları için kurduğu çanaklardan biri parçalandı. Irak radyosunun antenleri de, sabah saatlerindeki füze saldırısında hasar gördü. 
     Geceden başlayarak aralıklarla pek çok kez vurulan Bağdat’ın özellikle kent merkezi, güneyi ve batısında şiddetli patlamalar meydana geldi. Ajanslar gece ve gündüz saldırılarında Bağdat ve çevresinde 40’a yakın patlama olduğunu bildirirken, hava akınları akşam saatlerine kadar sürdü. Müttefik saldırılarına Irak uçaksavarı karşılık verirken, kent üzerinde yoğun duman bulutları yükseldi. Irak Sağlık Bakanı, Bağdat’ta son 24 saatteki saldırılarda 36 Iraklının öldüğünü söyledi. Sağlık Bakanı Ümit Mithat Mübarek, savaş başladığından beri 400 sivil Iraklının öldüğünü, bunların çoğunun çocuk, kadın ve yaşlı olduğunu belirtti. 
     ABD, önceki gün 15 kişinin ölümüne yol açan Bağdat’taki Eşşaab pazaryerini vurmadığını, olaya hedefini şaşıran bir Irak füzesinin yol açmış olabileceğini ya da Irak’ın sabotaj düzenlemiş olabileceğini ileri sürdü. 
     
     50 sİvİl daha... 
     Irak’ın kuzeyindeki Musul kentini dün sabah hedef alan Amerikan - İngiliz bombardımanlarında 50’den fazla kişinin öldüğü ve yaralandığı bildirildi. Ölen ve yaralananların arasında çocuk ve kadınların da bulunduğu, burada hiç bir askeri üs yok’ diyen halkın bombardımana çok öfkeli olduğu ve bombardımanda yedi evin tamamen yıkıldığı belirtildi. 
     Bağdat’ın merkezi ve dış kesimleri dün gece de yoğun bombardımana hedef oldu. Saldırılarda Dicle kıyısındaki Saddam’ın sarayı, Cumhuriyet Muhafızları karargahları, kamu ve askeri tesisler hedef alındı. 
     
     


GÜNCEL 






















</TEXT>
</DOC>
