<DOC>
<DOCNO> 120409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/soneko03.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan 'Borç ötelemesi' kelimesini kullanmak dahi istemiyorum 
</HEADLINE>
<TEXT>

     Devlet Bakanı Ali Babacan, ''borç ötelemesi'' konusunda görüşlerinde değişiklik olup olmadığına ilişkin bir soruya karşılık, ''Kullandığınız kelimeyi hiç kullanmak bile istemiyorum. Böyle birşey şu anda gündemimizde yok'' dedi. 
     Babacan, Yeni Delhi'de yapılacak G-20 ülkeleri Ekonomi Bakanları ve Merkez Bankası Başkanları toplantısına katılmak üzere, Zürih aktarmalı olarak Hindistan'a gitti. 
     Atatürk Havalimanı'nda hareketinden önce açıklamada bulunan Babacan, Yeni Delhi'de G-20 toplantılarının yapıldığını hatırlatarak, bu yılki toplantının gündeminde ''Ekonomik krizlerin önlenmesi ve hızlıca çözüme kavuşturulması'' konusunun bulunduğunu kaydetti. 
     Babacan, yarın bakanlar düzeyinde gerçekleştirilecek toplantıya katılmak üzere Hindistan'a gittiğini, genel toplantının dışında bazı ekonomi bakanları ile de birebir görüşmeler yapacağını bildirdi. 
     
     IMF İLE GÖRÜŞMELER 

     Daha sonra gazetecilerin sorularını cevaplandıran Babacan, IMF heyetinin önümüzdeki ay Türkiye'ye geleceğinin hatırlatılarak ''Önceliğiniz ne olacak '' sorusuna karşılık, ''IMF ile yapılacak görüşmeler konusunda şu anda bilgi vermek istemiyorum. Görüşmeler neticelendikten, sonucu bağlandıktan sonra beraber bir açıklama yapılacaktır'' dedi. 
     Ali Babacan, görüşmelerin iki kademeli olacağını, birinci aşamada üst düzey heyetin geleceğini, daha sonra da teknik heyetin geleceğini belirtti. 
     ''Borç ötelemesi konusunda herhangi bir görüş değişikliğiniz var mı '' sorusu üzerine Babacan, şöyle konuştu 
     ''Kullandığınız kelimeyi hiç kullanmak bile istemiyorum. Böyle birşey şu anda gündemimizde yok. Borç dinamiklerinde çok hızlı bir iyileşme zaten görüldü. Özellikle seçimden önceki birkaç hafta içinde ve seçimden hemen sonra başlayan dönemde borç dinamiklerinde çok çok iyileşme görüldü. Bir problemimiz yok şu anda. Faizlerdeki gerileme mutlaka borçlanma üzerinde de olumlu etkiler yapıyor.'' Bakan Babacan daha sonra saat 08.30'da THY'nin tarifeli uçağı ile Zürih'e gitti. Babacan'ın, seyahate tek başına çıkması ve valizini kendisinin taşıması dikkat çekti. 

     
</TEXT>
</DOC>
