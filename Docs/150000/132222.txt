<DOC>
<DOCNO> 132222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sonspo06.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırkpınar Hanımağası Kavraz'ın ağalığı düşürüldü... 
</HEADLINE>
<TEXT>

     641. Kırkpınar Hanımağası Zübeyde Kavraz, Edirne Belediyesi Encümen kararı ile ağalıktan düşürüldü. 
     Edirne Belediye Başkanı Cengiz Varnatopu, yaptığı yazılı açıklamada, hanımağanın, ağalık bedeli olan 85 milyar lirayı yatırmadığı için, teminatın belediyeye gelir olarak kaydedildiğini ve ağalıktan düştüğünü bildirdi. Bundan sonra yapılacak işlemin Kırkpınar ağalığı için yeni bir ihale açılması olduğunu ifade eden Varnatopu, şöyle devam etti 
     ''641. Kırkpınar Hanımağası Zübeyde Kavraz, Edirne Belediyesi Encümen kararı ile ağalıktan düşürüldü. Kırkpınar'ın geçmişinde ikinci kez yaşanan bu durum kamuoyundan daha fazla Kırkpınar'ı düzenleyen Edirne Belediye Başkanlığı olarak bizleri üzmüştür. Basında konuyla ilgili olarak senedin belediyenin elinde olmadığı şeklindeki asılsız haberler yayınlanmıştır. Senet elimizdedir. Ağalık için yeni ihale açılacaktır.'' 2003 yılı ESTİF Kırkpınar Fuarı başta olmak üzere Zübeyde Kavraz ve firmasıyla bundan böyle hiçbir faaliyet gerçekleştirmeyeceklerini bildiren Varnatopu, 642. Tarihi Kırkpınar Yağlı Güreşleri ve etkinliklerinin şanına yarışır şekilde yapılacağını ve sorumluların gerekli bedelleri ödeyeceklerini kaydetti. 
     Zübeyde Kavraz'ın, ağalık ihale şartnamesine göre 31.12.2002 tarihine kadar ödemesi gereken 85 milyar lirayı ödemediği, Edirne Belediye Başkanlığı'na verilen senedin 03 Ocak 2003 tarihi itibariyle Vakıflar Bankası kanalıyla protesto edildiği bildirildi. 
     





</TEXT>
</DOC>
