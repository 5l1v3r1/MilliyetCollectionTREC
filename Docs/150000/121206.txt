<DOC>
<DOCNO> 121206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sontur28.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den Baykal'a yanıt "Gizli kapaklı niyetimiz yok" 
</HEADLINE>
<TEXT>

     Başbakan Abdullah Gül, Anayasa değişikliğinin tek bir parti tarafından değil uzlaşma ile yapılması gerektiğini belirterek, ''Tereddüte mahal yoktur. Bizim gizli kapaklı hiçbir niyetimiz yoktur, hiçbir arayış içinde de değiliz'' dedi. 
     Gül, TBMM Genel Kurulu'nda Hükümet Programı üzerinde yapılan eleştirileri cevaplandırdı. CHP Genel Başkanı Deniz Baykal'ın yeni bir anayasa konusundaki sözlerine işaret eden Gül, ''Önemli olan yeni bir Anayasa talebi ve vizyonu ortaya koymaktır. Bu sadece bizim değil, tüm siyasi partilerin ve sivil toplum kuruluşlarının da isteğidir'' diye konuştu. 
     CHP'nin geçen yasama dönemlerinde Anayasa konusunda değişiklik teklifi verdiğini hatırlatan Gül, ''bu nasıl yapılacaktır '' sorusu yöneltildiğinde, ''benim yeterli çoğunluğum var, Anayasa'yı 1 günde değiştiririm'' demenin yanlış olduğunu söyledi. 
     Gül, ''Tereddüte mahal yoktur. Bizim gizli kapaklı hiçbir niyetimiz yoktur, hiçbir arayış içinde de değiliz. Tek bir arayışımız vardır ülkenin ve milletin çağdaş ülkeler seviyesine ulaşmasıdır. Bu Cumhuriyet kurulurken hepimize görev olarak verildi'' dedi. 
     Gül, Anayasa değişikliğinin büyük bir uzlaşma ve konsensüs ile yapılması gerektiğini söyledi. Anaya değişikliğinin TBMM'de aceleyle değil, topmlumun her kesiminin görüşüne başvurularak yapılacağını kaydeden Gül, TBMM Uzlaşma Komisyonu'nda her partinin eşit olarak temsil edildiğini söyledi. 
     Meclis Uzlaşma Komisyonu'nda CHP ve AK Parti'nin eşit üyeyle temsil edileceğine işaret eden Gül, ''Anayasa değişikliğini beraber yapacağız. Geçen dönemde 37 maddelik paketten 34'ü geçmişti. Eğer arzu edilirse, geçirilmeyen maddelerle başlanabilir. İçinde dokunulmazlıkla ilgili madde de vardır. Bunu hep beraber yapacağız, tek bir siyasi parti yapmayacaktır'' dedi. 
     
     MİLLETVEKİLİ DOKUNULMAZLIĞI 
     Gül, dokunulmazlık konusuna değinirken, milletin karşısında alnı açık olarak bulunmak gerektiğini, milletten bir ayrıcalıkları olamayacağını belirterek, dokunulmazlığın, millet adına görev yapan milletvekilerinin korkmadan çekinmeden düşündüklerin söylemesi ve yapabilmesi için konulduğunu kaydetti. 
     AK Parti'yi kurarken de konuyu tartıştıklarını ve parti programda konuya yer verdiklerini belirten Gül, şöyle konuştu 
     ''Dokunulmazlık denince sadece milletvekili dokunulmazlığı akla geliyor. Türkiye'de o kadar çok dokunulmayan kişi ve kesimler var ki, bunların hep birlikte ele alınması gerekir. Biz, herşeyin açık ve şeffaf olmasını istiyoruz. Gizli olacak tek şey, devletin güvenliği ile ilgili şeylerdir. Yeri geldiğinde herkes bu millete hesap verebilmelidir. 
     Devlet memuru, kamu görevlisi konusunda da farklı görüşlerimiz var. Bunlar neyle finanse ediliyor Vergilerle...Vergileri sadece zenginlerden almıyoruz, asgari ücretle geçinenden de alıyoruz. 
     Devlet memurları, kamu görevlileri millete hizmet için varolduklarının bilincinde olmalıdırlar. Kimsenin ayrıcalığı sözkonusu değil.'' 
     
     ''REFORMLARI BİZ YAPACAĞIZ'' 
     Gül, ekonomi ile ilgili konulara değinirken, IMF ile ilişkilerin kendileri ile başlamadığını, ülke iyi yönetilmediği için IMF ile anlaşmalar yapıldığını söyledi. Geçen dönemde yeni bir ekonomik program ortaya konulduğunu ve Kemal Derviş'in ABD'den geldiğini hatırlatan Gül, ''Sayın Derviş bugün CHP üyesidir. Kim ülke için faydalı birşey yapmışsa takdir etmek gerekir'' dedi. 
     Yürürlükte olan programda sosyal politikaların ve tarımla ilgili konuların çok eksik olduğunu anlatan Gül, bu nedenle programın aksayan yönlerini de giderecek yeni bir program uygulayacaklarını kaydetti. 
     Gül, şöyle devam etti 
     ''Bu ülkenin her ferdi bizim vatandaşımızdır. Ölen ölür kalan sağlar bizimdir diyemeyiz. Sayın Baykal'ın burada söylediklerini aynen kabul ediyoruz IMF, Dünya Bankası ve diğer uluslarararası finans kuruluşları ile ilişkilerimiz onurlu bir şekilde sürecektir. Kendi işimizi kendimiz göreceğiz. İşlerimizi başkalarına havale etmeyeceğiz. Onlarla konuşacağız, tartışacağız ama kendi işimize kendimiz hakim olacağız. Türkiye'de reformlar yapılacaksa ki yapılması grektiğine inanıyoruz-bunları biz yapacağız.'' 
     





</TEXT>
</DOC>
