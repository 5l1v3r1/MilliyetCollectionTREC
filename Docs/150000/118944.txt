<DOC>
<DOCNO> 118944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/ekonomi/eko01.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’nin göğsünü gerecek bir yabancı ortaklığa gidiyoruz 
</HEADLINE>
<TEXT>

Doğuş Holding Yönetim Kurulu Başkanı Ferit Şahenk, "Teknolojide, dünyanın birinci veya ikinci büyük firması ile Türkiye’nin göğsünü gerecek bir ortaklığa gidiyoruz" dedi 
     BARIŞ ERGİN 

     Doğuş Holding Yönetim Kurulu Başkanı Ferit Şahenk, teknoloji alanında büyük bir yabancı ortaklık yapacaklarını söyledi. Şahenk, "Bir iki ay içinde Türkiye’nin göğsünü gerecek bir ortaklık yapacağız" dedi. 
     Ferit Şahenk, grup yöneticileri ile birlikte Işık Üniversitesi İşletme Bölümü öğrencilerine konfe rans vermek üzere geldiği üniversitede, Milliyet’in sorusu üzerine, "Ortaklığımız teknoloji alanında olacak. Dünyanın birinci veya ikinci büyük firması bu. Bizim bir şirketimizin yüzde 40’ına ortak olacaklar. Öyle büyük sermayeli bir firma ki, ne binamıza ne çalışanımıza ihtiyacı var" diye konuştu. Bu şirket Microsoft veya İntel mi ’ şeklindeki sorumuzu yanıtsız bırakan Şahenk, "İsmini şimdilik söyleyemem. Çünkü halka açık bir şirket" dedi. Bu arada, teknoloji piyasasını yakından bilenler, Doğuş’un ortaklık yapacağı şirketin, muhtemelen Microsoft’ olduğunu belirttiler. 
     
     Intesa gündemimizde 
     Garanti Bankası’nda İtalyan bankacılık grubu Intesa ile ortaklık görüşmelerinin devam ettiğini de ifade eden Şahenk, "Başka ortaklıklara da açığız, onlara da bakıyoruz. Doğuş, hizmet ağırlıklı bir grup. Yatırımlarımızın yüzde 65’i finansta, yüzde 15’i otomotivde, yüzde 10 - 15’i de gıda perakendeciliğinde. Bunları aktif olarak yabancı ortaklarla devam ettirmek istiyoruz. Artık yerli sanayici aman şirketimin yüzde 100’ü benim olsun da ne olursa olsun’ dememeli. Biz Türkiye’de rekabet eden, uzun vadeli ve kurumsallaşmış firmalar istiyoruz" dedi. 
     Ferit Şahnek, Volkswagen’in Financial Services grubunun network’ünde Doğuş Grubu’nun bir yıl içinde geliştirdiği bir yazılım kullanılacağını da belirtti. 
     



 EKONOMİ 























</TEXT>
</DOC>
