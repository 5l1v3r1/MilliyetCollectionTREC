<DOC>
<DOCNO> 111724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/siyaset/asiy.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
VEDA KURULTAYI MAYIS 2003’TE 
</HEADLINE>
<TEXT>
DSP’de sürpriz Büyükerşen 
Ecevit’in yerine en güçlü aday olarak Şükrü Sina Gürel’in adı geçerken, yıldızı parlayan sürpriz ismin de Yılmaz Büyükerşen olduğu konuşuluyor 
     GÜNSELİ ÖNAL Ankara 

     Başbakan Bülent Ecevit’in DSP Genel Başkanlığı’na veda edeceğini açıkladığı kurultay, 2003 Mayıs’ında yapılacak. Ecevit’in yerine kimin geçeceği konusunda tahminlerin hız kazandığı Ankara kulislerinde en şanslı aday olarak Dışişleri Bakanı Şükür Sina Gürel’in adı geçiyor. 
     Yıldızı parlamaya başlayan ve sürpriz yaparak Ecevit’in veliahtı olması beklenen diğer isim ise Eskişehir Büyükşehir Belediye Başkanı Yılmaz Büyükerşen. 
     Kurultayda aday olması beklenen diğer isimler arasında, Ecevit’in partisinin ikiye bölündüğü sırada davet ettiği ve yardımını istediği, şu anda "İstanbul Merkez Seçim Komisyonu Başkanlığı" görevi verilen eski Maliye Bakanı Zekeriya Temizel. Ecevit çiftine en yakın isimler arasında yer alan devlet bakanları Zeki Sezer ile Tayfun İçli, Milli Eğitim Bakanı Necdet Tekin de bulunuyor. Bir başka sürpriz isim ise İzmir Büyükşehir Belediye Başkanı Ahmet Piriştina. 
     Ecevit’in yerine geçecek isim konusunda veliaht göstermeyeceği, ancak verdiği görevler ve sorumluklarla bu kişiyi işaret edeceği belirtiliyor. Ecevit’in, DSP’de en güçlü lider adayı olarak görülen eski Dışişleri Bakanı İsmail Cem’in ve bir zamanlar sağ kolu olan Başbakan Yardımcısı Hüsamettin Özkan’ın partiden ayrılması üzerine, bu iki koltuğa birden oturttuğu Gürel, şu anda en şanslı aday konumunda. 
     
     Zekeriya Temizel’e vize yok 
     Parti tabanında çok sevilen ve Ecevit tarafından son seçimlerde kaybedeceği bilindiği halde İstanbul Büyükşehir Belediye Başkanlığı’na aday gösterilen Temizel’in, genel başkanlık konusunda Ecevitler’den vize alamayacağı öne sürülüyor. DSP’de şansı giderek artacak olan ismin ise Büyükerşen olacağı söyleniyor. Ecevit’in talebi üzerine kurduğu Açık Öğretim Fakültesi’nin tabana yayılarak büyük başarı kazanması, Eskişehir Belediye Başkanı olduğu seçimde büyük bir oy potansiyeli bulunduğunu göstermesi ve belediye başkanı olarak başarılarının Büyükerşen’i önümüzdeki günlerde en güçlü aday yapabileceği dile getiriliyor. 
     



 SİYASET 

















</TEXT>
</DOC>
