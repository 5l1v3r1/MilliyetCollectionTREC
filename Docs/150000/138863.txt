<DOC>
<DOCNO> 138863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/yasam/ayas.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardan zarar 30 trilyon 
</HEADLINE>
<TEXT>

Yoğun kar ve soğuk hava ekonomiyi de vurdu. Sadece İstanbul’da kar yağışının maliyetinin, 30 TRİLYON lirayı bulması bekleniyor 
     SERHAT OĞUZ, MEHMET DEMİRKAYA İstanbul 

     Kazalarla, dondurarak ya da çığ olup düşerek can alan, trafiği arapsaçına döndüren, birçok yolu kapatan, minikleri okullarından eden Türkiye genelindeki yoğun kar yağışı ve soğuk hava, ekonomiyi de olumsuz etkiledi. 
     İstanbul Büyükşehir Belediyesi Ulaşım Daire Başkanı Rafet Bozdoğan, karla mücadelenin sadece İstanbul’da bir haftalık maliyetinin yaklaşık 6 - 7 trilyon lirayı bulduğunu açıkladı. Bozdoğan, bu rakamın sadece tuz, akaryakıt, işçilik, makine bakımı maliyeti olduğunu belirtti. 
     15 günlük tuz kaldı 
     Yollarda meydana gelen hasarın maliyetinin ise ancak kar kalktıktan sonra belli olacağını söyleyen Bozdoğan, "Bunun da 20 trilyon lira civarında olabileceğini tahmin ediyoruz. Yani toplam maliyet 30 trilyon lirayı bulabilir" diye konuştu. 
     Bu arada İstanbul’da tuz stoklarının yarısını kullandıklarını da belirten Bozdoğan, "Kar yağışı böyle devam ederse 15 gün yetecek tuzumuz var" dedi. 
     İstanbul’da bir haftadır etkili olan yoğun kar yağışı, hayatı felç etti. 
     Ümraniye, Pendik, Tuzla, Beylikdüzü ve İkitelli başta olmak üzere bazı yüksek kesimlerde kar kalınlığı 30 santimetreyi aştı. 
     İstanbul’da ilköğretim okulları ve liseler, yoğun kar yağışı nedeniyle bugün de tatil edildi. Haliç, Doğuş, Beykent, Sabancı, Yeditepe, Bilgi, Maltepe, Marmara, Fatih, Işık ve İstanbul Ticaret üniversitelerinde eğitime bugün de ara verildi. 
     
     125 kişi kurtarıldı’ 
     Bakırköy’de devriye görevi yapan polis ekibi tarafından donmuş halde bulunan ve sağlık ekibine teslim edilen Sebahattin Atamer 65 , tüm müdahalelere rağmen kurtarılamadı. Büyükşehir Belediyesi’nin soğuk hava üzerine başlattığı "Riskli İnsanları Kurtarma Operasyonu" ile Alibeyköy Tevfik Akdeniz Spor Tesisleri’nde koruma altına alınanların sayısı 125’e ulaştı. 
Buzlanma can aldı      ŞAKİR AYDIN 

     TEM Otoyolu Molla Gürani Viyadüğü çıkışında Süleyman Öztürk’ün 40 kullandığı otomobil, aşırı hız ve yolun buzlu olması nedeniyle kontrolden çıktı. Kendi etrafında dönmeye başlayan otomobile, bir yolcu otobüsü de duramayarak arkadan çarptı. Öztürk hayatını kaybetti. 
     
     Kırık çıkık rekoru 
     İstanbul’da, olumsuz hava koşullarından kaynaklanan kırık, çıkık, burkulma ve soğuk algınlığı nedeniyle hastanelere başvurularda büyük artış olduğu bildirildi SSK Kartal Eğitim ve Araştırma Hastanesi yetkilileri, günde gelen yaklaşık 400 hastanın yarısını düşme sonucu meydana gelen kırık, çıkık ve burkulma olayı mağdurlarıyla, trafik kazaları sonucu yaralananların oluşturduğunu bildirdi. 
     
     Köylere ulaşım zor 
     Çatalca, Büyükçekmece, Silivri ve Esenyurt’ta yoğun kar yağışı nedeniyle birçok yol ve viyadükte ulaşım aksadı. Çatalca’da köy yollarının yüzde 70’inin kapandığı belirtildi. Olumsuz hava koşulları nedeniyle ulaşım durma noktasına geldi. Kumburgaz’da O - 1 Karayolu kısa süreli kapandı, karayolları ve belediye ekiplerinin çalışmalarıyla ulaşım sağlandı. Silivri’de de kapanan yollarda çalışmalar yoğun şekilde sürdürüldü. 
     
Soğuktan 3 kişi donarak can verdi      DOĞAN HABER AJANSI 

     Türkiye genelinde hüküm süren soğuk ve karlı hava nedeniyle yurttan kısa kısa haberler de şöyle 

</TEXT>
</DOC>
