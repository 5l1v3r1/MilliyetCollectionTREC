<DOC>
<DOCNO> 141533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur27.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa... 8 Mart kutlamalarına provakasyon önlemi... 
</HEADLINE>
<TEXT>

     8 Mart Dünya Kadınlar Günü nedeniyle DEHAP tarafından Bursa'nın Gemlik İlçesi'nde yapılması planlanan basın açıklamasına, güvenlik güçlerince edinilen ''Terör örgütü elebaşı Abdullah Öcalan lehine gösteri yapılacağı'' istihbaratı üzerine izin verilmedi. 
     Bursa'da 8 Mart kutlamaları çerçevesinde, terör örgütü elebaşı Abdullah Öcalan'ın hükümlü olarak bulunduğu İmralı Adası'na geçişin sağlandığı Gemlik İlçesi'nde, Öcalan lehine gösteri yapılacağı istihbaratını alan güvenlik güçleri, dün gece yarısından itibaren ilçede geniş güvenlik önlemi aldı. 
     Bursa Emniyet Müdürlüğü'ne bağlı yaklaşık 1000 polis ve İl Jandarma Komutanlığı'na bağlı 500 asker tarafından alınan güvenlik önlemlerinde, ilçe merkezinde devriye ekipleriyle kontrol sağlanırken, ilçe giriş ve çıkışlarında da araçlar tek tek aranarak geçişlerine izin veriliyor. 
     DEHAP tarafından açıklamanın yapılacağı yer olarak duyurulan İskele Meydanı'nda da demir korkuluklarla güvenlik çemberi oluşturan ekipler, alana girişe izin vermiyor. 
     Alınan güvenlik önlemleri sonucunda ilçede herhangi bir olay meydana gelmezken, Gemlik'e gelmek üzere yola çıkan Yalova DEHAP İl Örgütü'ne üye kadınları taşıyan 3 minibüsün Orhangazi İlçesi'nde durdurulması nedeniyle kısa süreli gerginlik yaşandı. Araçlar, içindekilerin kimlik kontrolleri yapılmasının ardından Yalova'ya gönderildi. 
     İlçedeki güvenlik önlemlerinin akşam saatlerine kadar süreceği bildirildi. 
     Bu arada, Gemlik'teki etkinlikte ''ortamı gerginleştirmek ve provokasyon için çeşitli eylemler yapacakları'' öğrenilen ve dün akşam gözaltına alınan 40 kişiden 29'u serbest bırakıldı. Gözaltına alınanlar arasında DEHAP yöneticileri ile terör örgütü KADEK'in sözde kadın kolu olarak bilinen PJA üyelerinin de bulunduğu belirtildi. 
     DEHAP İl Başkanı Hamdullah Yılmaz'ın da aralarında bulunduğu gözaltındaki 11 kişinin sorgulamalarının ise sürdüğü bildirildi. 
     





</TEXT>
</DOC>
