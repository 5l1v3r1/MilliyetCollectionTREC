<DOC>
<DOCNO> 136212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sonspo12.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tümer "İngiltere'yi yenebiliriz" 
</HEADLINE>
<TEXT>

     Ukrayna ile yapacağı özel maç için İstanbul'da toplanan A Milli Futbol Takımı oyuncuları, 2004 Avrupa Futbol Şampiyonası Eleme Grubu'nda İngiltere ile 2 Nisan tarihinde oynayacağı karşılaşma için umutlu konuştu. 
     Polat Renaissance Oteli'nde biraraya gelen futbolculardan Beşiktaşlı Tümer Metin, İngiltere'yi yenebileceklerini ifade ederek, geçmişte alınan kötü sonuçların önem taşımadığını kaydetti. 
     Milli futbolcu, ''İngiltere ile oynayacağımız maç çok önemli. Geçmişte alınan sonuçlar fazla önem taşımıyor. Herşeyin bir ilki vardır'' diye konuştu. 
     Milli takım aday kadrosuna ilk kez çağrılan futbolculardan Beşiktaşlı İbrahim ise çok mutlu olduğunu kaydederek, ''Bana güvenenleri mahçup etmeyeceğim. Çok mutluyum. Her oyuncunun hayali milli takıma yükselmektir. Çok çalışıyorum ve milli takıma çağrılacağıma inanıyordum'' dedi. 
     Öte yandan, milli takımın kıyafet sponsoru Sarar firması milli futbolculardan Gençlerbirliği'nden Deniz, Trabzonsporlu Fatih, Gaziantepsporlu Ömer ve Denizlisporlu Mustafa'nın beden ölçülerini aldı. 
     





</TEXT>
</DOC>
