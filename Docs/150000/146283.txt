<DOC>
<DOCNO> 146283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/guncel/agun.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
F-16’lar vuracaktı 
</HEADLINE>
<TEXT>

THY uçağının, Irak savaşını protesto amacıyla teröristler tarafından kaçırılmış olabileceğini düşünen Atina şu emri verdi Türk uçağı radarda belirince iki F-16 savaş uçağını havalandırın 
     YORGO KIRBAKİ BARKIN ŞIK Atina - Ankara 

     İstanbul - Ankara seferini yaparken kaçırılarak Atina’ya yönlendirilen "Ergene" isimli A - 310 Airbus yolcu uçağı, Yunanlı yetkililerde 11 Eylül 2001’de ABD’de düzenlenen terörist saldırıyı hatırlatarak korku yarattı. 
     Gergin dakikalar, uçağın kaptan pilotu Erol Mısır’ın Beypazarı üzerinde hava kontrolörüne uçağın kaçırıldığı anlamına gelen "hijack - 20 20" sinyali göndermesiyle başladı. Hava Kuvvetleri Komutanlığı, Eskişehir ve Ankara’daki jet üslerine alarm verdi. Uçak Türk hava sahasını terk edene kadar hava kuvvetleri unsurlarınca yakından izlendi. 
     
     Atina Buraya gelmeyin 
     Almanya’ya kaçırılmak istenen uçağın Atina’ya indirilmesi gündeme gelince Yunanistan Başbakanı Kostas Simitis, 11 Eylül benzeri bir saldırıdan endişe ederek, uçağın direk Almanya’ya yönlendirilmesini istedi. 
     Kaynaklar, Irak savaşı nedeniyle hava sahasını ABD’ye açan ve Akropiri ile Girit üslerinin kullanımına izin veren Atina’nın tutumunda, protesto amaçlı bir saldırı olasılığının da etkili olduğunu söylediler. 
     Uçak, Türk hava sahasından ayrılmadan Başbakan Abdullah Gül ile Hava Kuvvetleri Komutanı Cumhur Asparuk arasında kritik bir görüşme gerçekleşti. Görüşmede, Atina ile temasa geçilmesi kararlaştırıldı. Yunanlı muhatabı Papandreu’yu arayan Gül, uçağın sağlıklı inişine izin verilmesini istedi. 
     Uçağın Irak Savaşı’nı protesto amacıyla teröristler tarafından kaçırılmış olabileceğini düşünen Yunanistan’da, gece yarısına doğru Genelkurmay Başkanlığı’nda alarm ışığı yandı. Nea Aghilaos Hava Üssü’ne acil koduyla "Türk uçağı radarda belirdiğinde, iki F-16 savaş uçağını havalandırın" emri geçildi. "Ergene" 23.21’de Yunan hava sahasına girdiğinde, Yunan F - 16’ları havalanmıştı. 
     
     Ya intihar saldırısıysa 
     Atina ile Ankara arasında "kırmızı telefonlar" çalışmaya başladı. 11 Eylül ve ardından ABD’de benimsenen ilkeye paralel olarak, saldırı olasılığının güçlenmesi karşısında THY uçağı savaş uçaklarınca vurulacak ve iki ülke ilişkileri de savaşın eşiğine gelebilecekti. 
     Sonunda kaçırılan uçağın yerini belirleyen F - 16’lar, Ergene’ye adeta yapıştılar. Atina Elefterios Venizelos Havaalanı’na doğru olan rotanın değişmemesine çalıştılar. Saatler, yerel saatle 00.57’yi gösterdiğinde uçağın tekerlekleri piste değdi ve herkes rahat bir nefes aldı. 
     
     


GÜNCEL 




























</TEXT>
</DOC>
