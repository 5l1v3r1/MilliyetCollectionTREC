<DOC>
<DOCNO> 122375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/ekonomi/eko01.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fındığa AKP zammı 
</HEADLINE>
<TEXT>

Çiftçiye Ürününüzü satmayın. Seçim sonrası 2.5 milyon lira vereceğiz’ diyen AKP, fındık fiyatını 2 milyon liraya çıkaran kararname hazırladı 
     AKP Genel Başkan Yardımcısı Nurettin Canikli, fındık taban fiyatının 2 milyon liraya çıkarılmasıyla ilgili hazırlanan yeni kararnamenin, Bakanlar Kurulu’nda imzaya açıldığını bildirdi. 
     Canikli, Giresun’da yayın yapan yerel bir televizyon kanalına yaptığı açıklamada, AK Parti Genel Başkanı Tayyip Erdoğan’ın, 3 Kasım seçimleri öncesinde fındık üreticisine verdiği söz üzerine hazırlanan yeni kararnamenin, Cumhuriyet tarihinde hazırlanan en hızlı kararname olarak tarihe geçtiğini belirtti. 
     Bakanlar Kurulu’nda imzaya açılan kararnamenin, Ramazan Bayramı’ndan önce çıkmasını beklediklerini ifade eden Canikli, "Yeni fındık kararnamesi ile ürün teslim beyannamesi verme süresi uzatılacak. Ürün verme sınırlandırılması kaldırılacak ve taban fiyat 2 milyon liraya çıkarılacak" dedi. 
     
     Destek 2003’te de sürecek 
     Canikli, fındıkta devlet desteğinin önümüzdeki yıl da süreceğini ifade ederek, "Önümüzdeki sezon fındık taban fiyatı, fındık pazara indiğinde değil, fındık hasadına başlamadan mayıs veya haziran ayı içinde belirlenecek. Avrupalı fındık alıcısı ülkelere, Türk fındık piyasasında arzuladıkları istikrarı sağlayacağız" diye konuştu. 
     AKP lideri Recep Tayyip Erdoğan, seçim öncesi yaptığı konuşmalarda fındık üreticilerine, "Ürününüzü satmayın. Biz fındığa 2.5 milyon lira vereceğiz" diye seslenmişti. 
     Fındık fiyatı koalisyon hükümeti döneminde yüzde 15 artışla 1 milyon 615 bin lira olarak belirlenmişti. AKP hükümetinin yeni kararnamesiyle 2 milyon liraya çıkması halinde fındıkta yüzde 20’lik bir fiyat artışı daha sağlanmış olacak. 
     



 EKONOMİ 



















</TEXT>
</DOC>
