<DOC>
<DOCNO> 139651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sondun20.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da asrın soygunu... 100 milyon euroluk elmas çalındı... 
</HEADLINE>
<TEXT>

     Avrupa elmas pazarının kalbi olarak bilinen Belçika'nın Anvers kentindeki Elmas Merkezi Diamond Center soygununda, kasalardan 100 milyon euroluk elmas, mücevher ve hisse senedi çalındığı bildirildi. 
     ''Yüzyılın soygunu'', 15-16 Şubat'ta, hafta sonu tatili sırasında yapıldı. 
     Elmas Merkezi'nin kasalarının bulunduğu bölüme giren hırsızlar, tüm alarm sistemlerini ve kamera kayıtlarını etkisiz hale getirerek, 140 kasanın 123'ünü boşalttılar. Kasalardaki değerli eşyalar, 17 çöp torbasına doldurularak binadan çıkarıldı. 
     Güvenlik birimleri, İtalyan Leonardi Notarbartolo 51 ve karısı Adriana Trudo 48 ile Hollandalı bir başka çiftin tutuklandığını açıkladılar. Notarbartolo'nun İtalya'da kuyumculuk yaptığı, Anvers Elmas Merkezi'nde, 2001'de büro kiraladığı, Anvers'e yılda bir veya iki defa geldiği, soygun öncesindeki bir hafta boyunca her gün gelerek kasa dairesine uğradığı tespit edildi. 
     ''Amerikan filmlerinden esinlenerek'' düzenlenmiş olan soygunun tutuklanan zanlıları, olayla ilişkileri bulunmadığını ileri sürüyorlar. 
     Polis, çalınan 100 milyon euroluk mücevher ve hisse senetlerinin ''henüz'' bulunamadığını belirtiyor. Savcılık, olayla ilgili soruşturmayı sürdürüyor. 
     





</TEXT>
</DOC>
