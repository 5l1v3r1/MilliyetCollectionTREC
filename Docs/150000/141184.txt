<DOC>
<DOCNO> 141184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/yazar/altan.html </URL>
<DATE> 2003/03/07/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Savaş şarkıları ve dağ başında bir kokoreççi... 
</HEADLINE>
<TEXT>

     Mart kapıdan baktırır, kazma kürek yaktırır... 
     Ve mart karşılıklı birtakım zart zart zart... 
     
     Irak savaşı hakkında, karşılıklı yapılan açıklamalardan, verilen demeçlerden, bildirilen görüşlerden, sıralanan olasılıklardan, ileri sürülen öngörülerden, objektif olmasına çalışılan analizlerden sade insanın içi kararmıyor, ruhu da yoruluyor. 
     Hele bir de Can Kozanoğlu’nun hazırladığı, "Savaş Şarkıları" belgeselini izliyorsanız... 
     Çocuk denecek yaşta başında kaskı, sırtında asker çantası, omuzunda tüfeği, savaşa giden askerler... 
     Namlularını oraya buraya çevirerek ateş eden umacı tanklar... 
     Karşılıklı mermi yağdıran topçu bataryaları... 
     Ve yollara düşmüş kadınlar, çocuklar, ihtiyarlar... 
     
     Tüm cephelerde askerlerin kendi dillerinde dinlediği hasret şarkıları, sıra sıra idam edilmiş insanlar, direnç şarkıları, marşlar... 
     Bir yanda "Marseillaise", bir yanda Edith Piaf’ın "La vie en rose"u bir yanda "Lili Marlin"... 
     Çocukluğumda daha sık duyduğum, 1. Dünya Savaşı’ndan arta kalmış bir türkü yankılanıyor eski zaman bahçelerinde 
     Adı Yemen’dir 
     Yolu çimendir 
     Giden gelmiyor 
     Ecep nedendir 
     
     Bir de tanklı, toplu, bombalı, gencecik askerli, savaş vahşetinden süzülüp çıkmış, çeşit çeşit dillerdeki şarkıların yanında düpedüz anti - militarist şarkılar vardı tıpkı Roland Dorgeles’in romanları gibi... 
     Cezayir savaşı sırasında, "Deserteur - Asker Kaçağı" şarkısı, Fransız radyolarında da yasaklanmıştı. 
     
     Hala savaşlar neden önlenemiyor 
     Çünkü hala bazı siyasetçiler için hamaset edebiyatı da, savaş da, birtakım "büyük primler" sağlayacakmış gibi görünmede... 
     Gerek siyasetçiliğin, gerek silah endüstrisinin, gerek militarizmin artık "prim" sağlamadığı dönemlere gelinceye dek, daha kimbilir ne kadar insan ölecek 
     
     Tabii bir de gerek bireylerin, gerek toplumların koşullanması var. 
     Irak konusunda sürdürülen siyasal edebiyattaki övmelerle, övünmeleri görmüyor musunuz 
     - Gurur verici bir olay... 
     - ... 
     - Onur yükseltici bir tavır... 
     - ... 
     - Şerefli bir yaklaşım... 
     - ... 
     - Haysiyetli bir karşı çıkış, vs... 
     Ezik insan yığınlarının, "üstün insan" olma özlemleri "kahramanlık" payesiyle sulanır durur, özellikle gelişmemiş toplumlarda... 
     
     Köyceğiz’den dönmeden, güneşli bir günde, çam ormanları arasından geçen otoyoldan Marmaris’e kadar uzandık... 
     Marmaris Koyu’nun görünmeye başladığı ıssız bir tepede, yol kıyısında kamyonetiyle gelip, müşterileri için portatif masasıyla, iki sandalyesini açmış bir adamın, kokoreç pişirdiğini gördük... 
     Kimsecikler yoktu çevresinde ve o, pişiriyordu kokoreçini... 
     Dönüşte ise bir müşteri oturmuştu portatif masasına, kokoreç yiyordu... 
     
     Kimsesiz bir tepenin yol kıyısında, kokoreç pişirerek, hayatı hak etmeye sıvanmış olan o insan, bilmezsiniz ne kadar büyüdü gözlerimde... 
     Ne siyasetçi olmaya ihtiyacı vardı, ne Hazine’den geçinmeye... 
     Boğayı boynuzlarından tutup, her gün diz üstü çökertecek bir gücü olanlardandı ıssız bir tepenin ormanları kıyısında, tek başına kokoreç pişirerek de olsa... 
     
     Vaktiyle Elif Naci’nin dediği gibi 
     - Emir almadan, emir vermeden ve kimseye muhtaç olmadan, hayatı hak ede ede yaşayan, gizli kahramanlar vardır. 
     Marmaris tepelerinde rastladığımız kokoreççi de onlardandı. Bush da umurunda değildi, Saddam da... 
     
     







Kürtler ve asker 


Savaş şarkıları ve dağ başında bir kokoreççi... 


Yarım doktor.. 


Baykal ve tezkere 


Çok parçalı iktidar oyunu 


Önlük, ödev ve çantasız eğitim 


Bunları söylemek Başbakanın göreviydi 


Kim bu adam, kim 


1914 şartları 


Neden kalkınmış tek Müslüman ülke yok 7 


Kötü’ ve daha kötü’ 


Kömür varken gaza para ödüyoruz 


</TEXT>
</DOC>
