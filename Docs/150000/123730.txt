<DOC>
<DOCNO> 123730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sondun26.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa basınında Türkiye'nin AB üyeliği... 
</HEADLINE>
<TEXT>

     Avrupa basınında, Türkiye'nin AB üyeliğine ilişkin çeşitli yorumlar yer almaya devam ediyor. 
     BBC'nin internet sitesinde verilen habere göre, Danimarka'da yayınlanan Information gazetesi, Türkiye'ye üyelik müzakerelerine başlama tarihinin verilmesi zamanının geldiğini yazdı. 
     ''Türkiye'ye kapıyı açın'' başlığının kullanıldığı başyazıda, AB içindeki görüş ayrılıklarına dikkat çekildi. Gazetenin başyazısında şöyle denildi 
     ''Son örneğini geçen hafta gördük Fransa ve Almanya ortak teklif sunarken, güya ellerini uzatıyorlardı. Türkiye'nin başvurusunun 2004'de düşünüleceği, belki o zaman üyelik görüşmelerine başlanacak tarihin de verilebileceği sözü veriliyordu.'' Başyazıda, bu teklifin hiçbir anlamı olmadığına, çünkü kurallara göre zaten Türkiye'nin gösterdiği ilerleme ve siyasi reformlarının, müzakerelere başlama tarihinin belirlenmesi için düzenli olarak izlenmesi gerektiğine dikkat çekildi. 
     İsveç'te yayınlanan Sydsvenska Dagbladet gazetesinde yer alan ve ''Fransız-Alman teklifinin dengeli olduğu'' savunulan yazıda, ''Lütfen Türkiye'ye olumlu bir işaret verin'' denildi. 
     Yazıda, ''Adalet ve Kalkınma Partisi'nin adaletli bir reform dalgası başlattığı, ağır bir İslam rengi taşıyan ülkenin birliğe katılmasından memnunluk duyulacağı belirtilmeli. Buradaki hayati unsur Kopenhag kriterleri olmalı. Yani demokrasi, piyasa ekonomisi ve insan hakları. Dini bağlılık ya da şifreli kültürel koşullar değil'' görüşüne yer verildi. 
     Avusturya'da yayınlanan Der Standaard gazetesi ise iki farklı görüşü savunan makalelere yer verdi. 
     Gazetede yer alan bir yorumda, Türkiye'nin üyeliğinin Avrupa için ''fazla ağır bir yük'' olacağı savunularak, ''Doğu'ya doğru genişleme 2010'lu yıllara yayılacak, bütün enerjileri emecek bir iş. Türkiye ekonomik, siyasi ve kültürel olarak, üyeliğinin faydalı olamayacağı kadar Avrupa'dan uzak'' denildi. 
     Aynı gazetedeki bir başka yorumda ise Türkiye'nin üyeliği ''hem görev, hem de şans'' olarak sunuldu. İnsan hakları ve azınlıkların korunması gibi konularda Türkiye'nin eksiklikleri olduğu öne sürülen yazıda şu ifadelere yer verildi 
     ''Ama, Türkiye'nin kararlı biçimde reformlara devamını teşvik etmek amacıyla üyelik konusunda net bir perspektif sunulması yönünde aynı gerekçeler sunulabilir.'' 
     





</TEXT>
</DOC>
