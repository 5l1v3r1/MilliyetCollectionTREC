<DOC>
<DOCNO> 136637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/ekonomi/eko07.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB’dan enerjide strateji uyarısı 
</HEADLINE>
<TEXT>

TOBB Başkanı Hisarcıklıoğlu, doğalgaza dayalı enerji üretiminin Türkiye’yi stratejik olarak zora sokacağı uyarısında bulundu 
     EKONOMİ SERVİSİ 

     Türkiye Odalar ve Borsalar Birliği TOBB Başkanı Rifat Hisarcıklıoğlu, doğalgaz üreticisi olmadığı halde enerji üretiminin büyük bir kısmını bu ürüne dayandırmasının Türkiye’yi stratejik açıdan zora sokabileceği uyarısında bulundu. Hisarcıklıoğlu, BOTAŞ Vakfı’nın yayın organı PetroGas’a yaptığı açıklamada, Türkiye’de üretilen elektriğin yüzde 42’sinin doğalgazdan, yüzde 28’inin hidroelektrikten, yüzde 19’unun linyit ve yüzde 7’sinin de fuel - oilden elde edildiğini belirtti. Hisarcıklıoğlu, "Enerji kaynaklarımızın orantılı bir dağılımı sağlanarak, üretimde devamlılık ve düşük maliyet hedef olarak alınmalıdır" dedi. 
     Hisarcıklıoğlu, Türkiye’de sanayide kullanılan elektrik enerjisi maliyetinin dünya piyasasında rekabet edilen ülkelerdeki fiyatların çok üstünde olduğunu söyledi. 
     
     TRT payı kaldırılmalı’ 
     Elektriğin gerçek değerinde tüketiciye ulaştırılması için yap - işlet - devret sözleşmelerinin yeniden gözden geçirilmesi gerektiğini belirten Hisarcıklıoğlu, üretimde büyük bir paya sahip olan termik santralların işletme hakkı devirlerinin gerçekleştirilmesi gerektiğini kaydetti. Hisarcıklıoğlu, başta TRT payı olmak üzere enerji fiyatları üzerindeki yüklerin kaldırılması gerektiğini söyledi. 
     



 EKONOMİ 


















</TEXT>
</DOC>
