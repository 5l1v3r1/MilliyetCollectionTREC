<DOC>
<DOCNO> 113558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/ekonomi/eko08.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk çeliği ABD’de damping engelini aştı 
</HEADLINE>
<TEXT>

     ABD Uluslararası Ticaret Komisyonu USITC , aralarında Türkiye’nin de bulunduğu 15 ülkeden soğuk döküm çelik ithalatının Amerikan çelik endüstrisine zarar vermediğini belirterek gümrük vergisine gerek olmadığı kararına vardı. 
     Karar uyarınca, Türkiye menşeli soğuk döküm çelik levhanın Amerikan piyasasına satışında gümrük vergisi uygulanmayacak. Bu kararla birlikte Türk çeliğinin, Amerikan çelik endüstrisini yıpratıp yıpratmadığı soruşturması da ortadan kalkmış oldu. 
     ABD Ticaret Bakanlığı, eylül ayında, soğuk döküm çelik ürünlerinin Amerikan piyasasına damping ile girdiği kararına varmıştı. Damping marjı ise yüzde 4 ila 137 arasında gösterilmişti. ABD Ticaret Bakanlığı’nın tespitinin ardından, USITC’nin bugün ulaştığı karar ise son karar niteliğini taşıyor. 
     Karar, Arjantin, Belçika, Brezilya, Fransa, Almanya, Güney Kore, Hollanda, Yeni Zelanda, Çin, Rusya, Güney Afrika, İspanya, Tayvan ve Venezüela’yı da kapsıyor. 
     



 EKONOMİ 























</TEXT>
</DOC>
