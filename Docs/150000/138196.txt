<DOC>
<DOCNO> 138196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/soneko14.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Türkiye'nin geri ödemeleri nedeniyle ''IMF denetimi'' istiyor 
</HEADLINE>
<TEXT>

     ABD'nin, Türkiye'nin, Uluslararası Para Fon'una IMF yüklü geri ödemeleri bulunması nedeniyle, krediyi IMF denetimiyle kullandırma konusunda ısrar ettiği belirtiliyor. 
     ABD, ekonomi programının, taahhütler çerçevesinde devam etmesi ve Türkiye'nin borçlanma programını sorunsuz bir şekilde sürdürebilmesi için vereceği bir kredinin kontrolünün IMF tarafından sağlanmasını istiyor. 
     Yetkililer, ABD'nin, IMF'nin en büyük hissedarı olarak, IMF'ye sağladığı her mali katkıda bu sıkı denetimi istediğini, böyle bir krediyi de yine IMF disiplini içinde verme amacında olduğunu belirterek, ABD'nin bu nedenle doğrudan IMF'ye sağladığı mali katkı ile doğrudan verdiği kredilerin koşulları arasında bir farkın bulunmadığını vurguluyorlar. 
     Türkiye, 2004 yılında IMF'ye, 8 milyar 241 milyon 220 bin dolarlık, 2005 yılında 8 milyar 968 milyon 570 bin dolar ve 2006 yılında da 2 milyar 318 milyon 420 bin dolarlık geri ödemelerde bulunacak. 
     
     REZERV FON... 

     Türkiye tarafının, ABD'den, muhtemel bir Irak operasyonu çerçevesinde almayı planladığı kredinin, borçlanma kredibilitesini olumsuz etkileyebileceği kaygısıyla, ABD Hazinesi garantili bir borçlanma imkanından çok, alınacak kredinin, ''Rezerv Fon'' şeklinde olmasını istediği belirtiliyor. 
     Uzmanlar, Türkiye'nin, ABD Hazine Garantisi altında tahvil ihraç edebilmesinin Türkiye'nin borçlanma yeteneğini artırmakla birlikte orta ve uzun vadede kredi notunu olumsuz etkileyebilecek bir unsur olduğunu vurguluyorlar. 
     Rezerv Fon, beklenmedik koşulların vereceği zarar ya da riski telafi kredi olarak biliniyor ve ABD yönetimi, bu yardımı, belirli ülkeler için kullandırıyor. 
     
     FON NASIL KULLANILIYOR 

     ABD, yardım yapacağı ülke için bir rezerv fon oluşturuyor. Bu krediler, belirli bir dönem 4-5 yıl gibi ödemesiz, düşük faizli ve uzun vadeli olması nedeniyle uygun koşullu kredi olarak kabul ediliyor. 
     Rezerv Fon, genellikle bir ülkeye, olağanüstü bir durum çerçevesinde, ödemeler dengesinin bozulması ve bunun ardından uluslararası rezervlerin ciddi biçimde düşmeye başlayarak sermaye çıkışıyla oluşan piyasa güvensizliğinin yarattığı bir duruma düşmesi riskine karşı veriliyor. 
     Bu türden bir yardım yönteminin seçilmesi halinde, örneğin, Irak'ta muhtemel bir operasyonun süresi ve etkisine göre, ABD, Türkiye'ye bu rezerv fondan kredi aktarabiliyor. 
     Rezerv fon, ayrıca ödemeler dengesinin olumsuz etkilenmesi halinde, aynen IMF'nin kredi desteği ek rezerv kolaylığı gibi hızlı bir şekilde devreye girebiliyor. 
     Kredinin, Kongre süreci ve onayı gerektirmeyen, Senato Tahsisler Komitesi'nden geçirilerek, ''Köprü Kredi'' şeklinde verilmesi ise Türkiye'nin, krediyi daha kısa sürede alabilmesine imkan sağlıyor. 
     





</TEXT>
</DOC>
