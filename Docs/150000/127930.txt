<DOC>
<DOCNO> 127930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/son/soneko04.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'ye yeni niyet mektubu gelecek hafta gönderilecek 
</HEADLINE>
<TEXT>

     Türkiye masası şefi Juha Kahkonen başkanlığındaki IMF heyeti, yeni anlaşma çerçevesindeki Türkiye'deki Gözden Geçirme incelemelerine Mart ayından itibaren başlayacak. 
     Edinilen bilgiye göre, ilk Gözden Geçirme Mart ayında başlayacak, bundan sonraki Gözden Geçirme Mayıs ayında, üçüncüsü ise Temmuz ayında gerçekleşecek. Temmuz ayından sonraki Gözden Geçirmeler ise üçer aylık dönemler halinde gerçekleştirilecek. 
     Her Gözden Geçirme'nin performans kriteri niteliğindeki uygulamalara takvime bağlanarak, bu kriterlerin gerçekleştirilmesine bakılarak diğer kredi dilimleri serbest bırakılacak. Yine her Gözden Geçirme'nin ardından, IMF'ye Ek Niyet Mektupları gönderilecek. 
     Ekonomik programın planlandığı gibi sürdürülmesi durumunda, IMF heyetinin, 2003 ve 2004 yıllarında Türkiye'ye altışar aylık dönemler halinde gelebileceği belirtiliyor. 
     
     Niyet mektubu haftaya 
     Öte yandan, IMF ile üç yıllık bir Stand-By anlaşmasının ön metni niteliğindeki Yeni Niyet Mektubu'nun büyük bir ihtimalle gelecek hafta IMF yönetimine gönderileceği belirtiliyor. 
     Koalisyon partisi liderleri tarafından onaylanan Niyet Mektubu taslağı gönderilmeye hazır hale geldi. Niyet Mektubu, Devlet Bakanı Kemal Derviş ve Merkez Bankası Başkanı Süreyya Serdengeçti imzalarını taşıyacak. 
     Mektubun, Ocak ayının üçüncü haftası içinde, İcra Direktörleri toplantısında ele alınması bekleniyor. 
     Yeni programın, ''önden yüklemeli'' bir program olması nedeniyle, 10 milyar dolarlık kredinin önemli bir kısmı Ocak ayındaki İcra 
     Direktörleri Kurulu toplantısının ardından serbest bırakılacak. 
     






</TEXT>
</DOC>
