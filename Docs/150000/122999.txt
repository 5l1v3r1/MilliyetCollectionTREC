<DOC>
<DOCNO> 122999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/soneko06.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı Şener IMF'nin dünyada kötü bir intibası var 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, geçen dönemlerde yapılan doğalgaz anlaşmalarında korkunç fiyatların belirlendiğini kaydederek,'' Türkiye'nin dışarıdan doğalgaz alımında maliyetler, fiyatlar, dünya fiyatlarının çok üzerinde. Belki her biri ayrı inceleme konusu, iptal edilebilecekler varsa bile gözden geçirilmeli''dedi. 
     Şener, Sivas Belediye Başkanı Osman Seçilmiş'i makamında ziyareti sırasında, gazetecilerin sorularını yanıtladı. Türkiye'nin doğalgaz alımı yapmadan para ödeme yükümlülüklerinin bulunduğunu kaydeden Devlet Bakanı ve Başbakan Yardımcısı Abdüllatif Şener, şöyle konuştu 
     ''Geçen dönemlerde yapılan doğalgaz alımı anlaşmalarında, korkunç fiyatlar belirlenmiş. Türkiye'nin dışarıdan doğalgaz alımında maliyetler, fiyatlar, dünya fiyatlarının çok üzerinde. Belki her biri ayrı inceleme konusu. İptal edilebilecekler varsa bile, gözden geçirilmesi lazım. Önemli sıkıntılar var. Hatta alım yapmadan Türkiye'nin para ödeme yükümlülükleri var. Çok plansız, hesapsız bir doğalgaz bağlantıları var Türkiye'nin. Bunun tekrar gözden geçirilmesi lazım.'' 
     
     ''IMF'NİN DÜNYADA KÖTÜ BİR İNTİBASI VAR'' 
     IMF'nin dünyada kötü bir intibası olduğunu kaydenen Şener, şöyle devam etti 
     ''IMF'nin dünyada kötü bir intibası var. Özellikle gelişmekte olan ülkelerde, IMF heyetlerine karşı tepkiler var. IMF'nin girdiği ülkelerde, başarısız olduğuyla ilgili çok yaygın bir kanaat var. Sadece gelişmekte olan ülkelerde değil, gelişmiş ülkelerde de, hatta IMF'nin kendi içerisinde de bazı eleştiriler ve tartışmalar var. Son Davos zirvelerinde bile IMF'ye yönelik çok şiddetli ve yoğun eleştiriler gündeme gelmiştir. Böylesine olumsuz bir intiba, IMF programlarını uygulayan ülkelerde ekonominin darboğaza girmesinden kaynaklanmaktadır. Acil eylem planının bir kısmını açıkladık. Henüz açıklamadığımız acil eylem planının daha geniş bir bölümü var. Onu da önümüzdeki günlerde açıklayacağız.'' 
     
     -IMF BAŞKANINA ESPRİ 
     Şener, IMF Başkanı Mıchael Deppler'in Türkiye ziyaretinde kendisiyle görüştüğünü ve bu konuda bir de espri yaptığını belirterek, ''Türkiye'de 58. Cumhuriyet Hükümeti olarak, kendimize inanıyoruz, programımıza inanıyoruz. Biz başarılı olduğumuz zaman bilesiniz ki, sizin krediniz de artar. Bir ülkeye IMF girdiği zaman aman ne işi var, gelmesinler diyorlardı. Türkiye'de 58. Cumhuriyet Hükümetinin ortaya koyacağı ekonomik başarı sonrasında, belki de dünyanın değişik ülkelerinde, diyecekler ki, IMF bize niye gelmiyor dedim. Bu bir espriydi, bu espriye de sayın Deppler, gülerek karşılık verdi. Bu aslına bakarsanız, çok inandığım bir şeydir.'' 
     





</TEXT>
</DOC>
