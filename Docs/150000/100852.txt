<DOC>
<DOCNO> 100852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/ekonomi/eko03.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim ekonomisi olmaz ayda bir denetleyeceğiz 
</HEADLINE>
<TEXT>

IMF Türkiye Temsilcisi Brekk, seçim yatırımları ile hedeflerin sapmaması için, faiz dışı fazladaki gelişmelerin, eskisi gibi üç ay değil, artık aylık olarak izleneceğini açıkladı 
     SEÇKİN ÜREY 

     IMF, seçim ekonomisi ile program hedeflerinde sapma olmaması için ekonomiyi yakın izlemeye alıyor. IMF Türkiye Temsilcisi Odd Per Brekk, Niyet Mektubu’nda yer alan ve kamu harcamalarının en iyi izlenebildiği gösterge niteliğinde olan faiz dışı fazla hedefi ile ilgili gelişmelerin, bundan böyle üç aylık dönemler yerine aylık olarak izleneceğini söyledi. Brekk, "Bu, seçim sürecini yakından takip etmemizi sağlayacak" dedi. 
     Milliyet’e açıklamalarda bulunan Brekk, yaptıkları değerlendirme toplantıları sonucunda hükümet olması muhtemel bütün partilerin programı destekleyeceğini, bu nedenle partilerden taahhüt’ istemediklerini ifade etti. Brekk, programın, yeni hükümet kurulana kadar sürecek olan siyasi belirsizliğe ve bölgede olası bir askeri operasyona da dayanacak güçte olduğunu söyledi. 
     
     Derviş’in rolü önemli 
     Niyet Mektubu’nda da belirtildiği gibi programa yeni bir özellik eklendiğine dikkat çeken Brekk, "Bundan böyle faiz dışı fazlada üç aylık yerine aylık hedefler olacak. Bu, önceki dönemlerle karşılaştırıldığında bizim seçim süreci sırasında ekonomiyi çok daha yakından takip etmemizi sağlayacak" diye konuştu. 
     "Hiçbir partiyle görüşmeyi planlamıyoruz ama bizimle konuşmak isteyen olursa buna her zaman açığız" diyen Brekk, ekim ayındaki gözden geçirmenin planlandığı gibi yapılacağını, programda daha sonra neler yapılacağının ise yeni hükümetle konuşulacağını söyledi. Brekk, şöyle devam etti 
     "Biz, sadece mantıklı ekonomik politikaları destekleriz. Herhangi bir hükümet, siyasi parti veya kişiyi desteklemeyiz. Ancak, Kemal Derviş’in hem programın mimarı olarak hem de bizimle çok etkin pazarlıklar yapan biri olarak önemli rolü olduğu açık. Programın en büyük başarılarından birisi ekonominin siyasi gelişmelere karşı dayanıklı hale gelmesi oldu. Bütçe, harcama ve bankacılık reformlarında yapılanlar sayesinde ekonomi, siyasetçilere ve kişilere daha az bağımlı hale geldi." 
     
     Özelleştirmeye odaklanacağız 
     Son birkaç yıl özelleştirmenin çok yavaş ilerlediğini belirten Brekk, yılın geri kalanında bu konuya odaklanacaklarını belirtti. Brekk, "Piyasa koşulları bazı sektörlere elverişli değil. Özelleştirme İdaresi’ne atanan yeni ekip atılım yapmaya çok istekli. Ancak, hangi hükümet olursa olsun tam siyasi desteğe ihtiyacı var" şeklinde konuştu. 
     
Ekonomik program savaşa dayanır      Irak’ta giderek yükselen operasyon olasılığı konusunu da değerlendiren Odd Per Brekk, "Bölgede yaşanacak askeri hareketlilik tabii ki ekonomiyi olumsuz etkileyecek. Olmayacakmış gibi düşünmek hata olur. Turizm gelirleri ve faiz oranları etkilenecek. Ancak program nasıl siyasi belirsizliğe karşı dayanıklı olduğunu gösterdiyse, bütün olumsuz etkilere karşı dayanıklıdır. Buna bölgede yaşanabilecek bir askeri operasyon da dahil. Bu konuyla ilgili projeksiyonlar hakkında yorum yapmam ama bu gibi konularda çok net olmak doğru olmaz. Ama Türkiye eskiye göre ne çeşit şok gelirse gelsin, bunu çok daha rahat emebilecek durumda" dedi. 
     
Enflasyon bir-iki ay daha yüksek çıkar      Ekonomik program ile ilgili gelişmelerin bugüne kadar beklendiğinden daha iyi gittiğini ifade eden Odd Per Brekk, aynı durumun enflasyonda da yaşandığını söyledi. Enflasyondaki gerilemenin de beklentilerinden daha hızlı olduğunu ifade eden Brekk, "Bunun nedeni KİT zamları ve döviz kurlarında yaşanan düşüş oldu. Şimdi döviz kurlarındaki oynama sonucu enflasyon tekrar yükselişe geçti. Hükümet daha önce ertelenen KİT zamlarıyla bunu dengelemeye çalışıyor. Bu yüzden şeker ve çay fiyatlarının arttığını göreceksiniz. Bütün bunlar bir - iki ay daha enflasyonun yüksek çıkabileceği anlamına geliyor. Fakat, biz yüzde 35’lik yıl sonu enflasyon hedefine ulaşılacağına inanıyoruz. Yüzde 3’lük büyüme hedefi de bana göre rahatlıkla ulaşılabilir gözüküyor" diye konuştu. 
     



 EKONOMİ 
















</TEXT>
</DOC>
