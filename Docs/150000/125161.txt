<DOC>
<DOCNO> 125161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sondun14.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Antarktika'da 2800 yıllık mikroplar bulundu... 
</HEADLINE>
<TEXT>

     Antarktika'nın buzullarla kaplı bölgesi yakınlarında bulunan suyu tuzlu bir gölde yaklaşık 3000 yıllık mikroplar bulundu. 
     Amerikalı araştırmacıların Amerikan Ulusal Bilim Akademisi'nin dergisi ''National Academy of Sciences''da dün yayınlanan çalışmalarının sonuçlarına göre, Antarktika'da McMurdo civarında Dry Valley Kuru Vadi bölgesindeki göllerden en büyüklerinden olan Vida gölünden gelen 2 buz sarkıttan alınan parçalarda, bulundukları çevreyle hiçbir teması olmayan ve yaşama döndürülebileceği sanılan 2800 yaşından daha fazla yaşa sahip mikroplar bulundu. 
     Çalışmaya katılan Montana Üniversitesi'nden John Priscu, ''Isının düşük olması DNA'ları mükemmel şekilde koruyor ve bu da eski DNA'ların incelenmesi için 'buzdan müzeler' oluşmasına yol açıyor'' dedi. 
     Priscu, çalışmanın, mikroorganizmaların evriminin anlaşılmasına önemli katkılar sağlayabileceğini belirterek, ''Bu göllerdeki buzul sarkıtlar, barınılmasının olanaksız olduğunu düşündüğümüz çevre koşullarındaki yaşam için bir vaha gibi. Bu organizmalar, donma-çözülme döngüsünde hayatta kalabilmelerine ve sıvı haldeki suya koyulduklarında yeniden yaşama dönebilmelerine olanak sağlayabilecek aktif maddeler içeriyor olabilir'' diye konuştu. 
     Araştırmacıların aynı zamanda Vida gölünde, buzun 19 metre altında eksi 10 derecede donmamış halde bulunan su birikintisi saptadıkları, bunun nedeninin, buradaki suda tuzluluk oranının denizdekinden 7 kat daha fazla olduğu belirtiliyor. 
     





</TEXT>
</DOC>
