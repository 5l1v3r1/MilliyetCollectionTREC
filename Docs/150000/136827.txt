<DOC>
<DOCNO> 136827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/ekonomi/eko02.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütçe yine bağlanamadı 
</HEADLINE>
<TEXT>

     ANKARA Milliyet 

     Hükümet, 2003 yılı bütçesini netleştiremezken, bir toplantı daha yapılmasını kararlaştırdı. Başbakan Abdullah Gül, 2003 bütçesinin açıklanan takvime yetiştirilememesi konusunda hiç bir tereddüt ve en ufak bir ihmal sözkonusu olmadığını’ söyledi. 
     Gül, dün Başbakanlık’ta Başbakan Yardımcısı Abdüllatif Şener, Devlet Bakanı Beşir Atalay, Maliye Bakanı Kemal Unakıtan, Çalışma Bakanı Murat Başesgioğlu ve Sağlık Bakanı Recep Akdağ ile Merkez Bankası, Hazine ve Maliye bürokratlarıyla, ekonomik gelişmeleri değerlendirdi. Saat 16.00’da başlayan ve beş saat süren toplantıda, sosyal güvenlik kurumları durumu da ele alındı. 
     Toplantı öncesi bir açıklama yapan Gül, en önemli hedefin yüzde 6.5 lik faiz dışı fazlayı gerçekleştirmek olduğunu dile getirerek, "Bunu kararlılıkla gerçekleştireceğiz. Bütçe için son çalışmaları yapıyoruz. Herhangi bir tereddütümüz sözkonusu değil. Dış politikada krizler gelir geçer. Kendi gerçeklerimizle karşı karşıya kalırız. Ekonomi hiçbir şekilde ihmal edilmeyecek" diye konuştu. 
     
     Anlaşmazlık yok’ 
     Maliye Bakanı Unakıtan, "Bayramdan hemen sonra Meclis’e sunmayı düşünüyoruz. Bakanlar Kurulu’nda son şekli verilmiş olacak. 148.3’den aşağı gidebilir. Onları göreceksiniz, ama yukarı fazla gitmez. Son görüşmeler bunlar. Anlaşmazlık konusu yok. Bir toplantıya daha ihtiyaç var. Bakanlar Kurulu öncesinde yaparız" diye konuştu. 
     



 EKONOMİ 






















</TEXT>
</DOC>
