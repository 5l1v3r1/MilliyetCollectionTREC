<DOC>
<DOCNO> 138215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/soneko33.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
G-7 ahenk arıyor... 
</HEADLINE>
<TEXT>

     Irak üzerinde savaş bulutlarının toplanmakta olduğu konjonktürde biraraya gelen dünyanın en zengin ülkeleri dünya ekonomisinde ahengin nasıl kurulacağına kafa yoruyor. 
     Öndegelen sanayileşmiş ülkelerden oluşan Yediler Grubu G-7 üyesi ülkelerin maliye bakanları ve merkez bankaları başkanları, global ekonomideki tıkanıklığı gidermenin çaresini arıyor. 
     Evsahibi ülke Fransa'nın Maliye Bakanı Francis Mer, ''France 2'' devlet televizyonu kanalına verdiği demeçte, toplantının diplomatik gerginliklerden zarar görmeyeceğini, görüşmelerin ekonomik, mali konularla sınırlı kalacağını bildirdi. 
     Mer, Avrupa, ABD ve Japon ekonomilerinin zorlanmakla birlikte çok sıkıntılı, dara düşmüş durumda olmadıklarını kaydederek, iş dünyası ve mali piyasaların moralini yükseltmek için hükümetlerin neler yapabileceğine odaklanılacağını söyledi. ''Güvenin yeniden tesisi için ne yapabileceğimizi birlikte görmeye çalışacağız'' diyen Mer, savaş nedeniyle petrol fiyatlarının artmasının neden olabileceği ekonomik zararın ölçülmesine de bakılacağını kaydetti. 
     
     BORSALARDA 2.DÜNYA SAVAŞI SONRASININ DÜŞÜŞ REKORU 
     Dünyanın heryerinde menkul kıymetler borsaları geçen üç yıldır sürekli düşüşte ve bu düşüşler, 2.Dünya Savaşı sonrasından bu yana hiç görülmedik ölçekte. 
     Global borsalardaki bu önemli orandaki düşüşler bu yıl da tekrarlanırsa 1929-30 Büyük Buhran döneminden bu yanaki en kötü borsa kayıpları yaşanacak. 
     Ekonomik büyüme oranları, dünya ekonomisindeki payları toplamı yüzde 50'ye yaklaşan G-7 ülkeleri genelinde düşüyor. Türkiye dahil, 30 ülkenin üyesi bulunduğu Ekonomik İşbirliği ve Kalkınma Teşkilatı OECD global ekonomide bu yıl yüzde 2'nin biraz üzerinden fazla büyüme beklemiyor. 
     Irak'da savaş beklentisi petrol fiyatlarının yaklaşık son iki yılın en yüksek düzeyine çıkmasına, menkul kıymetler borsalarında düşüşlere neden olurken, Hazine tahvillerine talebi artırdı. 
     





</TEXT>
</DOC>
