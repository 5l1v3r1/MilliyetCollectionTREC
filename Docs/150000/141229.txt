<DOC>
<DOCNO> 141229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sondun34.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell Irak işbirliği yapmamakta ısrar ediyor 
</HEADLINE>
<TEXT>

     BM Güvenlik Konseyi'nin Irak'la ilgili toplantısında konuşan ABD Dışişleri Bakanı Colin Powell, ''Irak'ın BM ile işbirliği yapmamaya devam ettiğini'' öne sürdü. Powell, Irak'ın, kitle imha silahları ve füze yapacak altyapıya sahip olduğuna dair ellerinde kanıt olduğunu söyledi. 
     Güvenlik Konseyi'nin önünde, ''Irak'ın, tüm kitle imha silahlarını ve bunları üretme olanaklarını tasfiye etmeyi'' kabul edip etmediği yönünde tek bir soru olduğunu belirten Powell, şöyle devam etti 
     ''1441 Sayılı Karar, bunların tasfiye edilmesini öngörüyordu. Blix ve Baradei, Irak bu noktaya ulaştı diyecekler mi, diye çok dikkatle dinledim. Fakat üzgünüm ki, Irak'ın, derhal aktif biçimde ve ön şartsız işbirliği yaptığını duyamadım. 
     Yeraltı tesislerinin varlığını biz biliyoruz. Denetçiler her taşın altına bakamazlar. İspat külfeti de denetçilere yüklenemez. Bu külfet Irak'ın omuzlarındadır.'' Irak'ın, baskı altında işbirliği yapıyor gibi görünmeye çalıştığını ve Essamud füzelerinin bazılarının imha edilmesinden memnunluk duyduğunu belirten Powell, ''Ama ellerinde daha ne kadar füze var, bunu bilmiyoruz. Ancak elimizde Irak'ın yeni kitle imha silahı ve füze yapacak altyapıya sahip olduğuna dair kanıtlar var. Irak, uluslararası toplumla, 1441 Sayılı Karar'da öngörüldüğü şekilde işbirliğinde bulunmuyor'' dedi. Powell, sözlerini şöyle tamamladı 
     ''Güvenlik Konseyi sorumluluğunun gereğini yerine getirmediği takdirde, Irak, bölgeyi ve dünya barışını yeniden tehdit edecektir. Saddam'a kesin bir mesaj yollama ve silahsızlanmadığı takdirde kuvvet kullanacağımızı açıklama zamanı gelmiştir.'' 
     





</TEXT>
</DOC>
