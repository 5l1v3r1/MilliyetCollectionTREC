<DOC>
<DOCNO> 129741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sondun17.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Çek Cumhuriyetinden askeri yardım istedi 
</HEADLINE>
<TEXT>

     ABD'nin, Çek Cumhuriyeti'nden olası Irak operasyonu için, özellikle kimyasal silahla mücadele alanında askeri yardım istediği bildirildi. 
     Savunma Bakanı Jaroslav Tvrdik, gazetecilere, ABD'nin bu isteği çerçevesinde kimyasal silahlara karşı savunma ve bu silahların tespit edilmesi amacıyla halen Kuveyt'te bulunan Çek askerlerinin sayısını iki katına çıkarabileceklerini söyledi. 
     Tvrdik, Amerikalı yetkililerden belli sayıda asker ya da malzeme için şimdilik somut talep gelmediğini, ancak 100 kimyasal silah uzmanını daha Kuveyt'e gönderebileceklerini söyledi. 
     Amerikalı yetkililerin, Irak'la savaş durumunda müttefik kuvvetlerinin Çek topraklarından geçmesi ve hava sahasını kullanması için izin istediğini de belirten Tvrdik, Çek hükümetinin, ABD'nin bu taleplerini Pazartesi günü yapılacak toplantıda ele alacağını kaydetti. 
     Kuveyt'e, Mart'tan bu yana 250 Çek askerinin gönderildiği belirtildi. Çek birlikleri, Körfez Savaşı'na katılmış ve anti kimyasal silah taktikleri konusundaki uzmanlıklarıyla tanınmıştı 
     





</TEXT>
</DOC>
