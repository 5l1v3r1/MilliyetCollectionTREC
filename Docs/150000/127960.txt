<DOC>
<DOCNO> 127960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/son/sontur12.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul yeni yıla böyle girdi.. 
</HEADLINE>
<TEXT>

     Yeni yıl İstanbul'da da coşkuyla kutlandı. Taksim Meydanı, İstiklal Caddesi, Kadıköy Özgürlük Meydanı ve eğlence yerlerini dolduran İstanbullular, yoğun yağışa aldırmadan yeni yılı sevinçle karşıladı. 
     Taksim Meydanı ve İstiklal Caddesi'ni dolduran çoğunluğunu gençlerin oluşturduğu binlerce kişi, saatlerin 24.00'ü gösterdiği sırada vapurların sirenleri ve araç kornaları eşliğinde çığlıklar atarak, birbirlerine sarıldı. 
     Kollezyon firması tarafından organize edilen ve pop şarkıcısı Mirkelam'ın sahne aldığı Taksim'de, İstanbullular şarkılarla coştu, dans etti, halay çekti. 
     Havai fişeklerin gökyüzünü aydınlattığı meydanda, bazıları çeşitli giysiler giyen gençler, maytaplar yakarak, eğlendiler. 
     Bu arada, Taksim Meydanı ve İstiklal Caddesi'nde yoğun güvenlik önlemleri alındığı gözlenirken, zaman zaman alkolün etkisiyle vatandaşların birbirleriyle de tartıştıkları görüldü. 
     
     Özgürlük meydanındaki kutlama 
     Kadıköylüler de, Kadıköy Belediyesi ve Efes Pilsen'in ''Özgürlük Parkı''nda ortaklaşa düzenlediği eğlencede biraraya geldiler. 
     Sunuculuğunu Ebru Akel ile Harun Özakıncı'nun yaptığı eğlencede, Athena grubu ile sanatçılar Yonca Lodi ve Emre Altuğ konser verdi. 
     Yeni yıla havai fişek gösterileriyle girilen gecede, vatandaşlar müzik eşliğinde oynayıp, dans ettiler. 
     Bu arada, Özgürlük Parkı'na girişler polis kontrolünde yapıldı. 
     Kutlama sırasında 100'ün üzerinde polis ve 70 zabıta memurunun görev aldığı belirtildi. 
     Öte yandan, Kıyı Emniyeti ve Gemi Kurtarma İşletmeleri Müdürlüğü'nün Karaköy'deki 20 bin kişilik deposu da yeni yıl için düzenlenerek, büyük bir kutlama partisi verildi. 
     
     Binbirdirek sarnıcında parti 
     Sultanahmet'teki tarihi Binbirdirek Sarnıcı, 7 yıl süren restorasyon çalışmalarının tamamlanmasının ardından, düzenlenen yeni yıl partisi ile ziyarete açıldı. 
     Bizans döneminden kalan önemli eserlerden biri olan sarnıçta düzenlenen parti, hafif müzik eşliğinde yenilen akşam yemeğiyle başladı. 
     Mermer sütunlar arasında sunulan oryantal ve dans gösterisiyle süren gecede, müzik dinletileri de sunuldu. 
     Ziyaretçilerin eğlenceli dakikalar yaşadığı yeni yıl partisine, çoğunluğu turist yaklaşık 700 kişi katıldı. 
     Turizmin hizmetine sunulan tarihi sarnıcı, İmparator Büyük Konstantinos'un, Bizans'ı Doğu Roma İmparatorluğu'nun başkenti yaptığı zamanlarda, Philoxenus adlı bir kişinin inşa ettirdiği sanılıyor. 
     Uzunluğu 64, genişliği 56.4, tavan yüksekliği ise 14.5 metre olan sarnıçta, 224 mermer sütun bulunuyor. 16. yüzyılda ipek ve halat, Osmanlı devrinde de iplik imalatçıları tarafından kullanılan sarnıç, daha sonra içi toprak dolu bir halde terk edildi. 1995 yılında başlayan çalışmalarla içinden 7 bin kamyon dolusu moloz çıkartılan Binbirdirek Sarnıcı, restore edilerek ziyaretçilere kapılarını açtı. 
     






</TEXT>
</DOC>
