<DOC>
<DOCNO> 141036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sonspo12.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray taraftarlarının bilet isyanı... 
</HEADLINE>
<TEXT>

     Galatasaraylı bir grup taraftar, Fenerbahçe maçına bilet bulamadıkları gerekçesiyle Taksim'den Eminönü'ne kadar yürüdü. 
     Beyoğlu'ndaki Hasnun Galip Sokak'taki Galatasaray'ın kulüp binasına Fenerbahçe maçına bilet almak için giden çok sayıda taraftar, bilet bulamayınca Taksim Meydanı'nda toplandı. 
     İstanbul dışıdan gelen taraftarların da yer aldığı yaklaşık 200 kişilik grup, ara sokakları takiben Eminönü'ne doğru yürümeye başladı. Galatasaray Kulübü yönetimi ve Fenerbahçe aleyhine sloganlar atan grup, Galata Köprüsü'nün Eminönü çıkışında çevik kuvvet polislerince durduruldu. 
     Boyunlarında Galatasaray kaşkolları bulunan ve çoğunluğu lise öğrencisi taraftar grubunun çevresini saran polis, dağılmaları yönünde uyarıda bulundu. Bunun üzerine Galatasaraylı taraftarlar olaysız biçimde dağıldı. 
     
     KALAN BİLETLER MAÇ GÜNÜ SATILACAK 

     Galatasaray'da, 8 Mart Cumartesi günü yapılacak Fenerbahçe maçı için az sayıda kalan biletin maç günü satılacağı bildirildi. 
     Türkiye Kupası'nda Malatyaspor ile yapılan karşılaşmanın hemen bitiminde bilet satışına başlayan sarı-kırmızılı kulübün resmi internet sitesinde yapılan açıklamada, ''Galatasaray-Fenerbahçe karşılaşmasının sınırlı sayıda kalan yeni açık tribün biletleri, 8 Mart Cumartesi günü sabahı Ali Sami Yen Stadı gişelerinden satışa sunulacaktır'' denildi. 

     
</TEXT>
</DOC>
