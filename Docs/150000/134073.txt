<DOC>
<DOCNO> 134073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sondun24.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Nato'dan net mesaj "Türkiye'nin savunması için çatlak yok" 
</HEADLINE>
<TEXT>

     NATO'daki Türk ve yabancı kaynaklar, ''Irak'ta olası savaş halinde, İttifak'ın savunma alanı içinde bulunan Türkiye'nin müttefikler tarafından da savunulmasına ilişkin en ufak bir tereddüt ve çatlak ses bulunmadığını'' açıkladılar. 
     A.A'nın sorularını yanıtlayan NATO diplomatları, Irak konusunda ABD tarafından 14 Ocak'ta başlatılan sürecin devam ettiğini, bu çerçevede Türkiye'nin savunma alanında takviyesinin de öngörüldüğünü, gerekli planların yapıldığını bildirdiler. Söz konusu takviye çerçevesinde, Türkiye'ye AWACS radar uçakları, Patriot füzeleri ve kitle imha silahlarına karşı korunma yetenekleri aktarılması da gündemde bulunuyor. 
     Başta Fransa ve Almanya olmak üzere bazı ülkelerin, ''sürecin içeriği değil, zamanlaması konusunda'' tereddütleri bulunduğunu belirten kaynaklar, ''bu müttefiklerin, BM sürecine zaman tanınmasından ve ABD'nin 5 Şubat'ta, BM Güvenlik Konseyi'ndeki açıklamalarının beklenmesinden yana olduklarını'' ifade ettiler. 
     Kuzey Atlantik Antlaşması'nın 5. maddesi, bir müttefik ülkenin saldırıya uğraması halinde ''kollektif savunmayı'' ve dayanışmayı öngörüyor. Antlaşmanın 4. maddesi ise 5. maddeye bir ''ön hazırlık'' niteliği taşıyor. Bu maddeye göre, bir müttefik, ''saldırı olasılığını hissetmesi halinde'' konuyu NATO Konseyi'ne getirebiliyor ve savunma planlamalarının hazırlanması talebinde bulunabiliyor. 
     Türk diplomatik kaynaklar, Türkiye'nin bu tür bir girişimde bulunmasının en doğal hakkı olduğunu, ancak bugünkü aşamada bunun yapılmadığını, ABD tarafından başlatılan sürecin tamamlanmasının beklendiğini ifade ettiler. 
     Bu süreç çerçevesinde ele alınan paketin içinde Türkiye'nin özel durumuna ve savunmasına ilişkin ayrıntılı öneri ve önlemler de bulunduğunu belirten Türk kaynaklar, gelecek hafta ortaya daha net bir tablo çıkabileceğini, Türkiye'nin, ''bu konunun bir an önce karara bağlanmasını, sürüncemede bırakılmamasını istediğini'' belirttiler. 
     Ankara'nın, gelişmelere göre tavır belirleyeceğini ve İttifak bünyesindeki seçenekleri değerlendireceğini, 4. maddenin hareket noktası olarak ele alınmasının güçlü bir olasılık şeklinde görüldüğünü bildiren kaynaklar, ''ilave adımlar atmak için gelişmelerin izlendiğini'' söylediler. 
     Türk diplomatik kaynakları, ''her halükarda, Fransa ve Almanya dahil tüm NATO müttefiklerinin, olası bir savaş halinde Türkiye'nin savunmasına yönelik yükümlülüklerini yerine getirecekleri güvencesi verdiklerini, bu konuda hiçbir tereddüt olmadığını, İttifak bünyesinde bu alanda çatlak bir ses duyulmadığını'' belirttiler. 
     





</TEXT>
</DOC>
