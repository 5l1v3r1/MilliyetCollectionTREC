<DOC>
<DOCNO> 144981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sondun22.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times "Türkiye Irak'a girerse savaş içinde savaş çıkar" 
</HEADLINE>
<TEXT>

     Türkiye'nin Kuzey Irak'a müdahale etmek istemesi, Batı basınında büyük tepki yaratmaya devam ediyor. 
     Financial Times gazetesi, "Türkiye, Irak'ın dışında tutulmalı" derken AB ve ABD'nin, Türkiye'ye "müdahale etmesi halinde NATO ile olan ilişkilerini ve AB üyelik umutlarını zedeleyeceğini" açık bir biçimde söylemesi gerektiğini savundu. 
     Uluslararası ekonomik çevrelerin etkili gazetesi Financial Times, "Türkiye, Irak'ın Dışında Tutulmalı" başlıklı başyazısında ABD ve İngiliz kuvvetlerinin Güney Irak'tan Bağdat'a doğru ilerlerken ülkenin kuzeyindeki dengenin bıcak sırtında olduğunu belirtti. Gazete, "Bunun Saddam Hüseyin'in güçleriyle pek bir ilişkisi yok. Daha çok komşu Türkiye'nin resmen tanımlamayı reddettiği ulusal' çıkarlarını korumak amacıyla Kürtlerin yoğun olduğu Kuzey Irak'a bir müdahalede bulunma niyeti ile ahlakası var" diye yazdı. 
     Türkiye'nin yalanlamasına karşın bölgeye göndermek istediği 40 bin askerden oluşan gücün küçük bir öncü birliğinin sınırı geçtiği sanıldığını kaydeden gazete, "Eğer geri kalanı da girerse Türkler ile yerel Kürt milisleri arasında savaş içinde savaş kesin bir biçimde patlak verir. 
     Bu zaten karmaşık olan bir savaşı daha da komplike hale getirecek ve ABD-İngiliz kuvvetlerinin Saddam rejiminin kaldırılmasının ardından Irak'ı birlik içinde tutma şansını azaltır" yorumunu yaptı. İngiliz gazetesi, "Irak savaşı konusunda ABD ve NATO'da ortaya çıkan acı bölünmelere karşın tüm Avrupa ABD ile birlikte hareket ederek Türkiye'ye müdahale ederse NATO ile olan ilişkilerini ve AB üyelik umutlarını zedeleyeceğini net ve yanlış anlamalara yol açmayacak biçimde söylemelidir" diye yazdı. 
     Financial Times, Ankara'nın sınırını büyük bir göç dalgasına karşı güvenli kılması gerektiğini söylediğini belirtirken Körfez savaşı sırasında 500 bin Kürdün Türkiye'ye kaçtığını kaydetti. Ankara'nın bu gelişmelerin Güneydoğu'da Kürtlerin 1984 yılında başlatıkları ayaklanmayı alevlendirmeye yardımcı olduğunu da söylediğine dikkat çeken gazete, "Ancak Türkiye'nin o sorunu çözmek için halen Irak sınırının içerisinde 3 bin askeri var. Onun gerçek korkusu, Irak'taki 4 milyon Kürdün 1999 yılından beri yararlandığı öz yönetimin genişleyerek sınırın diğer tarafındaki 12 milyon Kürte yayılmasıdır" görüşünü öne sürdü. 
     Geçen yaz aylarında üst düzey Türk yetkili ve subaylarının Iraklı Kürtlerin, Badğat tarafından kovuldukları Kerkük kentine dönme girişimlerine göz yummayacaklarını söylediklerini kaydeden gazete, Ankara'nın aynı zamanda Türkmenleri koruma görevini de hayal ettiğini savundu. Türkiye'nin Türkmenlerin sayısını şişirdiğini öne süren gazete, Türkiye'yi sanki Kürt mültecilerinin Kuzey'e yönelmelerinden çok Kerkük mültecilerinin Güney'ye, evlerine dönmeleri kaygılandırdığını belirterek Kerkük'ün petrol zenginliklerinin, Türkiye'nin bir parçasını koparacak bir "pan Kürt devleti"ni ortaya çıkartmasından korktuğunu da iddia etti. 
     Irak savaşının Osmanlı imparatorluğunun Batı tarafından parçalanmasını unutmayan Türkiye'nin ve Türkiye'den korkan Kürtlerin korkularını canlandırdığını savunurken de Kürtlerin Irak'ta zoraki bir mücadele ile kazandıkları haklarının geri alınmasının kabul edilemeyeceğini belirtti. 
     Gazete, bunun Avrupa ve Amerika tarafından tek bir sesle ve açık bir biçimde Türkiye'ye bildirilmesini istedi. 
     




</TEXT>
</DOC>
