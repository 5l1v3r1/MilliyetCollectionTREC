<DOC>
<DOCNO> 143857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun34.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerleri Irak'ın güneyine saldırı başlattı.. 
</HEADLINE>
<TEXT>

     Kuveyt'teki Amerikan deniz piyadelerinin, Irak'ın güneyinde Ummu Kasr limanını işgal için saldırı başlattığı bildirildi. Öte yandan şu sıralarda Kuveyt'te acil durum sirenleri yeniden çaldıktan bir süre sonra sirenlerin çalması sona erdi. Kuveyt televizyonu, acil durum sinyalinden sonra acil durumun geçtiğini belirten ikinci sinyalin çalındığını kaydetti. 
     Kuveyt'te acil durum sirenleri çalmasından sonra, insanların gaz maskelerini takmaya başladıkları kaydedilmişti. 
     Daha sonra gelen haberlerde, Kuveyt çölündeki Amerikan askerlerine, Irak'tan gönderildiği sanılan bir füze atıldığı bildirilmişti. 
     İRNA'nın haberine göre, Kuveyt Radyosu, Amerikan deniz piyadelerinin Basra kenti yakınındaki Basra Körfezi kıyısında bulunan Ummu Kasr limanına saldırı başlattığını duyurdu. 
     Haberde, saldırının bir işgal sırasında çıkarmada kullanılacak Hovercraft araçları için yer hazırlama operasyonunun parçası olduğu belirtildi. 
     Bu arada İran devlet televizyonu, İran'ın hava sahasını ''savaşan güçlere'' kapattığını duyurdu. 
     Habere göre, Dışişleri Bakanlığı Sözcüsü Hamid Rıza Asefi, İran hava sahasının savaşan taraflara kapatıldığını belirterek, taraflardan bu karara saygı duymalarını istedi. Gelişmeleri izliyoruz... 

     
</TEXT>
</DOC>
