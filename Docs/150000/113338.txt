<DOC>
<DOCNO> 113338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sontur25.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'e Tahtakale'de ''ayaklı borsacı'' protestosu 
</HEADLINE>
<TEXT>

     Eski Devlet Bakanı Kemal Derviş, Kapalıçarşı'yı gezerken uğradığı Tahtakale'de "ayaklı borsacı" olarak nitelenen bir grup tarafından protesto edildi. Derviş, grubun protestosunu "Tepkilerini gösteriyorlar. Doğaldır" diye değerlendirdi. 
     CHP milletvekili adayı Derviş, seçim çalışmaları kapsamında ilk olarak İstanbul Kuyumcu Esnaf ve Sanatkarları Odası'nı ziyaret etti. Derviş, Oda Başkanı Alaattin Kameroğlu'ndan, sektörün sorunlarıyla ilgili bilgi aldı. 
     Bazı oda üyeleriyle birlikte Kapalıçarşı'ya giden Derviş, burada da Kapalıçarşı Esnafları Derneği yöneticileri ile bir araya geldi. Daha sonra tarihi çarşıyı gezen Derviş, Tahtakale'ye geldiğinde, "ayaklı borsacı" olarak nitelenen 30-40 kişilik bir grubun protestosuyla karşılaştı. "Türkiye bizimdir bizim kalacak" ve "Başbakan Tayyip" diye slogan atan gruba Kameroğlu ile Kapalıçarşı Esnafları Derneği yöneticileri, "Siz esnaf olamazsınız. Sizin yaptığınız ayıp" diyerek müdahale etmek istedi. Buna rağmen grup, slogan atmaya devam etti. 
     Derviş'in beraberindeki CHP'liler de gruba, "Başbakan Baykal" diye karşılık verdi. 
     İki grup arasında kısa süren gerginlik, çarşıda görevli güvenlik güçlerinin araya girmesi ve Derviş'in de güzergah değiştirmesiyle son buldu. 
     Derviş, protestoları "Tepkilerini gösteriyorlar, doğaldır. Ama hiçbir zaman bunu kavgaya dönüştürmemek lazım. Olumlu tepki daha fazlaydı" diye değerlendirdi. 
     Derviş, daha sonra Mahmutpaşa esnafı ile Mısırçarşısı Esnafları Yardımlaşma ve Koruma Derneği'ni ziyaret etti. 
     





</TEXT>
</DOC>
