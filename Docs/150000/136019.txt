<DOC>
<DOCNO> 136019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/spor/aspo.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
5 PEKİYİ 0-5 
</HEADLINE>
<TEXT>

Beşiktaş, Fenerbahçe galibiyetinden sonra dün de Körfez’i bombaladı, Ahmet Dursun, İlhan Mansız 2 , Giunti ve Tayfur’un golleriyle farkı yakaladı. Kocaeli bir penaltı kaçırdı 
90 dakika      BİLAL MEŞE 

     Beşiktaş, çekinerek geldiği Kocaeli deplasmanından farklı skorla ayrılırken, liderlik koltuğundaki yerinin rastlantı olmadığı bir kez daha kanıtladı. 
     Kocaelispor ara transferde üç Gürcü, bir de Bulgar oyuncu aldı. Ne var ki, bu transferlere karşın Körfez’de değişen bir şey yok... 
     5. dakikada Engin sağdan indi, sert vurdu. Top az farkla yandan auta çıktı. 
     14. dakikada Ahmet Dursun - Kaan Dobra yardımlaşmasından nefis bir gol çıktı. Ceza alanının sağında topla buluşan Ahmet Dursun uzak köşeye vurdu. Top önce direğin içine çarptı, sonra filelerle kucaklaştı 0 - 1 
     Golden sonra Kocaelispor’dan bir şeyler bekledik. Ama bu süreç içinde özellikle Beşiktaş’ın orta alanında geriye dönük yapılan gereksiz paslar oyunun kalitesini çok düşürdü. 
     45. dakikada o ana kadar özellikle oyunun akışını iyi sağlayan ve avantajları yerinde değerlendiren Selçuk Dereli’nin garip penaltı kararı bizi şaşırttı. Aslında Selçuk Dereli penaltı vermeyecekti. Tayfur’un bir an için duraklamasını fırsat sayan Dereli, yardımcısının da katkısıyla penaltı noktasını gösterdi. Atışı kaptan Nuri kullandı, Cordoba gole izin vermedi. 
     Bu maçın kader anı mıydı Acaba Nuri golü atsaydı, fark önlenir miydi Bunlar sadece varsayım... Bize soracak olursanız, sonuç değişmeyecekti. Çünkü Kocaelispor’da sonucu değiştirecek hiçbir üretkenlik göremedik. 
     67. dakikada İbrahim soldan indi. Altı pasa kesti. Ahmet Dursun vurdu, kaleciden döndü. Boşta kalan topu İlhan tamamladı 0-2 
     Bu golden sonra kelimenin tam anlamıyla dağılan Kocaeli farklı skora davetiye çıkardı. 
     72. dakikada Ahmet Dursun sağdan hareketlenen İlhan’a topu yükseltti. Sergen pas geçti. Boşta kalan topu İlhan Mansız tavana çaktı 0 - 3 
     75. dakikada ara transferde alınan Giunti ilk çıktığı resmi maçında golle tanıştı. Bu dakikada Sergen’in sağdan ortasında topla buluşan İtalyan futbolcu soluyla ceza alanı dışından vurdu 0 - 4 
     82. dakikada İlhan’a kasıtlı tekme atan Hüseyin kırmızı kartla oyun dışı kaldı. 
     83. dakikada kazanılan frikik atışını Sergen kullandı. Kaleci topu enfes kurtarışla kornere tokatladı. 
     85. dakikada yine Sergen sahnedeydi. Tecrübeli futbolcu soldan indi direğe yakın bir mesafeden topu Tayfur’la buluşturdu. Kaptan’a vurmak kaldı 0 - 5 
     
     
     Maçın adamı 
     UZUN sakatlık döneminden sonra, sahalara fırtına gibi döndü. Fenerbahçe derbisinde attığı golle takımını sırtlayan Ahmet Dursun, dün geceki performansıyla da alkış aldı. Sıkı markaj altında kaldı. Çapraz koşularla kendine yol açtı. Bir gol attı, bir golün de asistini yaptı. İlhan Mansız’ın forvetteki partner boşluğunu doldurdu. 
     
     Maçtan rakamlar 
     İLHAN MANSIZ 
     TOPLA BULUŞMA 30 
     OLUMLU PAS 22 
     OLUMSUZ PAS 6 
     ŞUT 4 
     KALEYİ BULAN ŞUT 4 
     OFSAYT 1 
     
     Maçın hakemi 
     Yardımcı yanılttı 
     HAKEM Selçuk Dereli göze batan bir hata yapmadı. Tayfur’un, elle oynadığı bile tartışılacak ve dışardaki hareketini penaltı ile değerlendirmesinin faturası yardımcısı Selçuk Kaya’ya aitti. Çünkü penaltı kararını Kaya verdi. Dereli’nin belki de tek hatası, Orhan Ak’ın kasti hareketlerine göz yummasıydı. Hüseyin’e kırmızı kartı doğruydu. 
     
     Göze batanlar 
     CORDOBA Karşılaşma boyunca penaltının dışında fazla görev düşmedi. Penaltı atışında tecrübesini konuşturdu, zamanlaması mükemmeldi. 
     RONALDO Oynadığı her maçta parlıyor. Dünkü sınavda da hem Zago’nun boşluklarını kapadı, hem de rakip forvete geçit vermedi. 
     TAYFUR Orta sahanın en çalışkan ismiydi. Savunmanın sıkıştığı anlarda yardıma koştu. İkili mücadelelerde ayakta kalmayı başardı. 
     İLHAN MANSIZ İlk 45 dakikada sahada hayalet gibi dolaştı. Ancak ikinci yarıda yıldızlaştı. İki gol atarak takımını rahatlattı. 
     İMEDADZE Ara transferde büyük umutlarla alındı. Ancak çıktığı ilk maçta bekleneni veremedi. Beşiktaş savunmasında kayboldu gitti. 
     NURİ Tecrübeli kaptan, ilk yarıda atamadığı penaltıyla maçın kaderini değiştirdi. İkinci yarıya iyi bir başlangıç yapamadı. 
     
     Maçtan notlar 
     Uyanık taraftar 
     BEŞİKTAŞ taraftarının fendi, Kocaelispor’u yendi. Yeşil - Siyahlı yönetim, misafir seyircinin oturacağı tribünlerin bilet fiyatını 30 milyon liraya yükseltmişti. Ancak 500 dolayındaki Kartal taraftarı önce 4 milyon lira ödeyip stada girdi, ardından da bir yolunu bulup kendilerine ayrılan yere geçti. 
     
     Kadro stadda 
     RUMEN teknik adam, bundan önceki maçların aksine ilk 11’ini Kocaeli’de belirledi. Lucescu, Ümraniye çıkışında saha şartlarını görüp kadroyu ona göre belirleyeceğini söyledi. Beşiktaş Teknik Direktörü, stada gidildiğinde önce zemini kontrol etti, ardından da kadroya son şeklini verdi. 
     
     Kaan’a sevgi 
     KOCAELİSPOR taraftarı eski futbolcuları Beşiktaşlı Kaan Dobra’yı unutmadı. Polonya asıllı oyuncu ilk kez Yeşil - Siyahlılar’a karşı forma giyerken, tirbünlerin kendisini çağırıp tezahürat yapmasına aynı şekilde karşılık verdi. 
     
     Kapı engeli 
     BEŞİKTAŞ Başkanı Serdar Bilgili, protokol girişinin çok kalabalık olması yüzünden VIP salonundan sahaya girmek istedi. Ancak kapı görevlileri, kalabalık gruptan sadece Bilgili’nin içeriye girebileceğini belirtti. Bunun üzerine başkan, "Ben de arkadaşlarımla birlikte giderim. Buradan girmem" diyerek protokol kapısından geçti. 
     
     PAF ertelendi 
     PAF Ligi maçı, saha zemininin karla kaplı olması nedeniyle ertelendi. KEV Sefa Sirmen Tesisleri’ndeki karşılaşma için sahaya çıkan hakem Taylan Üstün, kar kalınlığının 15 santimetre olması ve tesislerde sahayı temizleyecek ekip bulunmayışı nedeniyle karşılaşmayı oynatmadı. 
     
2 saat yetti      KOCAELİ İsmetpaşa Stadı’nın karla kaplı zemini, 25 kişilik ekip tarafından 2 saat içinde temizlendi. Stat Müdürü Cengiz Sert, sabah satlerinde yaklaşık 10 santim kar olan zemini kar sertleşmeden önce temizletti. Öğlen saatlerinde bembeyaz olan kar örtüsü kaydırıldı ve yemyeşil çim saha ortaya çıktı. Bundan sonra yağan kar da zemini etkilemedi. Sahanın çeşitli yerlerine açılan deliklerle de, zemindeki suyun toprağa gitmesi sağlandı. 
     



 SPOR 




























</TEXT>
</DOC>
