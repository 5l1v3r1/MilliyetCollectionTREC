<DOC>
<DOCNO> 122161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sontur09.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmen hakkında cinsel taciz davası açıldı... 
</HEADLINE>
<TEXT>

     Ankara Cumhuriyet Başsavcılığı, Kardelen İlköğretim Okulu öğretmeni E.D. hakkında öğrencilerinden 3'üne, ''cinsel tacizde bulunduğu'' iddiasıyla 7 yıl 6 aya kadar hapis istemiyle dava açtı. 
     Edinilen bilgiye göre, Kardelen İlköğretim Okulu İngilizce öğretmeni E.D. hakkında, 5 D sınıfı öğrencileri S.Ü, M.B. ve D.E'ye değişik tarihlerde cinsel tacizde bulunduğu iddiasıyla Ankara Cumhuriyet Başsavcılığı'na yapılan suç duyurusu sonuçlandırıldı. 
     Asliye Ceza Mahkemesi'ne açılan davanın iki sayfalık iddianamesinde, mağdur S.Ü, M.B ve D.E'nin, değişik tarihlerde öğretmenlerinin tacizine uğradıkları yolundaki ifadelerine yer verilirken, öğretmen E.D'nin ise ''öğrencilerine kendi çocukları gibi davrandığını, sevgi ve şefkat gösterdiğini, ırz ve namuslarına yönelik söz ve eylemlerde bulunmadığını'' söylediği kaydedildi. 
     İddianamede, ''Sanığın idari görevinin gereklerini yerine getirdiği sırada, öğrencisi ve olay tarihinde 12 yaşından küçük olan mağdurlar üzerinde öğretmen olarak tesis ettiği kolaylıklardan yararlanarak, Türk Ceza Kanunu'nun 416 2. maddesindeki ırza tasaddi suçunu işlediği anlaşılmıştır'' denildi. 
     Öğretmen E.D. hakkında, TCK'nın ''zorla ırza tasaddi'' hükmünü içeren 416 2 ve ''ceza artırımını'' öngören 417. maddeleri uyarınca 4 yıl 6 aydan 7 yıl 6 aya kadar hapis cezası istendi. 
     





</TEXT>
</DOC>
