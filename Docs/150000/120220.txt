<DOC>
<DOCNO> 120220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sonspo02.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, yenilmezlik peşinde... 
</HEADLINE>
<TEXT>

     Gaziantepspor Kulübü Basın Sözcüsü Kamil Gereçci, deplasmanda Göztepe ile yapacakları karşılaşmada hedeflerinin yine galibiyet olacağını söyledi. 
     Kamil Gereçci, Gaziantepspor'un, son yılların en başarılı ve istikrarlı takımı olduğunu belirterek, ''İstikrar tecrübemizi bu yıl zirveye taşıdık ve 13. hafta sonu itibarıyla Beşiktaş ile birlikte yenilmezlik unvanına sahip 2 takımdan birisi olarak Birinci Süper Lig'e damgamızı vuracağımızı gösterdik'' dedi. 
     Sezon başından beri sakat ve cezalı oyuncuları bahane göstermeden her karşılaşmaya galibiyet hedefiyle çıkıp en azından yenilmeden sahadan ayrılan taraf olduklarını kaydeden Gereçci, ''Yeni ve genç futbolcularla sezona başladık, teknik direktör futbolcuları, futbolcular teknik direktörü yeterince tanımıyordu ama başarıyı yakaladık'' diye konuştu. 
     Takımda ilk 11'de oynayan önemli futbolcuların sakatlanmasına karşın, yerlerini alan genç oyuncuların başarılı performans ortaya koyarak ligde 2. sıraya çıkılmasını sağladıklarını anlatan Gereçci, sözlerini şöyle sürdürdü 
     ''Kıran kırana geçen ligde zirveye demir atmak kolay bir iş değil. Çok sürpriz sonuçların alındığı ligde, Gaziantepspor başarısını kanıtlamıştır. Ancak bunu yeterli görmüyoruz. 13. hafta sonundaki başarıyı, sezon sonuna taşımayı amaçlıyoruz, hedefimiz budur. 
     Göztepe ile zorlu bir karşılaşmaya çıkacağız. Yine hedefimiz 3 puan olacaktır. Rakibin durumuna değil, kendi durumumuza bakıyoruz. İzmir'den puanla döneceğimize inanıyoruz. Gaziantepspor, Birinci Süper Lig'de artık Anadolu'nun gururu oldu. Bundan gurur ve mutluluk duyuyoruz.'' Gereçci, Göztepe maçına günde 1 çalışmayla hazırlanan takımın, İzmir'e 23 Kasım Cumartesi günü gidileceğini ve son antrenmanın da İzmir'de yapılacağını sözlerine ekledi. 
     





</TEXT>
</DOC>
