<DOC>
<DOCNO> 140105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/soneko13.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Maliye Bakanı Mehmet Bayram, Ankara'ya gitti... 
</HEADLINE>
<TEXT>

     KKTC Maliye Bakanı Mehmet Bayram, temaslarda bulunmak üzere Ankara'ya gitti. 
     Bayram, KKTC'den ayrılmadan önce Geçitkale Havaalanı'nda yaptığı açıklamada, ''Ankara'da, 2003 bütçesindeki ödeneklerle ilgili küçük sıkıntıların giderilmesi yönünde temaslarda bulunacağını'' söyledi. 
     İlgili görüşmelerin daha önce tamamlandığını ve 2003 bütçesinin Cumhuriyet Meclisi'nden geçirildiğini hatırlatan Bayram, Ankara'da, bütçenin akışıyla, uygulamasındaki ödeneklerin düzenli gelişinin sağlanması ve gününde harcanabilmesi için gerekli temaslarda bulunacağını kaydetti. 
     Mehmet Bayram ayrıca, Kıbrıs'taki son gelişmelerin sonucu olarak ortaya çıkan ekonomik durumun da Ankara'da ele alınacağını söyledi. Bayram, bu konuyla ilgili olarak Maliye Bakanı, TBMM Başkanı ve Dışişleri yetkilileriyle gerekli görüşmelerin yapılacağını belirtti. 
     Maliye Bakanı Mehmet Bayram, temasları sonunda KKTC'nin beklentilerinin karşılanacağına olan inancını dile getirdi. 
     Ankara'daki temaslarına yarın başlayacak Bayram, temasları kapsamında Devlet Bakanı ve Başbakan Yardımcısı Abdüllatif Şener, Devlet Bakanı Ali Babacan ve Maliye Bakanı Kemal Unakıtan'la biraraya gelecek. Maliye Bakanı Mehmet Bayram, 4 Mart Salı günü ise TBMM Başkanı Bülent Arınç tarafından kabul edilecek. 
     Bayram, Ankara'daki temaslarında Kalkınma Bankası kredileri ve KKTC ekonomisine yönelik Türkiye Cumhuriyeti'nin sağlayacağı destek konusunu ele alacak. 
     





</TEXT>
</DOC>
