<DOC>
<DOCNO> 104082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sontur14.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Derviş muhatabamız değil..." 
</HEADLINE>
<TEXT>

     AK Parti Genel Başkanı Recep Tayyip Erdoğan, ''DYP Genel Başkanı Tansu Çiller'in başbakan olacağı ve seçimin erteleneceğine'' ilişkin iddiaları değerlendirirken, ''Seçimin ertelenmesine yönelik atılan adımlar, bu çirkin buluşmalar, siyasi etik açısından yanlış olmasının yanında, milletimize de büyük saygısızlıktır'' dedi. 
     Erdoğan, AK Parti Genel Merkezi'ne gelişinde gazetecilerin sorularını yanıtladı. 
     ''Seçimin ertelenmesi koşuluyla, DYP Genel Başkanı Tansu Çiller'e başbakanlık teklif edildiğine'' ilişkin haberlerin hatırlatılması üzerine Erdoğan, TBMM'nin 3 Kasım'da seçim kararı aldığını ifade ederek, ''Seçimin ertelenmesine yönelik atılan adımlar, bu çirkin buluşmalar, siyasi etik açısından yanlış olmasının yanında, milletimize de büyük saygısızlıktır'' dedi. 
     Bu tür adımların siyaset kurumunun yıpranmasına yol açtığını belirten Erdoğan, milletin ''bu tür çirkin buluşmaları hiçbir zaman affetmeyeceğini'' dile getirdi. 3 Kasım seçimlerinin erteleneceği inancını taşımadığını kaydeden Erdoğan, seçime dönük çalışmaların son hızla devam ettiğini bildirdi. 
     Erdoğan, ''Derviş ve CHP'yi rakip olarak görüyor musunuz '' sorusuna da şu karşılığı verdi 
     ''Derviş, AK Parti'nin muhatabı değildir, Derviş bir bireydir. Şu anda CHP içindeki görevi nedir, onu bilemem. Bizim değerlendirmeye alacağımız CHP'dir ve CHP, AK Parti'nin muhatabıdır. Çünkü bir kurumdur. Siyasi partiler içerisinde özel bir yeri vardır ve bu kurumlar kendi mücadelelerini aktörleriyle birlikte yürütürler ve Sayın Derviş de CHP'nin içinde aktörlerden bir tanesidir.'' ''CHP ile AK Parti arasında ittifak olup olamayacağı'' sorusunu da yanıtlayan Erdoğan, AK Parti'nin gündeminde böyle bir şey olmadığını bildirdi. Erdoğan, ''Kurumların ittifakı, hiçbir zaman halkın ittifakı anlamına gelmez. Onun için bu ittifaklar aldatıcıdır, yanıltıcıdır'' diye konuştu. 
     





</TEXT>
</DOC>
