<DOC>
<DOCNO> 144342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sontur11.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhuriyet Kadınları Derneği'nden "Irak'a destek" 
</HEADLINE>
<TEXT>

     Cumhuriyet Kadınları Derneği yöneticileri, Irak'ın Ankara Büyükelçisi Talip Abid Salih'e destek ziyaretinde bulundu. Salih, ''Bu savaşa karşı çıkmak lazım. Saldırı ırakla sınırlı kalmayacak'' dedi. 
     Cumhuriyet Kadınları Derneği Genel Sekreteri Aysel Önsel ve beraberindeki bir grup dernek üyesi, Irak'ın Ankara Büyükelçisi Salih'i ziyaret etti. 
     Önsel, ziyarette yaptığı konuşmada, ABD'nin Irak'a yönelik başlattığı savaşı kınadıklarını, Türk halkının Irak halkının yanında olduğunu göstermek için ziyareti gerçekleştirdiklerini söyledi. 
     ABD'nin asıl amacının Irak'ın kaynaklarını ele geçirmek olduğunu vurgulayan Önsel, BM ve uluslararası hukukun hiçe sayıldığını kaydetti. 
     Önsel, ''ABD, bu haliyle bizim müttefikimiz, dostumuz olamaz. Hiçbir ülke, savaşla başka bir ülkeye demokrasi getiremez. Irak'tan sonra sıranın yarın kime geleceği belli değil. Biz ülkemiz için de kuşkuluyuz'' dedi. Irak'ın Ankara Büyükelçisi Salih de, ziyaretten duyduğu memnuniyeti dile getirdi. ABD yönetiminin ''kovboy aklıyla'' davrandığını ifade eden Salih, Irak'ta kitle imha silahı bulunmadığını, ABD'nin asıl amacının Irak'ın petrolü olduğunu ve bunu ele geçirmeye çalıştığını söyledi. 
     





</TEXT>
</DOC>
