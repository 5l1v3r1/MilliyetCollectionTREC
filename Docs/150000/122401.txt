<DOC>
<DOCNO> 122401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/siyaset/asiy.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirt seçimi yeniden 
</HEADLINE>
<TEXT>

AKP lideri Erdoğan’ı parlamento için umutlandıran iptal kararına göre Jet Fadıl’ın mazbatası iptal edildi. Yeni seçim Şubat 2003’te yapılacak 
     GÖKÇER TAHİNCİOĞLU Ankara 

     YSK, 3 Kasım’da Siirt’te yapılan seçimi iptal etti. İptal kararıyla, Siirt’ten bağımsız seçilen Fadıl Akgündüz’ün milletvekilliği sona erdi. Erdoğan’ın adaylığını da etkileyecek olan, 2003 yılının şubat ayında Siirt’te yapılacak seçimin esaslarını bugün belirleyecek olan YSK’nın kararına göre AKP de, Anayasa ve yasalarda değişiklik çalışmalarına başlayacak. 
     YSK, Siirt’in Pervari ilçesine bağlı Doğanköy’de sandık kurulmadığı için 706 seçmenin oy kullanamadığını belirterek, seçimin iptalini isteyen AKP’nin başvurusunu haklı buldu. Milletvekili Seçimi Kanunu’nun 39. maddesine göre, kararın Resmi Gazete’de yayımlandığı tarihi izleyen 60. günden sonraki ilk pazar günü Siirt’te seçim yapılacak. Buna göre karar Resmi Gazete’de bugün yayımlanırsa, seçim 3 Şubat’ta, yarın veya sonraki birkaç gün içinde yayımlanırsa, 9 Şubat’ta yapılacak. 
     
     Karar TBMM’ye bildirilecek 
     Kararla, Siirt’ten Meclis’e giren AKP’li Mervan Gül, CHP’li Ekrem Bilek ve bağımsız Akgündüz’ün vekillikleri de sona ermiş oldu. Bu isimlerin mazbataları, YSK’nın kararı TBMM Başkanlığı’na ulaştıktan sonra iptal edilecek. 
     
AKP’nin işi çok zor... PARTİ ADI ALDIĞI OY YÜZDE DEHAP 26913 32.192 MHP 5953 7.121 DYP 3986 4.768 ANAP 8235 9.850 CHP 7449 8.910 AKP 14649 17.522 BAĞIMSIZ 11450 13.696      
     
Savcılıktan YSK’ya Jet Fadıl sorusu      Siirt’teki seçimlerin iptal edilmesi üzerine harekete geçen Bağcılar Başsavcılığı, Almanya’daki bazı Türk vatandaşlarını dolandırdığı gerekçesiyle hakkında soruşturma açılan Siirt Bağımsız Milletvekili Fadıl Akgündüz’ün hukuki durumunun bildirilmesi amacıyla YSK’ya yazı gönderdi. Başsavcılık, YSK’nın milletvekilliğinin düştüğünü bildirmesi halinde Akgündüz hakkında 247 kişiyi dolandırdığı gerekçesiyle 494 ile bin 235 yıl arasında hapis istemiyle dava açabilecek. 
     
Deniz Baykal’dan Erdoğan’a destek      CHP Genel Başkanı Deniz Baykal, Yüksek Seçim Kurulu’nun YSK AKP’nin başvurusu üzerine Siirt’te seçimleri iptal etmesine yönelik kararına ilişkin, "Yasakların kaldırılmasına destek vereceğiz. 76. maddeyi hemen, derhal değiştiririz. Bu tavrımız peşin ödeme’ diye değerlendirilebilir. AKP vakit geçirmeden aynı iyi niyetle değişiklik için üzerine düşeni yapmalıdır" dedi. HADEP eski lideri Murat Bozlak da, AKP yasal düzenleme yaparsa, Akın Birdal’la birlikte aday olacağını açıkladı. 
     
Erdoğan’ı ağlatan ve sevindiren kent      Siirt’te okuduğu şiir nedeniyle 312’den mahk m olan Erdoğan, seçimlerde aday olamamıştı. YSK, Anayasa 76. madde ve Milletvekili Seçimi Kanunu’nun 11.f 3 "312’den mahk m olanlar affa uğramış olsalar bile aday olamazlar" içerikli hükümleri uyarınca, Erdoğan’ın adaylığına onay vermemişti. AKP bu hükümleri değiştirirse, Erdoğan milletvekili seçilebilecek. 20 Ocak 2003’te memnu haklarının iadesi için başvurma hakkı olan Erdoğan, mahkeme haklarını iade ederse, yine milletvekili seçilebilecek. 
     
Siirt’te iptal tartışma yarattı      AKP’nin başvurusuyla Siirt’teki seçimlerin iptal edilmesi, farklı yorumlara yol açtı. Kararın siyasi olduğunu belirten CHP İl Başkanı Mervan Bilek, "Hukuk çiğnenmiştir. Vali yardımcısının baskısıyla köylüler, Sandık kuruldu, ancak biz gitmedik" şeklindeki ifadelerini, Sandık kurulmadığı için oy kullanamadık’ şeklinde değiştirdi" dedi. AKP İl Başkanı Şefik Erdem de, "Haksızlık vardı, hak yerini buldu" yorumunu yaptı. Milletvekilliği düşen CHP’li Ekrem Bilek ise, "Yeniden aday olacağım" diye konuştu. 
     
706 Doğanköylü oy kullanmamış      Doğanköy’de 3 Kasım seçiminde 706 kayıtlı seçmenin hiçbiri oy kullanmamış, Siirt İl Seçim Kurulu, köylülerin protestosu nedeniyle oy kullanılmadığını açıklamıştı. Kurul, köye gönderilen 6 görevlinin, parti görevlileri ve köylüler gelmediği için sandık kurulu oluşturamadığını, bunun da tutanak altına alındığını belirtmişti. Bunun üzerine Pervari Savcılığı soruşturma açmış ve ifade veren bazı köylüler, köye hizmet gelmediğini ve oy sandıklarının kurulmadığını belirtmişti. 
     



 SİYASET 










</TEXT>
</DOC>
