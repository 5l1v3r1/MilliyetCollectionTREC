<DOC>
<DOCNO> 116233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur32.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu Avrupalı Türkiye'ye destek vereceğiz 
</HEADLINE>
<TEXT>

     Yunanistan Dışişleri Bakanı Yorgo Papandreu, ülkesinin AB dönem başkanlında elimizden gelen her şeyi yaparak Avrupalı Türkiye'ye destek vereceklerini söyledi. 
     UEFA Kupası 2. turunda Fenerbahçe ile Panathinaikos'un yapacağı ilk maçı izlemek için Türkiye'ye gelen Yunanistan Dışişleri Bakanı Yorgo Papandreu, Kültür Bakanı Evangelos Venizelos ve spordan sorumlu Kültür Bakanı Yardımcısı Giorgos Lianis, Fener Rum Patrikhanesi'ni ziyaret etti. 
     Papandreu'nun eşi Ada'nın da katıldığı ziyarette, Yunan bakanlar, önce Patrikhane içindeki kiliseyi gezerek mum yaktı. 
     Patrik Bartholomeos ile de bir süre görüşen bakanlara, kutsanmış su ve ekmek ikram edildi. 
     Yunanistan Dışişleri Bakanı Papandreu, burada yaptığı konuşmada, ülkesinin Türkiye'yi Avrupa Birliği AB yolunda desteklediğini belirterek şöyle konuştu 
     "Patrik Bartholomeos'un da bu konuda çalışmaları var. AB'ye üye ülkeler de, Bartholomeos'un bu çalışmalarına destek veriyor. Biz, dönem başkanlığımızda elimizden gelen her şeyi yapıp, Avrupalı Türkiye'ye destek vereceğiz. Bugün buraya kültür bakanımız ve spor bakanımızla birlikte geldik. Çünkü AB yolunda spor ve kültür, büyük rol oynayacak." Papandreu, eski Dışişleri Bakanı İsmail Cem ile Türkiye'nin AB'ye girmesi çalışmalarında önemli yol kat ettiklerini, şimdiki Dışişleri Bakanı Şükrü Sina Gürel'le de aynı şekilde devam ettiklerini bildirdi. 
     Kopenhag Zirvesi öncesi AB'nin diğer ortak ülkeleriyle yaptıkları çalışmalarda, Türkiye'deki gelişmeleri memnuniyet verici bulduklarını anlatan Papandreu, Kıbrıs konusunda olacak bir çözümün iki ülke arasındaki barışın sembolü haline geleceğini vurguladı. 
     Papandreu, BM Genel Sekreteri Kofi Annan'ın Kıbrıs'ta taraflara yeni bir plan verdiğini düşünmediğini sözlerine ekledi. 
     Bartholomeos da kendisi ve Patrikhane'nin görüşlerinin zaten bilindiğini kaydederek, "Türkiye'nin AB'ye tam üye olabilmesi için uzun süredir telkinde bulunuyorum. Bu sadece Yunanistan'a değil, biraraya geldiğim tüm devlet adamlarına olmuştur" dedi. 
     Kopenhag'da Türkiye'ye tarih verilmesi için Patrikhane olarak büyük destek verdiklerini anlatan Bartholomeos, "Türkiye, Avrupa'nın ayrılmaz parçasıdır, ne kadar erken AB'ye girerse o kadar iyi" diye konuştu. 
     





</TEXT>
</DOC>
