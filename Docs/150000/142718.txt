<DOC>
<DOCNO> 142718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sonspo22.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor'da galibiyet hesapları... 
</HEADLINE>
<TEXT>

     Altay ile yapacağı maçın hazırlıklarını tamamlayan Malatyaspor'da hedef, İzmir deplasmanından 3 puanla dönmek olarak belirlendi. 
     Kulüp futbol şubesi sorumlusu Özcan Kayhan, Altay maçı hazırlıklarını tamamladıklarını, takımın akşam uçağıyla Ankara'ya oradan da İzmir'e geçeceğini belirterek, ''Altay karşısında iyi bir futbol sergileyerek 3 puanla dönmek arzusundayız'' dedi. 
     Kayhan, Elazığspor ile berabere kalarak taraftarlarını üzdüklerini, Altay karşısında alacakları puan veya puanlarla bu üzüntüyü gidermeye çalışacaklarını söyledi. 
     Rakiplerinin ligdeki durumunu bildiklerini de ifade eden Kayhan, ''Altay, düşmemek için sahalarındaki tüm maçları kazanmak istiyor. Biz de güçlü bir ekibiz. İlk maçta Altay'ı farklı skorla yenmiş olmamız kimseyi yanıltmasın. Altay iyi bir ekip. Rakibimizi kesinlikle küçük görmüyoruz. Zor bir maç olacak. İzmir deplasmanından puan veya puanlarla ayrılmak istiyoruz'' diyerek hedeflerinin galibiyet olduğunu anlattı. 
     Kayhan, takımda sakat ve cezalı futbolcularının bulunduğunu da ifade ederek, konuşmasını şöyle sürdürdü 
     ''Ligde yaptığımız zorlu maçlarda büyük çaba harcayan futbolcularımız, sakatlık ve kart sorunuyla karşı karşıya kaldı. Timuçin ve Ayman'ın sakatlıkları Serkan ile Ziya'nın da cezalı olması kuşkusuz takımımızın aleyhine. Ancak kadroda yer alan tüm futbolcularımıza ve teknik kadromuza güveniyoruz. Görev verilen her Malatyaspor futbolcuları, üzerlerine düşeni yapacak kaliteye sahiptir. Altay maçında futbolcularımızın Malatyaspor formasına yakışan mücadeleyi vereceğine inancımız tamdır.'' 
     





</TEXT>
</DOC>
