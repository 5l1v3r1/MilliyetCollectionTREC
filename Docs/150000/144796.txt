<DOC>
<DOCNO> 144796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sondun87.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya muhalefetinden tepki 
</HEADLINE>
<TEXT>

     ABD'nin Iraklı diplomatların sınırdışı edilmesi talebini yerine getiren İtalyan hükümetine sol muhalefetten sert tepki geldi. 
     Anamuhalefet partisi Solun Demokratları'nın Meclis Grup Başkanı Luciano Violante, ''Sınırdışı etme, İtalya'nın savaş halinde olduğunun göstergesidir'' dedi ve hükümetin derhal parlamentoyu toplantıya çağırarak İtalya'nın savaşla ilgili konumunu açıklaması gerektiğini söyledi. 
     Komünist Yeniden Oluşum Partisi milletvekili Ramon Mantovani ise ''Bu bir savaş hareketidir ve ABD'ye uşaklıktır'' ifadesini kullandı. Mantovani, Meclis ve Senato'nun Dışişleri ve Savunma komisyonlarının acil toplantıya çağrıldığını duyurdu. 
     İtalyan hükümetinin 4 Iraklı diplomatı bugün sınırdışı etmesi üzerine açıklama yapan Irak'ın Vatikan Büyükelçisi Abdülemir El Anbari, ''Meslektaşlarım İtalya ile ilişkilerin gelişmesi yönünde çalışıyorlardı. Bu tatsız bir karar, ama İtalyan hükümetinin sınırdışı etme kararı alma hakkı var ve böyle de yaptı'' dedi. 
     





</TEXT>
</DOC>
