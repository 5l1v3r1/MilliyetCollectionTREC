<DOC>
<DOCNO> 130435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/guncel/gun03.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
II. Libya vakası 
</HEADLINE>
<TEXT>

Tüzmen’le yapacağı basın toplantısına silahlı gelen Taha Yasin Ramazan, üstü kapalı tehdit etti, bir soruya kızıp konuşmasını kesti. Tüzmen tek kelime edemedi 
     ÖNDER YILMAZ Bağdat 

     Devlet Bakanı Kürşat Tüzmen’in Irak gezisinin son gününde Devlet Başkanı Birinci Yardımcısı Taha Yasin Ramazan’la düzenlediği basın toplantısı skandala dönüştü. Ortak basın toplantısına Tüzmen ile "elele" ve belinde silahla gelen Ramazan, "Türkiye’nin Musul ve Kerkük petrollerinden alacaklı olduğu" yönündeki soruya sinirlendi. Soruyu soran muhabire "Böyle bir soruyu yanıtlamam bile" diyen Ramazan, ayağa kalkıp basın toplantısını sona erdirdi. Ramazan’ın, bu kez "elinden tutmadan" asansöre kadar uğurladığı Tüzmen ise tek kelime edemedi. 
     
     MESAJ OLUMLU’ 
     Toplantıda ilk sözü alan Ramazan, iki ülke arasındaki ilişkinin gelişmesini ümit ettiğini ve Başbakan Abdullah Gül’ün gönderdiği mesajı olumlu karşıladığını belirterek, "Mesaja en kısa sürede yanıt verilecek" dedi. Gül’ün Arap ülkelerini ziyaretinin memnuniyet verici olduğunu vurgulayan Ramazan, "ABD’nin Türkiye’den talepleri ve Türk hükümetinin bazı taleplere olumlu yanıt vermesini nasıl karşılıyorsunuz " sorusuna, Türkiye’nin ABD’ye destek vermesi halinde "bölünme" tehlikesiyle karşı karşıya kalacağına atıfta bulunarak şu yanıtı verdi 
     
     TÜRKİYE’NİN ALEYHİNE’ 
     "Olumlu karşıladığımızı kimse söyleyemez. Irak’a yönelik tehdidin Türkiye’ye yansıyacağı aşikardır. Türkiye’ye empoze edilen şeyler, Türkiye’yi de etkileyecek. Türkiye de zarar görebilir. Irak’a saldırı meydana gelirse Türkiye sadece ekonomik değil, güvenlik ve diğer alanlarda da zarar görecektir. Türkiye’nin ABD’ye yardımda bulunması kendi aleyhine olur. Türk kardeşlerimizden dileğim, ABD’nin saldırısının bölgeye ve Türkiye’ye ne kadar zarar vereceğini göstermeleridir." 
     
     TÜZMEN’İ UĞURLADI’ 
     Musul ve Kerkük petrollerinde Türkiye’nin de hakkı bulunduğuna ilişkin tartışmanın anımsatılması üzerine tepki gösteren Ramazan "Böyle bir borç sözkonusu olamaz. Türk hükümetinin böyle bir çalışma yaptığını sanmıyorum. Böyle bir soruyu yanıtlamam bile. Bunu ortaya koyanlar, Türkiye - Irak ilişkilerinin iyi gelişmesini istemeyen taraflardır" diye konuştu. Ramazan bu sorudan sonra aniden yerinden kalktı ve asansör önüne kadar yürüyerek Tüzmen’i uğurladı. Devlet Bakanı Tüzmen ise, basın toplantısında tek kelime bile konuşamadı. 
     
Erbakan’ın çadır skandalını hatırlattı      Refahyol döneminde de Başbakan Erbakan, Siirt’te Muammer Kaddafi ile çadırda yaptığı görüşmede Libya liderinin hakaretlerine maruz kalmıştı. Kaddafi, 6 Ekim 1996’daki görüşmede, "Türkiye’nin dış politikasından memnun değiliz. Çünkü düşmanımız olan siyonist İsrail’le ilişki içindesiniz. Türkler, Kürtler’e eziyet etmekten vazgeçmelidir. İstiklale varmak isteyen milletlere savaş açmak netice vermez. Ortadoğu’daki güneşin altında Kürdistan da yerini almalıdır. Kürdistan kurulmalıdır. Türkiye iradesini kaybetmiştir, işgal altındadır" demişti. Bu sözlere yanıt vermesi beklenen Erbakan’ın yumuşak üslup kullanması, Refahyol hükümeti için sonun başlangıcı olmuştu. 
     



 GÜNCEL 















</TEXT>
</DOC>
