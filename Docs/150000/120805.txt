<DOC>
<DOCNO> 120805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sontur04.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan, bu hafta 7 ülkeyi daha ziyaret edecek... 
</HEADLINE>
<TEXT>

     AK Parti Genel Başkanı Recep Tayyip Erdoğan, yarın, Avrupa Birliği'ne AB üyelik çalışmaları çerçevesinde 7 ülkeye yapacağı ziyaretin ilk durağı olan Portekiz'e gidecek. 
     Erdoğan, AB üyesi ülkelerin liderlerinin 12 Aralık'ta Kopenhag'da gerçekleştirecekleri zirvede Türkiye'ye müzakere tarihi verilmesini sağlamaya yönelik girişimleri kapsamında, yarından itibaren sırasıyla Portekiz, Finlandiya, Danimarka, İsveç, Fransa, Lüksemburg ve Hollanda'yı ziyaret edecek. AK Parti Lideri Erdoğan, yarın 25 Kasım Pazartesi sabah Portekiz'in Başkenti Lizbon'a giderek Portekiz Başbakanı Jose Durao Barroso ile çalışma toplantısına katılacak. Çalışma yemeği ve ortak basın toplantısının ardından, Anamuhalefet Partisi Sosyalist Parti Başkanı Berro Rodrigues ile görüşecek olan Erdoğan, buradan Helsinki'ye geçecek. 
     Erdoğan, 26 Kasım Salı günü Finlandiya Başbakanı Paavo Lipponen ile yapacağı görüşmenin ardından Kopenhag'a hareket edecek ve Danimarka Başbakanı Anders Fogh Rasmussen ile biraraya gelecek. Erdoğan, aynı gün Stockholm'e hareket edecek. 
     AK Parti Lideri Erdoğan, 27 Kasım Çarşamba günü de İsveç Başbakanı Göran Persson ile biraraya gelecek, ardından Parlamento Başkanı ve Anamuhalefet Partisi Lideri ile görüşme yapacak. Erdoğan, buradan geçeceği Fransa'da da Cumhurbaşkanı Chırac tarafından kabul edilecek. 
     Aynı gün yurda dönecek olan Erdoğan, 29 Kasım Cuma günü Lüksemburg'a gidecek. Başbakan Jean Juncker ile görüşecek olan Erdoğan, daha sonra Başbakan Yardımcısı ve Dışişleri Bakanı Lydie Polfer ile öğle yemeğinde biraraya gelecek. 
     Erdoğan, Lüksemburg temaslarının ardından Hollanda'ya geçerek Başbakan Jan Peter Balkenende ile görüştükten sonra Türkiye'ye dönecek. 
     
     ÖNCEKİ TEMASLAR 
     AK Parti Lideri Erdoğan, AB Kopenhag Zirvesi'nde Türkiye'ye müzakere tarihi verilmesine dönük temasları çerçevesinde daha önce de İtalya, Yunanistan, İspanya, Almanya, İngiltere, Belçika ve İrlanda'yı ziyaret etmiş, Fransa'nın Strasbourg kentine giderek Avrupa Parlamentosu nezdinde görüşmelerde bulunmuştu. 
     Tayip Erdoğan böylelikle, Avusturya dışındaki AB üyesi 14 ülkeyi ziyaret etmiş olacak. 
     Erdoğan'ın, bugün erken genel seçimlerin yapıldığı Avusturya'yı, ziyarete elverişli olmadığı için gezi programına almadığı, seçim sonrasında ziyaret edebileceği bildirildi. 
     AK Parti Genel Başkanı Erdoğan, Yunanistan'ın ardından KKTC'ye de giderek burada temaslarda bulunmuştu. 
     





</TEXT>
</DOC>
