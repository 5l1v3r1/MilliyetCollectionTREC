<DOC>
<DOCNO> 127615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sonspo02.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Pistons-Timberwolves maçında Mehmet Okur 15 sayı attı... 
</HEADLINE>
<TEXT>

     ABD Profesyonel Basketbol Ligi NBA'de, Detroit Pistons'ın Minnesota Timberwolves'ı 106-82 yendiği maçta Mehmet Okur, 15 sayıyla ligdeki en yüksek skorlu maçını oynadı.Sacramento Kings'in uzatmada Portland Trail Blazers'a 119-113 yenildiği karşılaşmada ise Hidayet Türkoğlu, 14 sayı attı. 
     Doğu Konferansı Merkez Grubu ikincisi Detroit Pistons, Batı Konferansı Ortabatı Grubu beşincisi Minnesota Timberwolves ile evinde karşılaştı. 
     Auburn Hills'deki karşılaşmada oyuna sonradan giren Mehmet Okur, toplam 23 dakika oynadığı maçta, 11 şuttan 6'sını değerlendirerek, 15 sayı attı ve ilk sezonunu yaşadığı NBA'de en skorer maçını çıkardı. 
     Okur, 2 kez denediği 3 sayılık atışlarda yüzde 100 isabet sağlarken, 9 kez kullandığı 2 sayılık atışlarda ise 4 kez topu çemberden geçirdi. 2 faul atışı kullanan Mehmet Okur, bunlardan 1'ini sayıya çevirdi. Okur, ayrıca 3 savunma, 3 hücum olmak üzere toplam 6 ribaunt aldı, 1 asist ve 1 blok yaptı. 
     NBA Ligi'nde 20. galibiyetini alan 5. takım olan Pistons'da Richard Hamilton 24, eski takımına karşı Chauncey Billups da 21 sayı kaydederken, Ben Wallace ise 17 ribaunt ve 10 sayı gerçekleştirdi. 
     Son 5 maçında 3. yenilgisine uğrayan Timberwolves'da Kevin Garnett, 20 sayı ve 13 ribauntla en iyi istatistiği yakalarken, kenardan gelen Marc Jackson skora 17 sayı ekledi. 
     Batı Konferansı Pasifik Grubu lideri Sacramento Kings, aynı grupta 3. sırada yer alan Portland Trail Blazers'a uzatmada 119-113 yenildi. 
     Sacramento'daki bu karşılaşmada ise NBA Ligi'ndeki diğer Türk basketbolcusu Hidayet Türkoğlu, yedek olarak sahaya çıktı ve sonradan oyuna girerek toplam 27 dakika oyunda kaldı. Türkoğlu, bu süre içinde 14 sayı, 1 ribaunt ve 3 asist gerçekleştirdi. Hidayet, 3 sayılık atışlarda 3'te 2, 2 sayılık atışlarda ise 3'te 1 isabet bulurken, 6 faul atışını da çemberden geçirdi. 
     Kings'de Mike Bibby, 22 sayı, 7 ribaunt ve 6 asist, Chris Webber da 20 sayı ve 10 ribauntla maçı tamamladı. 
     Üstüste 7. maçını kazanan Blazers'da Bonzi Wells, 32 sayı atarak bu sezon en yüksek skorlu maçını oynadı. Rasheed Wallace da 30 sayı gerçekleştirdi. 
     Sonuçlar şöyle 
Washington Wizards-Atlanta Hawks 84-76 
Orlando Magic-Boston Celtics 101-95 
Detroit Pistons-Minnesota Timberwolves 106-82 
Indiana Pacers-New Orleans Hornets 91-84 
Utah Jazz-Philadelphia 76ers 98-69 
Milwaukee Bucks-New Jersey Nets 96-104 
Denver Nuggets-Los Angeles Lakers 93-112 
Chicago Bulls-San Antonio Spurs 95-109 
Dallas Mavericks-New York Knicks 107-82 
Sacramento Kings-Portland Trail Blazers 113-119 uzatmada 
Los Angeles Clippers-Golden State Warriors 92-99 

     





</TEXT>
</DOC>
