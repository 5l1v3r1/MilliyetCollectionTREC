<DOC>
<DOCNO> 118364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/spor/spo01.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Prim dopingi 
</HEADLINE>
<TEXT>

Alaves’i elemeleri halinde futbolcular maç hasılatı ile naklen yayın gelirinin yarısını alacak 
     BEŞİKTAŞ yönetimi Alaves maçı öncesi takımı motive etmesi için ilginç bir prim yöntemi belirledi. Siyah - Beyazlı futbolcular ve teknik heyet turu geçmeleri halinde maç hasılatının ve naklen yayın gelirlerinin yarısını prim olarak alacak. Bu arada bugün kampa girecek olan Kartal, Alaves maçı hazırlıklarına dün başladı. Gribe yakalanan Lucescu idmana çıkmadı. 
     İDRAR yollarındaki iltihaplanma nedeniyle son maçta forma giyemeyen Ali Eren’in takımla çalışmalara başlaması teknik heyeti sevindirdi. Sağ arka adalesinde problem olan Sergen ile de sağlık ekibi özel olarak ilgilenmeye başladı. Ali Eren’in perşembe gününe kadar bir sorunu kalmayacağı, Sergen’in ise büyük ihtimalle Alaves’e karşı oynayacağı belirtildi. 
     
Rumenler iddialaştı      BEŞİKTAŞ - Alaves rövanşı, karşılıklı oynayan iki Rumen futbolcunun iddiasına dönüştü. Kartal’ın genç golcüsü Pancu, Alaves’de forma giyen Adrian İlie’ye, "İstanbul’daki maçta size gol atacağım" diyerek ortaya 500 dolar koydu. Sakatlığı nedeniyle yeni forma giymeye başlayan İlie ise Rumen gazetelerine yaptığı açıklamada ilk maçta hakem kararları yüzünden berabere kaldıklarını belirterek, "İstanbul’da işimiz çok zor. Ama Pancu’nun da parasını almak istiyorum. Lucescu, Beşiktaş için büyük şans. Bu maçla İstanbul özlemimi de gidereceğim" dedi. 
     
Alaves’te seçim zamanı      İSPANYOL basını lig ve kupa cephesini bir arada yürütemeyen Alaves’i bir an önce seçim yapmaya çağırdı. Kupadaki Beşiktaş maçı sonrası ligde de kötü günler geçiren ve son olarak Mallorca’ya 3-1 kaybeden Alaves, 22 golle ligde en fazla gol yiyen takım durumuna düştü. 
     MORALLERİN iyice bozulduğu İspanyol ekibi, taraftar ve medya tarafından eleştirilirken, "Ya UEFA, ya lig" seçimine zorlanmaya başlandı. UEFA Kupası’nda fazla şans tanınmayan Alaves’in bir an önce lige konsantre olması gerektiği fikri de ağırlık kazanıyor. 
     
Basına iftar yemeği      BEŞİKTAŞ Kulübü Başkanı Serdar Bilgili ve yönetim kurulu üyeleri, dün akşam Siyah - Beyazlı takımı takip eden spor yazarları ve muhabirlere iftar yemeği verdi. Başkan Bilgili, yemekte yaptığı konuşmada, basınla yepyeni beyaz bir sayfa açmak istediklerini belirterek, "Biz 100. yılında Beşiktaşımız’da kırgınlıkların ve küskünlüklerin ortadan kalkmasını istiyoruz. Basından da Beşiktaş’ı küçük düşürecek şeylerden uzak durmalarını rica ediyorum" dedi. 
     
Beşiktaş müzesi 1 yaşında      İNÖNÜ Stadı Eski Açık Tribünü’nün alt kısmında bulunan ve Siyah-Beyazlı kulübün kazandığı kupaların yer aldığı müzenin 1. kuruluş yıldönümüne, İletişim Komitesi Başkanı Mete Düren, Altyapı Komitesi Başkanı Hüseyin Mican, eski yöneticilerden Fikret Orman, müze kurulu üyeleri ve BJK Koleji öğrencileri katıldı. Yöneticiler törende üstünde Beşiktaş amblemi bulunan büyük bir pastayı keserek öğrencilere ikram ettiler. 
     



 SPOR 























</TEXT>
</DOC>
