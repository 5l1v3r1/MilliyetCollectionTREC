<DOC>
<DOCNO> 132380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sondun15.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya, Güney Kore'ye borcunu helikopterle ödüyor... 
</HEADLINE>
<TEXT>

     Rusya'nın Güney Kore'ye, borcuna karşılık helikopter vereceği açıklandı. 
     Rus Arms-Tass haber ajansının bildirdiğine göre, Başkırdistan'daki Kumertau Havacılık Tasarım ve Üretim Şirketi KumAPP , Güney Kore Savunma Bakanlığı'na 7 adet Ka-32 tipi nakliye helikopteri yollayacak. 
     KummAPP'nin İhracat Müdürü Sergey Saiganov, söz konusu helikopterlerin taşımacılık dışında, yangınla mücadelede de kullanıldığını söyledi. 
     Helikopterlerin teslimi, bu yılın sonlarında başlayacak ve 2004 yılında tamamlanacak. 
     Güney Kore, helikopterlerin yanı sıra teknik donanım da alacak. Güney Koreli uzmanlara, Kumertau Eğitim Merkezi'nde ders verilecek. Masraflar, Rusya Maliye Bakanlığı tarafından karşılanacak. 
     Öte yandan, KumAPP, önümüzdeki ay Güney Kore Orman Havacılığı Şirketi'ne 2 Ka-32 helikopteri satacak. 
     Rusya'dan Güney Kore'ye bugüne kadar yangınla mücadelede kullanılan toplam 36 adet Ka-32 helikopteri gönderildi. 
     





</TEXT>
</DOC>
