<DOC>
<DOCNO> 141545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur39.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanlığı, TBMM, RTÜK ve Sayıştay bütçeleri kabul edildi... 
</HEADLINE>
<TEXT>

     Plan ve Bütçe Komisyonu'nda, TBMM Başkanlığı, Cumhurbaşkanlığı, Sayıştay Başkanlığı ve RTÜK'ün 2003 bütçeleri kabul edildi. 
     Komisyonda bugünkü görüşmelerin ilk bölümünde, TBMM Başkanlığı'nın bütçesi 221 trilyon 70 milyar lira olarak bağlandı. RTÜK Başkanlığı'nın bütçesi ise 97 trilyon 655 milyar lira olarak benimsendi. Geçen yıl yapılan yasa değişikliğiyle kapatılan RTÜK'ün taşra teşkilatındaki personelin merkeze alınması da kararlaştırıldı. 
     Cumhurbaşkanlığı'nın 2003 yılı bütçesi ise 23 trilyon 680 milyar lira olarak kabul edildi. 
     Sayıştay Başkanlığı'nın bütçesi de 1 trilyon liralık ödenek düşülerek 50 trilyon 518 milyar lira olarak karara bağlandı. 
     
     ''PROGRAM DURDURMA'' GELİYOR 
     Görüşmelerde kendisine yöneltilen soruları yanıtlayan RTÜK Başkanı Fatih Karaca, yayın denetimlerine değinerek, program durdurmaya ilişkin yönetmeliğin Başbakanlığa gönderildiğini söyledi. 
     ''Program durdurma kararlarını önümüzdeki haftadan itibaren vereceğiz'' diyen Karaca, bu konuda gelen şikayetlerin daha çok ''televole'' olarak nitelendirilen programlara yönelik olduğunu söyledi. Karaca, ''topluma kötü örnek olan ve içi boş programlar için'' yayın durdurma cezası verilebileceğini kaydetti. 
     
     FARKLILIK MEVZUATTAN 
     TBMM Başkanvekili İsmail Alptekin, komisyon üyelerinin Meclis bünyesinde aynı statüde çalışanlar arasında ücret ve sosyal haklardaki fark olmasının mevzuattan kaynaklandığını söyledi. 
     Alptekin, sözleşmeli olarak çalışan bir milletvekili danışmanının ayda net 822 milyon 500 bin lira maaş aldığını, geçici olarak TBMM'de istihdam edilen ve kadroları değişik kurumlarda bulunan çalışanlara ise 64 milyon 800 bin lira ila 580 milyon lira arasında değişen ek ödeme yapıldığını dile getirdi. 
     
     GÖRÜŞMELER 
     Görüşülen bütçeler üzerinde söz alan CHP Trabzon Milletvekili Mehmet Akif Hamzaçebi, Meclis lojmanlarının satılması yönündeki kararın ''doğru, ancak lojman satışına ilişkin yöntemin yanlış'' olduğunu savundu. Hamzaçebi, ''Türkiye'de yapılması gereken kamu harcamaları reformu, kamu reformudur'' dedi. 
     AK Parti İstanbul Milletvekili Alaattin Büyükkaya ise TBMM'nin, Türkiye Cumhuriyeti'nin en önemli kuruluşu olduğunu belirterek, ''Bu anlamda devletin mabedidir'' diye konuştu. Büyükkaya, Genel Kurul Salonu'nda açık olarak görülebilen büyük boy bir Türk Bayrağı bulunmasını, komisyon salonlarında ise bayrağın yanı sıra Meclis forsunun yer almasını önerdi. 
     AK Parti Ankara Milletvekili Bülent Gedikli, ''Türkiye'de mali yönetimin temel sorunu yolsuzluktur'' diyerek, Sayıştay elemanlarının bu konuda da yetiştirilmesini istedi. 
     CHP Antalya Milletvekili Osman Kaplan da TBMM Başkanı Bülent Arınç'ın komisyondaki konuşmasından övgüyle söz ederek, ''Duruşu, TBMM Başkanı'na yakışan bir duruştur'' dedi. 
     Plan ve Bütçe Komisyonu'nda, daha sonra Başbakanlık ve bağlı bazı kurumların bütçeleri üzerindeki görüşmelere geçildi. 
     





</TEXT>
</DOC>
