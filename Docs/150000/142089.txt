<DOC>
<DOCNO> 142089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sontur26.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Patriotlar Diyarbakır'da tanıtıldı... 
</HEADLINE>
<TEXT>

     Diyarbakır 2. Taktik Hava Kuvvet Komutanlığı 8. Jet Ana Üs Komutanlığı'nda konuşlandırılan patriotlar, gazetecilere tanıtıldı. 
     Türkiye'nin hava savunmasını güçlendirmeye yönelik kurulan patriot sistemleriyle ilgili bilgi veren 8. Jet Ana Üs Komutanı Hava Pilot Tuğgeneral Mustafa Çortuksöken, komutanlığın 1947 yılında kurulduğunu ve Türkiye'nin güvenliği açısından son derece önemli olduğunu belirtti. Hollandalıların 12 yıl önce de Türkiye'ye geldiklerini kaydeden Tuğgeneral Çortuksöken, ''bu NATO üyeliğinin sağladığı bir faydadır'' dedi. 
     Patriot Hava Savunma Sistemi Komutanı Hollandalı Yarbay Eric Harry Abma da, Irak'a karşı korunmayı güçlendirmek için Batman ve Diyarbakır'a geldiklerini belirterek, 3 sistemden 2'sinin Diyarbakır'da, birinin de Batman'da kurulduğunu belirtti. 
     Türkiye'nin 28 Şubat'ta yaptığı talep üzerine Türkiye'ye geldiklerini hatırlatan Abma, şu bilgiyi verdi 
     ''Sistemler 11 Mart'ta kurularak hazır hale getirildi. Patriotlar 120 derece açıyla 150 kilometrelik alanı kontrol edebiliyor. Türkiye'nin Suriye ve Irak sınırını kontrol altında tutuyor. Toplam 360 personel görev yapıyor.'' 
     
     TÜRK ASILLI SUBAY 

     Diyarbakır'da görev yapan Hollandalı personel arasında Türk asıllı Hollandalı subay da bulunuyor. 
     Hollanda'da dünyaya geldiğini ifade eden Şahan, Türkiye'nin hava savunma sistemini güçlendirme göreviyle geldiğini ve aynı zamanda personele tercümanlık da yaptığını bildirdi. Şahan, duygularını şöyle açıkladı 
     ''Türkiye'ye geldiğim için çok mutluyum. Ülkemin savunmasında yer almak benim için onurdur. Hollanda Hava Kuvvetleri'nde yüzbaşı olarak görev yapıyorum. Ancak çifte vatandaşlığım olduğu için gelecek yıl Türkiye'ye gelip Burdur'da bir ay er olarak vatani görevimi yerine getireceğim.'' 
     





</TEXT>
</DOC>
