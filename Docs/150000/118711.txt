<DOC>
<DOCNO> 118711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sontur18.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Meteorolojinin termometreleri çalındı 
</HEADLINE>
<TEXT>

     Batman Sason'da Meteoroloji Müdürlüğü'ne ait termometrelerle minimum cihazı çalındı. 
     Meteoroloji İl Müdürlüğü'nün Sason'daki ısı ölçüm cihazları, kimliği belirlenemeyen kişi veya kişilerce çalındı. İlçede Meteoroloji İl Müdürlüğü'nün tek personeli olarak görev yapan Nazmi Yaşar, dün sabah saatlerinde ısı ölçümü almak için gittiği sırada, sağlık ocağının bahçesinde tel örgü içinde bulundurdukları iki termometreyle minimum aletinin yerinde olmadığını gördü. 
     Durumun polise bildirildiğini ve gönderilen yeni cihazların yerine takıldığını belirten Yaşar, "İlk kez böyle bir olayla karşılaştık" derken, yetkililer soruşturma başlatıldığını bildirdi. 
     





</TEXT>
</DOC>
