<DOC>
<DOCNO> 147588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sontur11.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebeğini kuyuya atan anne hakim karşısında... 
</HEADLINE>
<TEXT>

     Eskişehir'in Mahmudiye İlçesi'nde yasak aşk sonucu doğurduğu bebeğini, evinin önündeki su kuyusuna atıp öldürdüğü bildirilen annenin yargılanmasına başlandı. 
     Ağır Ceza Mahkemesi'nde görülen davanın ilk duruşmasında, tutuklu sanık Zeyniş Öymen 24 hazır bulundu. 
     Mahkeme heyeti, savcının iddianameyi okumasının ardından tutuklu sanık Zeyniş Öymen'den savunma yapmasını istedi. 
     Zeyniş Öymen, eşinden boşandıktan bir ay sonra evli bir kişiyle ilişkiye girdiğini belirterek, bebeğinin yasak aşk sonucu dünyaya gelmesinden dolayı utanç içinde olduğunu söyledi. 
     Mahmudiye Sağlık Ocağı'nda doğum yaparak dünyaya getirdiği bebeğini, taburcu olduktan 2 saat sonra kuyuya attığını anlatan Zeyniş Öymen, ''Yasak ilişkiden dolayı utanıyordum. Bu ilişkiden dünyaya gelen bebeğin yaşamasını istemedim ve kuyuya atıp öldürdüm'' dedi. 
     Zeyniş Öymen, psikolojik rahatsızlığı bulunduğunu, kısa sürede hatırlama sorunu yaşadığını sözlerine ekledi. 
     Mahkeme heyeti, Zeyniş Öymen'in Osmangazi Üniversitesi Tıp Fakültesi Hastanesi'nde psikolojik muayenesinin yapılıp gözlem altında tutulup tutulmayacağının belirlenmesi için duruşmayı erteledi. 
     
     OLAY 
     Mahmudiye İlçesi Yeni Mahalle Cami Sokak'ta 14 Şubat'ta meydana gelen olayda, sağlık ocağında erkek bebek dünyaya getiren Zeyniş Öymen, taburcu edilip gönderildiği evinde rahatsızlanması üzerine yeniden sağlık ocağına getirilmişti. 
     Doktorların, emzirmesi için bebeğini sağlık ocağına getirtmesini istediği Zeyniş Öymen'in ''bebeğini su kuyusuna attığını'' söylemesi üzerine yapılan araştırmada, olayın doğru olduğu ortaya çıkmıştı. 
     Zeyniş Öymen, tedavisinin ardından tutuklanmıştı. 
     





</TEXT>
</DOC>
