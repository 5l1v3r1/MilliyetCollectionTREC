<DOC>
<DOCNO> 118111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/son/sonspo02.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor... Özkan Sümer'in yüzünü en çok Aybaba güldürdü... 
</HEADLINE>
<TEXT>

     Birinci Süper Futbol Ligi'nde son 5 haftayı galibiyetle kapatan Trabzonspor'da, teknik direktör Samet Aybaba, kulüp başkanı Özkan Sümer ve yönetim kurulunu en fazla sevindiren teknik adam oldu. 
     Bordo-mavili kulüpte 31 Aralık 2000 tarihinde göreve getirilen Özkan Sümer döneminde, sırasıyla Sadi Tekelioğlu, Hans Peter Briegel ve Samet Aybaba görev yaptı. 
     Karadeniz ekibi, 3 teknik adam içerisinde, yüzde 50 ile en fazla galibiyet yüzdesini Samet Aybaba yönetiminde yakaladı. Sözkonusu dönemde Sadi Tekelioğlu ile bordo-mavililer yüzde 44.44, Alman teknik adam Hans Peter Briegel ile ise yüzde 30.43'lük galibiyet yüzdesinde kaldı. 
     
     İKİNCİ BEŞ MAÇLIK SERİ 
     Öte yandan Trabzonspor'da, kulüp başkanı Özkan Sümer döneminde ikinci olarak art arda 5 maçlık galibiyet serisi yakalandı. 
     Bordo-mavililer, 2000-2001 sezonunun 27. haftasında Antalyaspor'u 3-2, 28. haftasında Çaykur Rizespor'u 2-0, 29. haftasında Adanaspor'u 7-1, 30. haftasında Fenerbahçe'yi 1-0, 31. haftasında da Ankaragücü'nü 4-2 yenerek art arda 5 galibiyet almayı başarmıştı. 
     





</TEXT>
</DOC>
