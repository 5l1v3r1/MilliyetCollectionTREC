<DOC>
<DOCNO> 146697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/yasam/yas04.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Soygun kilide takıldı 
</HEADLINE>
<TEXT>

Beş maskeli soyguncu zırhlı banka nakil aracını soymaya kalkıştı ama araçtakiler kapıları kilitleyince sağa sola ateş edip kaçtı 
     M. AKİF ERDEM İstanbul 

     Kadıköy’de Sütaş’tan aldığı 75 milyar lirayı bankaya götüren para nakil aracını soymak isteyen kar maskeli ve silahlı saldırganlar, amaçlarına ulaşamadı. 
     Küçükbakkalköy Ayşe Hatun Çeşme Sokak’ta bulunan Sütaş Genel Müdürlüğü bahçesine dün saat 10.00 sıralarında gelen çalıntı bir otomobil, zırhlı aracı çarparak durdurdu. 
     
     Korumanın silahını aldılar 
     Otomobilden inen silahlı ve kar maskeli beş kişiden biri, güvenlik görevlisini etkisiz hale getirdi ve MP - 5 otomatik silahını aldı. Diğer dört kişi de banka nakil aracına yöneldi. Bu sırada şoförle araç içinde bekleyen güvenlik görevlisi kapıları kilitledi. Havaya ateş etmelerine rağmen kapıyı açtıramayan saldırganlar kaçmaya başladı. Olay yerine gelen polisler, saldırganların attıkları otomatik silah ve iki tabancayı buldu. Sütaş’tan bankaya para transferlerinin genellikle pazartesi günleri yapıldığı, soygun sırasında, zırhlı araca konulmuş 75 milyar lira olduğu belirtildi. 
     
     


YAŞAM 
























</TEXT>
</DOC>
