<DOC>
<DOCNO> 138789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sontur21.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuğa karşı uzman önerileri... 
</HEADLINE>
<TEXT>

     Marmara Üniversitesi MÜ Sağlık Eğitim Fakültesi Dekan Yardımcısı ve Halk Sağlığı Uzmanı Prof. Dr. Mithat Kıyak, soğuk havaların vücut direncini azalttığını vurgulayarak, böyle havalarda iyi beslenme, sıkı giyinme, hareket ve vücut masajının önem taşıdığını bildirdi. 
     Prof. Dr. Kıyak, soğuğun etkisiyle vücut direncinin kırıldığına işaret ederek, bunun sonucunda vücudun hastalıklara karşı zayıf duruma geldiğini söyledi. 
     Soğuk havalarda akciğer hastalıkları, solunum yolu enfeksiyonları, grip, nezle gibi hastalıklarda artış görüldüğünü kaydeden Prof. Dr. Kıyak özellikle ayak ve el parmakları, burun ve kulaklarda, kanın iç organlara doğru gitmesi sonucunda beyazlaşma ve üşüme hissi, ileri aşamada ise ağrı meydana geldiğini belirtti. 
     Donma aşamasında kan dolaşımının iyice yavaşladığına ve nabzın düştüğüne dikkati çeken Prof. Dr. Kıyak, ''Donmada ilk olarak görme bozukluğu meydana geliyor. Kulaklarda uğultu, kaslarda zafiyet, uyuşukluk, halsizlik, sık esneme, konuşma güçlüğü, dalgınlık, vücutta bir sessizlik oluşuyor'' dedi. 
     Bu tür belirtilerin görülmesi durumunda kişinin korunabileceği sıcak bir yere alınması, üstünün örtülmesi, vücuduna masaj yapılması, hareket ettirilmesi gerektiğini vurgulayan Prof. Dr. Kıyak, özellikle evsizler, sokak çocukları ve kimsesizlere kamu kurumları ile belediyelerin yardım sağlamasının önemine değindi. 
     
     SOĞUKTAN NASIL KORUNULUR 

     Prof. Dr. Mithat Kıyak, özellikle iyi beslenemeyenler, giyinemeyenler ve sıcak bir ortamı olmayanların soğuktan etkilendiğini ifade ederek, şu önerilerde bulundu 
     ''Soğuktan korunmak için iyi ve dengeli beslenmek, iyi giyinmek gerekiyor. Isı kaybını önlemek için bir kat giyinmek yüzde 10, iki kat giyinmek yüzde 40'a varan korunma sağlıyor. Giysilerin arasında hava boşluğu olması gerekiyor. Bir tane çok kalın giysi yerine, daha ince ama üst üste giyinmek tercih edilmeli. Kan dolaşımının engellenmemesi için, vücudu sıkacak dar giysilerden kaçınmak lazım. Yünlü ve pamuklu giysiler tercih edilmeli. Dışarı çıkılırken mutlaka sağlam bir ayakkabı, çorap, eldiven, atkı ve bere ile korunma sağlanmalı. Sokakta beklerken hareketsiz kalmak yerine, küçük hareketler yapmakta yarar var.'' Kıyak, iyi beslenmenin yanı sıra vücut direncini artırmak için vitamin desteği gerektiğini de belirterek, ''özellikle B ve C vitaminleri alınmalı, sıcak yiyecek ve içecekler tercih edilmeli. Bol sebze ve meyve yenilmeli'' dedi. 
     
     YAŞLILARA UYARI 

     Yaşlı kişilerin vücut dirençlerinin daha düşük olduğunu anlatan Kıyak, yaşlıların beslenmelerine daha çok dikkat etmeleri, mutlaka vitamin almaları gerektiğini söyledi. 
     Soğuk ve karlı havalarda yaşlıların mümkünse dışarı çıkmaması, çıktıklarında da buzlu ve karlı yerlerde yürümemesinin önemine değinen Prof. Dr. Kıyak, ''Bu kişilerde kemik yapıları zayıf olduğu için, düşme sonucunda kemik ve kalça kırıkları oluşuyor. Bunların tedavileri ise çok güç'' diye konuştu. 
     Karlı ve buzlu yerlerde yürümek zorunda kalanlara elleri cepte yürümemeleri, lastik ya da kauçuk altlı ayakkabıları tercih etmeleri uyarısında bulunan Prof. Dr. Kıyak, elektrik ve yakıt kesintileri nedeniyle kaloriferlerin yanmaması durumunda ise iyi giyinmenin yanı sıra, evin içinde hareket etme ve masaj yapmanın önem taşıdığını sözlerine ekledi. 
     





</TEXT>
</DOC>
