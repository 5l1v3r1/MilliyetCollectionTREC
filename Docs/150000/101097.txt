<DOC>
<DOCNO> 101097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/spor/bbas.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
POTADA HÜSRAN 
</HEADLINE>
<TEXT>

Dünya Şampiyonası’na hazırlanan Basketbol Milli Takımı, Yugoslavya’daki turnuvada Avustralya’ya son saniye sayısıyla teslim oldu, vasatı geçmeyen oyunuyla eleştiri topladı 
     GÖKHAN TÜRE 

     AY - Yıldızlı ekibimiz, Dünya Şampiyonası’na hazırlık amacıyla Yugoslavya’da katıldığı Zepter Turnuvası’nın ilk maçında Avustralya’ya son saniye basketiyle boyun eğdi. Maç boyunca bocalayan, ilk iki çeyrekte çok top kaybeden Millilerimiz, devreyi de 10 sayı geride kapadı. Üçüncü çeyrekte Mehmet ve Kerem’in skorer oyununu iyi savunmayla bütünleştiren ekibimiz, rakibini yakaladı, son çeyrekte üstünlüğü ele aldı. Ancak, son iki dakikada hücumlardan boş dönen Ay - Yıldızlılar, bitime 1.5 saniye kala Maher’in basketine engel olamadı. Turnuvanın diğer maçında ise Rusya, Yugoslavya’yı 88-85 yendi. 
     
Bayanlar yenildi      İRFAN KURTULMUŞ 

     BAYAN Milli Takımımız Uluslararası Helsinki Basketbol Turnuvası’nın ilk maçında, ev sahibi Finlandiya’ya 77 - 75 mağlup oldu. Karşılaşmanın ilk yarısı ise 36 - 27 Finlandiya’nın üstünlüğü ile kapandı. Ay - Yıldızlı ekibimiz turnuvadaki ikinci maçını bugün İsveç ile oynayacak. 
     
Rusya sınavı      DÜNYA Basketbol Şampiyonası için hazırlıklarını Yugoslavya’da sürdüren A Milli Takım, Belgrad Zepter Turnuvası’ndaki ikinci maçında bu akşam Rusya ile karşı karşıya gelecek. TSİ 19.00’da başlayacak karşılaşma, NTV’den naklen yayınlanacak. Günün diğer maçında ise 21.30’da Yugoslavya ile Avustralya mücadele edecek. Milliler, turnuvadaki son sınavını yarın 19.30’da ev sahibi Yugoslavya önünde verecek. 
     
Birader Hidayet      NBA’İN en tecrübeli Avrupalısı Yugoslav Vlade Divac, iki yıldır Sacramento Kings’te takım arkadaşı olan Hidayet Türkoğlu için, "Dünya onu konuşacak" dedi. 13 yıldır NBA’de forma giyen 35 yaşındaki dev pivot, Hidayet’e, "Brother" Birader lakabını kendisinin taktığını hatırlatarak, "Benim çocuğum gibi. Her geçen gün basketbolu ilerliyor ve olgunlaşıyor. Bu da istatistiklere yansıyor. Geleceği parlak. Ayrıca çok iyi bir insan" diye konuştu. 
     DİVAC, Türk Milli Takımı’nın Dünya Şampiyonası’ndaki şansını da şöyle değerlendirdi "Türkiye, 2001 Avrupa Şampiyonası’nda büyük atılım yaptı. Bunu, Dünya Şampiyonası’nda da devam ettireceklerini düşünüyorum. Hidayet ile birlikte İbrahim, Mirsad, Mehmet Okur, Hüseyin Beşok gibi kaliteli oyuncuların olduğu bir takım, kolay kolay bir araya gelemez. Bu jenerasyonun Indianapolis’te iyi işler yapacağına inanıyorum." 
     



 SPOR 


























</TEXT>
</DOC>
