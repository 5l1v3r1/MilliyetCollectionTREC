<DOC>
<DOCNO> 100245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/spor/yurundul.html </URL>
<DATE> 2002/08/06/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Önce takım olmak 
</HEADLINE>
<TEXT>

     Beşiktaş son senelerde ligde ve Avrupa kulvarında bir türlü başarılı olamadı. Bunun da en önemli sebebi sürekli teknik adam ve kadro değiştirme yanlışıdır. Böyle bir anlayışta günümüz futbolunun istediği temel ilke takım olmak mümkün değildir. 
     Bu sezon teknik patronluğa Lucescu getirildi. Bizce doğru bir tercih. Yönetim de çok sayıda yerli ve yabancı transfer yaptı. Nouma taraftarın sevgilisi. Bu yüzden de kendisinde ısrar edildi ve alındı. Futbolculuğuna söyleyecek bir şeyimiz yok. İki sene evvelki davranış bozuklukları ve de Marsilya’da boşa geçen sezonu gözönüne aldığımızda faydalı olup olamayacağı bilinmeyenli denklem. Son dakika transferi Amaral ise tam isabet. Defalarca izleme olanağı bulduğumuz Amaral oyunu yönlendirme özelliğine sahip. Topla ileri adam eksilterek mesafe katedebilen, ayrıca pres özelliğine de sahip iyi bir ön libero. Beşiktaş’ın ihtiyaç duyduğu bir oyuncu tipi. 
     Lucescu’nun bugün elinde çok güçlü olmasa da bol alternatifli iyi bir kadro var. Etkili forvetlerin yanında orta sahada hem koşan, hem de teknik kapasiteli oyuncular bulunuyor. Defansta da alternatifler bol. Ancak zamana ihtiyaç var. Sistemin oturması, yeni transferlerin hem kendi aralarında, hem de eskilerle uyum sağlamaları hiç de kolay değil. En büyük tehlike yönetim ve taraftarın mutlak şampiyonluğa şartlanmaları. Bu yanlış Lucescu ve futbolcular üzerinde baskı yaratır. İstikrar ve başarı için öncelikle önemli olan takım olmaktır. Bunun için de sabır ve hoşgörü gerek. Aksi taktirde şemsiye terse döner. 
     
     Lucescu ısrarla Capone’yi istiyor. Son derece haklı. Çünkü Capone çizgi defans uygulamasının genç ustalarından. Ayrıca dörtlü defansın sağında da dengeli görev yapabiliyor. Karşı kalede kazanılan duran toplarda da gizli bir gol silahı. En önemli artısı da istikrarı. Hiç vasatın altına düşmüyor. Biz Fatih Terim’in Capone’yi neden bıraktığına bir anlam veremedik. Emre Aşık - Bülent ikilisinden biri herhangi bir sebepten oynayamazsa defansın ortası Terim’in başını çok ağrıtır. En canlı örnek Olympiakos maçının ilk yarısı. 
     



 SPOR 






















</TEXT>
</DOC>
