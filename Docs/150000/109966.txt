<DOC>
<DOCNO> 109966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/28/ekonomi/eko03.html </URL>
<DATE> 2002/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim sonrası faiz düşer’ 
</HEADLINE>
<TEXT>

IMF Avrupa Direktörü Deppler, Türkiye’deki seçimler sonrasında belirsizliğin dağılması durumunda ekonominin rahatlayacağını söyledi 
     EKONOMİ SERVİSİ 

     Uluslararası Para Fonu IMF Avrupa Direktörü Michael Deppler, olası Irak operasyonunun kısa sürmesi durumunda, Türk ekonomisine etkisinin alarm verici boyutta olmayacağını savundu. Deppler, 3 Kasım seçimlerinin ardından siyasi belirsizliğin olumlu yönde dağılması halinde de faiz oranlarının düşeceğini ve Türk ekonomisinin rahatlayacağını kaydetti. 
     
     Irak zararı sınırlı kalır 
     NTV - MSNBC’nin haberine göre Deppler, ABD’nin Irak’a askeri müdahale düzenlemesi durumunda kaçınılmaz olarak Türk ekonomisinin olumsuz etkileneceğini belirtti. Ancak Deppler, "Kısa süreli bir senaryo durumunda ekonomik açıdan durum bizim açımızdan alarm verici olmaz" dedi. Deppler, bu sözüyle de, operasyonun kısa sürmesi durumunda Türk ekonomisine zararının sınırlı boyutta kalacağını savundu. 
     Deppler, Reuters’e verdiği demeçte, seçim öncesindeki siyasi belirsizlik ve Irak kaygılarından dolayı faiz oranlarının yüksek düzeyde kaldığına dikkat çekti ve "Seçimden sonra ise bu belirsizlik dağılacak. Belirsizlik olumlu yönde dağılırsa, faizler düşecek ve Türkiye rahatlayacak" dedi. 
     
     Ek kredi yok mesajı 
     IMF’nin Türkiye’ye zaten çok büyük miktarda kredi verdiğini de hatırlatan Deppler, Fon’un daha fazla kaynak sağlamaya isteksiz olduğunu ima etti. Deppler, dördüncü gözden geçirme dönemi sonunda Türkiye’nin gerekli önşartları karşılaması durumunda yeni kredi diliminin serbest bırakılacağına işaret etti. 
     
Hedef için tasarruf yaparız’      YASEMİN ÇONGAR ABD 

     IMF Avrupa Direktörü Michael Deppler ile ABD’nin ekonomi ve iş ilişkilerinden sorumlu Dışişleri Bakan Yardımcısı Alan Larson, Devlet Bakanı Masum Türker’e programdan sapılmadığı için takdirlerini iletti. 
     Larson, hükümetin seçime rağmen programa sahip çıkmayı sürdürmesinin uluslararası piyasalara etkisini memnuniyetle karşıladıklarını söyledi. Deppler de Türker’in yönetiminde ekonomi bürokrasisini övdü. Türker de Deppler’e şaka yollu, "Seçim sonrasında da karşınızda bakan olarak beni görebilirsiniz" dedi. 
     
     Harcamalar kısılabilir’ 
     Türker, gayri safi yurtiçi hasılada yüzde 6,5’lik faiz dışı fazla hedefinin tutturulmasında kararlı olduklarını belirterek, "Bunun için, alınması gereken tedbir varsa, özveride bulunacağımızı IMF’ye bildirdik" dedi. 
     Gelir artırmanın mümkün olmadığını kaydeden Türker, kesinti yapılabilecek cari harcama kalemlerini belirlediklerini ve gerekirse yeni bir tasarruf paketini uygulamaya hazır olduklarını söyledi. 
     



 EKONOMİ 



















</TEXT>
</DOC>
