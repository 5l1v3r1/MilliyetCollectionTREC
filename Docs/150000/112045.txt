<DOC>
<DOCNO> 112045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sonspo07.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tutto Sport "Shevchenko'nun Galatasaray'a gelmesi sadece fantazi" 
</HEADLINE>
<TEXT>

     İtalyan Tutto Sport gazetesi, bazı Türk gazetelerinde yer alan, AC Milan'lı Shevchenko'nun, Galatasaray Teknik Direktörü Fatih Terim'i arayarak Galatasaray'a gelmek istediğini söylemesi iddiasının yalnızca ''bir fantezi'' olduğunu ileri sürdü. 
     Gazete, Türkiye'deki bazı basın organlarında, iddianın dışında Shevchenko'nun ağzından, ''Galatasaray'da oynamak istiyorum, Fatih Terim'in takımına kiralık olarak gelme olasılığım var. Böyle daha iyi çünkü Milan'da benim için yer yok'' biçiminde sözler kullanmasını, ''Fantezi operasyonunun senaryosunun sınırı yok'' diye verirken, ''Eğer abartmak önemliyse Türkiye'de ders verebilirler'' biçiminde bir ifade kullandı. 
     Shevchenko'nun menajeri Oscar Damiani ise gazetede yer alan demecinde, ''Dalga geçmeyelim lütfen. Bazı haberler, yorum yapmaya bile değmez'' dedi. 
     Tutto Sport, sakatlığı sona ermek üzere olan Ukraynalı golcünün yine de AC Milan'dan ayrılma olasılığının bulunduğunu, ancak Galatasaray olasılığının yıldız futbolcuların gözünün yükseklerde olması ve maddi hedeflerden dolayı kesinlikle dışarıda tutulduğunu yazdı. 
     Transfer pazarında her gün bir futbolcuyu başka takıma gönderen iddialarıyla bilinen Tutto Sport'a göre Shevchenko'nun, İspanyol Atletico Madrid veya Manchester United takımlarına gitme olasılığı bulunuyor 
     





</TEXT>
</DOC>
