<DOC>
<DOCNO> 117876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/ekonomi/eko02.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Her yabancıya Şişecam’ın fabrikasını örnek gösteriyor 
</HEADLINE>
<TEXT>

Şişecam’ın kurduğu fabrikayla cam ambalajda merkez üretici olan Gürcistan’ın Cumhurbaşkanı Şevardnatze, yabancı yatırımcılara bu tesisi gösterip övünüyor 
     TİFLİS 
ŞULE YÜCEBIYIK 

     Ekonomide yaşadığı en büyük sorunların başında yabancı sermaye yetersizliği gelen Türkiye, özel sektörü sayesinde başka ülkelerin yabancı sermaye sorununa deva oluyor. 
     Kafkaslar bölgesinde hızla büyüyen Şişecam, Rusya’dan sonra 1998 yılında Gürcistan’da açtığı cam ambalaj fabrikasının kapasitesini artırdı. Önceki gün, başkent Tiflis yakınlarındaki Mina Cam Ambalaj Tesisi’nin 7 milyon dolar değerindeki ikinci fırını törenle ateşlendi. 
     Gürcistan Cumhurbaşkanı Eduard Şevardnatze’nin de katıldığı törende, İş Bankası Genel Müdürü Ersin Özince ve Şişecam yöneticileri de hazır bulundular. 
     Böylelikle Şişecam’ın, Mina Cam Ambalaj Fabrikası’ndaki yatırımı yeni fırınla birlikte toplam 20 milyon dolara, istihdamı da 250 kişiye çıkmış oldu. Fabrika, kapasite artışı sayesinde Gürcistan’ın tüm eski SSCB devletlerine ihraç ettiği Borjomi kaynak suyunun tüm şişe talebini karşılayacak. Bunun yanı sıra komşu Azerbaycan’da üretilen alkollü ve alkolsüz meşrubatların ambalaj ihtiyacının yüzde 70’ine yanıt verecek. 
     
     Gürcüler’in gözbebeği 
     Mina Cam Ambalaj Fabrikası’nın Gürcistan Cumhurbaşkanı Eduard Şevardnatze için özel bir önemi var. Şişecam, şimdiye kadar Gürcistan’a gelen en büyük yabancı yatırımcı. Mina Fabrikası da bu ülkede yapılan en büyük ve Gürcistan’ı bölgede cam ambalaj tedariki konusunda "merkez ülke" yapan yatırım. 
     Başlattığı özelleştirme hamlesinin en başarılı örneği olan fabrika, Cumhurbaşkanı tarafından özel olarak himaye ediliyor. 
     Şevardnatze, ülkesine davet ettiği yabancı yatırımcılara Mina Fabrikası’nın başarısını örnek olarak gösteriyor. Gelen yatırımcılardan, önce fabrikayı gezip görmeleri isteniyor. 
     
     Güzel ilişkilerimiz sürmeli’ 
     Gürcistan Cumhurbaşkanı Eduard Şevardnatze, Türk yatırımcıların Gürcistan’a olan ilgisinden memnun olduğunu belirterek "Burada iş yapan 100’ü aşkın Türk ortaklı firma var. Ama Şişecam’ın yeri çok farklı. Bu fabrikaya kurulan her yeni fırın da yeni bir fabrika anlamına geliyor" dedi. 
     Türk gazetecilerin sorularını yanıtlayan Şevardnatze, 3 Kasım seçimlerini şöyle değerlendirdi "Türkiye’yi istikrar ortamı içinde başarıyla gerçekleştirdiği seçimlerden ötürü kutluyorum. Yeni hükümetle birlikte iki ülke arasındaki güzel ilişkinin değişmeyeceğine de inanıyorum" dedi. 
     
Yunanistan’la ortak üretim hazırlığı      Rusya ve Gürcistan’daki yatırımlarıyla Kafkasya’da cam ambalaj pazarının büyük bölümüne hakim olan Şişecam’ın yeni hedefi Balkanlar bölgesi. 
     Şişecam Ambalaj Grubu Başkanı Teoman Yenigün, "Yunanistan’ın Şişecam’ı" olarak tanımladığı bir firmanın Bulgaristan’da özelleştirdiği iki fabrikaya ortak olması için kendilerine teklif getirdiklerini söyledi. 
     
     "İşi bizden öğrenecekler" 
     Firmanın Yunanistan’ın en büyük üreticisi olmasına karşın üretim ölçeklerinin yılda 
     sadece 100 bin şişe civarında olduğunu, teknolojisinin de Şişecam’ın oldukça gerisinde bulunduğunu anlatan Yenigün, "Ortaklaşa üretim yapmak istiyorlar. Bizim yurdışında edindiğimiz tecrübeler ve daha önemlisi ileri teknolojimiz onlar için çok değerli. İşi bizden öğrenmek istiyorlar" dedi. 
     
     Pazarlıklar sürüyor 
     Yenigün, Yunanlılar’la ortaklığa Şişecam’ın payının yüzde 50’den aşağıya olmaması şartıyla gireceklerini belirterek "Görüşmeler devam ediyor. Bu ortaklık bizim büyüme stratejimize de uygun. Bu yolla Balkan pazarına girmeyi planlıyoruz" diye konuştu. 
     
Ateş hattında kadın büyükelçi      Gürcistan, Kafkasya’nın en sorunlu ülkelerinden biri. Mafyanın egemenliği sadece devlette değil sokakta da hissediliyor. Havaalanından çıkar çıkmaz kocaman bir sokak panosuna rastlıyoruz. Amerikalı bir işadamının fotoğrafının altında "Kidnapped" Kaçırıldı yazıyor. Fidye amaçlı adam kaçırma çok yaygın. Çeçenistan’la komşu olan Gürcistan, Abhazlar’la da çatışma içinde. 
     İşte bu "sıcak" ülkede Türkiye’yi bir kadın büyükelçi temsil ediyor. Dicle Kopuz, büyükelçi olarak ilk görev yeri olan Tiflis’te dört aydır bulunuyor. Kopuz, Gürcistan’ın "mesleki tatmin" yönünden eşsiz bir ülke olduğu inancında. 
     Halkın eğitim ve kültür seviyesinin yüksek olduğuna değinen Kopuz, ekonomik ve dış politikadaki sorunlarını aştığı taktirde Gürcistan’ın refaha kavuşacağını söylüyor. 
     Kopuz’un Türk işadamlarına da bir mesajı var "Gürcistan şu anda yoksul ve sorunlu. Ama risk alınır ve sabredilirse bu ülkedeki fırsatlar çok büyük. 5 - 10 yıl sonrasının Gürcistan’ı bugünkünden çok farklı olacak. Çok ciddi çalışmalar var. Hala bakir olan bu pazarı araştırın." 
     



 EKONOMİ 




















</TEXT>
</DOC>
