<DOC>
<DOCNO> 115625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sonspo03.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Avrupa Kupalarında yarın 176.randevuda 
</HEADLINE>
<TEXT>

     Galatasaray, 97 yıllık tarihinde yarın Avrupa Şampiyonlar Ligi'nde Rusya'nın Lokomotiv Moskova ile kendi sahasında yapacağı maçla birlikte, Avrupa kupalarında 176. randevusuna çıkacak. 
     Sarı-kırmızılılar, bugüne dek Avrupa kupalarında yaptıkları 175 karşılaşmada 65 galibiyet elde ederken, 65 karşılaşmadan da sahadan boynu bükük ayrıldı. ''Aslanlar'', Avrupa kupalarında 45 maçta ise rakipleriyle yenişemedi. 
     Galatasaray, Avrupa arenasında rakip fileleri toplam 224 kez havalandırırken, kalesinde ise 256 gol gördü. 
     ''Cim Bom'', Avrupa Şampiyonlar Ligi'ndeki son maçında Club Brugge'a deplasmanda 3-1 yenilmişti. 
     
     ''CİM BOM'' GALİBİYET ARIYOR 
     Avrupa Şampiyonlar Ligi'ne Türkiye'den en fazla katılan takım unvanına sahip olan Galatasaray, ligde bu sezon ''Devler Ligi''ne Lokomotiv Moskova'yı Rusya deplasmanında 2-0 yenerek iyi bir başlangıç yapmıştı. 
     Gruptaki 2. maçında kendi evinde FC Barcelona'ya 2-0 yenilen sarı-kırmızılı ekip, Club Brugge ile Ali Sami Yen Stadı'nda yaptığı gruptaki 3. maçında 0-0 berabere kaldı. Aynı takımla deplasmanda yaptığı maçta ise 3-1 yenilen Galatasaray, bu nedenle yarınki Lokomotiv Moskova maçına grupta ikincilik şansını sürdürebilmek için mutlaka galibiyet parolasıyla çıkacak. 
     





</TEXT>
</DOC>
