<DOC>
<DOCNO> 149060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sondun25.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerleri Kerkük'te güvenlik operasyonlarına başladı 
</HEADLINE>
<TEXT>

     Kuzey Irak'taki Kerkük kentinde Amerikan askerlerinin petrol bölgelerinin güvenliğini sağlama operasyonlarına başladığı bildirildi. 
     Kentteki Reuters muhabiri, 173. Hava İndirme Tümeni'nden askerlerin Kerkük'teki önemli petrol üretim merkezlerinden Baba Gargur tesisine giden yol üstünde dikenli tellerin arkasında beklediklerini söyledi. 
     Kenttekiler Amerikan askerlerinin Saddam Hüseyin yönetiminin devrilmesinden sonra tesislere girilmesini engellediğini bildiriyor. 
     Reuters muhabiri, Kerkük'teki tesislerin ve petrol kuyularının çok az zarar gördüğünü, sadece uzaklardaki bir kuyuda petrol yangınına benzer bir yangın görüldüğünü ifade etti. 
     Irak savaşı başlamadan önce Kerkük'te günlük 1.7 milyon varil petrol çıkarılıyordu ve bu, toplam üretimin yüzde 40'ını oluşturuyordu. 
     
     PEŞMERGELER ÇIKIYOR 

     Milli Savunma Bakanı Vecdi Gönül, ''Peşmergelerin Kerkük'ten çıktıkları yönünde bilgi var'' dedi. 
     Gönül, TBMM'de kıldığı Cuma Namazı sonrası bir gazetecinin, ''Peşmergelerin Kerkük'ten çıkmadıkları gibi, Musul'a da girdikleri görülüyor. Ne diyorsunuz '' sorusu üzerine, gelişmelerin yakından takip edildiğini bildirdi ve ''Peşmergelerin Kerkük'ten çıktıkları yönünde bilgi var'' diye konuştu. 
     Başbakan Recep Tayyip Erdoğan ise ''Başbakanlıkta yapılan Irak zirvesinde bir sonuç çıktı mı '' yönündeki soruya ''Çıktı, birazdan gerekli açıklama yapılacak'' yanıtını verdi. 
     AK Parti TBMM Grup Başkanvekili Salih Kapusuz ise gazetecilerin, peşmergelerin Kerkük ve Musul'da yaptıkları yağmalama hareketleriyle ilgili sorusu üzerine şöyle konuştu 
     ''Koalisyonun başını çeken ABD'nin, Türkiye'ye, Hükümet'e karşı taahhütleri, beyanları var. Bunu teyit ediyorlar. Bunlar ortada dururken Türkiye'nin razı olmayacağı bir yaklaşım hiçbir zaman olmaz.'' 

     
</TEXT>
</DOC>
