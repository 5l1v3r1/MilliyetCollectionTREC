<DOC>
<DOCNO> 141000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/soneko14.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'ye verilecek niyet mektubu üzerindeki çalışmalar sürüyor... 
</HEADLINE>
<TEXT>

     Uluslararası Para Fon'u IMF Türkiye Masası Şefi Juha Kahkonen ile ekonomi yetkilileri, Niyet Mektubu'nun yazımı ve redaksiyonu üzerinde çalışıyorlar. 
     Edinilen bilgiye göre, hazırlanmakta olan Niyet Mektubu, 2003 yılının geneline ilişkin hedef ve uygulamaları da içerdiği için yaklaşık 25 sayfalık geniş kapsamlı bir çalışma olduğu belirtiliyor. 
     Yetkililer, çalışmaların detaylı bir şekilde gerçekleştirilmesi nedeniyle, Juha Kahkonen'in, önümüzdeki hafta Türkiye'den ayrılabileceğini ifade ediyorlar. 
     Heyetteki diğer uzmanlar ise geçtiğimiz günlerde Türkiye'den ayrılmışlardı. 
     IMF İcra Direktörleri Kurulu'nun, Dördüncü Gözden Geçirme'yi onaylamasının ardından, yaklaşık 1.6 milyar dolarlık kredi diliminin de serbest bırakılması bekleniyor. 
     İcra Direktörleri Kurulu toplantısının da, 12 Nisan'da başlayacak olan IMF-Dünya Bankası Bahar Dönemi toplantıları öncesinde gerçekleştirilebileceği kaydediliyor. 
     





</TEXT>
</DOC>
