<DOC>
<DOCNO> 128633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sontur32.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük ikrame biletini satan seyyar bayiye hücum... 
</HEADLINE>
<TEXT>

     Milli Piyango yılbaşı özel çekilişinde büyük ikramiyenin isabet ettiği İstanbul'daki çeyrek bileti satan seyyar bayi Kasım Demir, olayın duyulmasının ardından birçok kişinin kendisinden bilet almak istediğini söyledi. 
     İstanbul Adalet Sarayı önünde 15 yıldır seyyar piyango bayiliği yapan Kasım Demir, büyük ikramiyenin isabet ettiği İstanbul'daki çeyrek biletin kendisi tarafından satıldığını dün bir kadının teselli ikramiyesi almaya gelmesi üzerine fark ettiğini söyledi. 
     Bileti kendisinin sattığını dün saat 11.00'e kadar bilmediğini belirten Demir, ''Remziye adında bir bayan geldi. Bana, Yaktın beni. Bir sayıyla büyük ikramiyeyi kaybettim dedi. Kazanan numara 3387202, bayanın elindeki ise 3387201'di. Önce büyük ikramiyenin kendime ayırdığım biletlerin içinde olabileceğini düşündüm ama yoktu. Zaten o seriden hiç bilet ayırmamışım. Müşterimin kazanmasına da sevindim'' şeklinde konuştu. 
     Demir, büyük ikramiyenin isabet ettiği biletin kendisi tarafından satıldığının duyulması üzerine bugün çok sayıda kişinin kendisinden bilet almaya geldiğini belirtti. 
     Yılbaşında yaklaşık 2 bin bilet sattığını ve 1 milyar lira civarında para kazandığını, ancak diğer zamanlarda aylık kazancının yaklaşık 250 milyon lira olduğunu belirten Demir, şunları söyledi 
     ''Kızım Emine, 5 yaşındayken oyun sırasında yandı. Şimdi 12 yaşında. O zamandan beri 7 ameliyat geçirdi. Belli aralıklarla da, gelişimini tamamlayana kadar ameliyat edilmesi gerekiyor. Bir ay içinde bir ameliyat daha olması lazım. Maddi durumumuz da bu ameliyatları karşılayacak kadar iyi değil. Benden bilet alan kişi, bu konuda yardımcı olursa, beni çok mutlu edecek.'' Biletlerin büyük çoğunluğunu avukatlara sattığını belirten Demir, kazanan biletin de büyük ihtimalle bir avukatta olduğunu düşündüğünü söyledi. 
     Kasım Demir, daha önce de adliyeye gelen Hülya Avşar, Tarkan Tevetoğlu, Fatma Girik, Cüneyt Arkın, Ajda Pekkan, Harika Avcı, Ebru Şimşek, Ferdi Tayfur, Orhan Gencebay ve İbrahim Tatlıses gibi çok sayıda tanınmış kişiye bilet satmasıyla haber konusu olmuştu. 
     Gima'nın, Mecidiyeköy mağazasında bir müşteriye promosyon olarak verdiği ve büyük ikramiye isabet eden çeyrek biletin ise bu şirket tarafından Ankara'dan alındığı belirtildi. 
     





</TEXT>
</DOC>
