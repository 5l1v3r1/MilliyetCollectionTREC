<DOC>
<DOCNO> 106960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sondun20.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin'in çocukluk arkadaşı "O karıncayı bile ezmezdi" 
</HEADLINE>
<TEXT>

     Uluslararası terörist Usame Bin Ladin'in çocukluk arkadaşı Halid Batarfi, Cidde'de çocukluğunu birlikte geçirdiği arkadaşını ''nazik, yumuşak huylu, düşünceli bir genç'' olarak anımsadığını belirtiyor. 
     11 Eylül terör saldırılarının birinci yıldönümünde, İngiltere'de yayınlanan The Daily Telegraph gazetesine konuşan Batarfi, ''başkalarına yardım edebilmek için kendi yolundan fedakarlık yapardı. Onu, karıncayı bile incitmekten çekinen biri olarak tanımlayabilirim'' dedi. 
     Cidde'de aynı mahallede komşu olarak yaşadıkları Bin Ladin ailesiyle yakın ilişkiler içinde olduklarını da belirten Batarfi, Bin Ladin'in annesi Aliye'ye düşkünlüğünü önemli bir ayrıntı olarak hatırlıyor. 
     El Medine adlı gazetenin editörlüğünü yapan Halid Batarfi, Bin Ladin'in her zaman inançlı bir Müslüman olduğunu, ancak hiçbir zaman fanatik davranışlar içine girmediğini de belirtirken, onu bu düzeyde radikal hale getirenin Mısır'da Enver Sedat suikastını yapan El Cihad örgütüyle ilişkileri olduğuna inanıyor. 
     Bin Ladin'in TV'de kadınların her zaman giyinik göründüğü kovboy filmlerini tercih ettiğini söyleyen Batarfi, ''bu tercihi radikal olduğundan değil, sadece düzgün şeyler seyretme kaygısından ileri geliyordu'' dedi. 
     Bin Ladin'in son derece çekingen bir çocuk olduğunu, her zaman kavgadan ve beladan kaçtığını, kavgalarda hep barışı sağlayan isim olarak öne çıktığını belirten Batarfi, arkadaşının futbol takımında da bazen defans, bazen de forvet oynadığını kaydetti. Uzun boylu olduğu için çok güzel kafa atışları yaptığını belirttiği çocukluk arkadaşının, sosyal olaylarda da son derece yaratıcı olduğunu anlatan Batarfi, ''piknikler düzenler hepimizi çağırırdı'' dedi. 
     Usame Bin Ladin'in son derece gösterişsiz biçimde liderlik tavrı içinde olduğunu da ifade eden Batarfi, bu tavrı, ''o size bağırmadan, buna gerek kalmadan onu izlerdiniz. Bir başkası liderliğe soyunduğunda da bunu olay haline getirmez, onu izlerdi'' diye tarif etti. 
     Bin Ladin'in 1980'de Afganistan'a seyahat etmeye başladığını, buradaki Sovyet işgaline karşı geliştirilen direnişe destek verdiğini belirten Batarfi, bu seyahatlerin her birinden dönüşünde ondaki değişimi izleme fırsatı bulduğunu kaydetti. 
     Batarfi, Usame Bin Ladin'in kendilerine de aynı görüşleri aşılamaya çalıştığını belirtirken, ''ancak biz gündelik yaşamın telaşına kendimizi kaptırmıştık. Bu nedenle fazla taraftar bulamadı. Ben kendisini en son 1990 yılında gördüm'' dedi. 
     Bin Ladin'deki aşırılığa doğru dönüşümün ardında Mısırlı aşırı dincilerin olduğunu savunan Batarfi, çocukluk arkadaşının hala yaşadığına bütün kalbiyle inandığını belirtiyor. 
     





</TEXT>
</DOC>
