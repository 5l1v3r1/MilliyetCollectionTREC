<DOC>
<DOCNO> 106957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sondun17.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'deki kazıda 20 insan iskeleti bulundu 
</HEADLINE>
<TEXT>

     Almanya'nın başkenti Berlin'de yapılan bir kazıda 20 insan iskeleti bulundu. 
     Friedrichshain semtindeki Strausberger Platz adlı meydanda, yeni gaz borularının döşenmesi sırasında ortaya çıkartılan iskeletlerin İkinci Dünya Savaşı'ndan kaldığı tahmin ediliyor. 
     Tarihçiler, savaşın son günleri olan 1945 yılının Nisan ayında Berlin'de çok şiddetli çatışmalar çıktığını hatırlatarak, Strausberger Platz'ın, eski Sovyet ordusunun şehre girmek için seçtiği güzergah üzerinde bulunduğunu, bu bölgede kenti savunmak isteyen binlerce Almanın öldüğünü belirttiler. 
     İskeletler üzerinde yapılan araştırmanın sonuçlarının hafta sonunda açıklanacağı, bu iskeletlerin daha sonra bir mezarlığa gömüleceği bildirildi. 
     





</TEXT>
</DOC>
