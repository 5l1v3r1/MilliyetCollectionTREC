<DOC>
<DOCNO> 142050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sonspo10.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Panionios'lu oyuncu Erol Bulut Bu Fenerbahçe saç baş yoldurtuyor 
</HEADLINE>
<TEXT>

     Yunanistan Birinci Futbol Ligi takımlarından Panionios'ta forma giyen Türk futbolcu Erol Bulut, eski takımı Fenerbahçe'yi eleştirdi. 
     Erol Bulut, kendisine ait internet sitesinde yaptığı açıklamada, sarı-lacivertli takımın sadece Türkiye'nin değil, Avrupa'nın da en iyi kadrolarından birisine sahip olmasına rağmen, bir türlü başarılı sonuçlar alamadığından yakındı. 
     Erol Bulut, şunları kaydetti 
     ''Bu Fenerbahçe adamı kanser eder. Ben bu takımı anlayamıyorum. Hedef yok, amaç yok, istikrar yok ve tabi bunun sonucunda da başarı yok. Baktığınız da değil sadece Türkiye'nin, Avrupa'nın en iyi kadrolarından birine sahip. Ama gelin görün ki saç baş yoldurtuyor. Bir şeyler eksik, maya tutmuyor. Fenerbahçe'nin başarılarına hasret kaldık. Galatasaray karşısında oynadığı futbola, futbol demeye dilim varmıyor. Adeta ezildiler. Galatasaray biraz şanslı olsa, sanırım ilk maçın rövanşını çok farklı şekilde alırdı. Umarım gönül bağladığımız takımımız bir an önce toparlanır ve eski başarılı günlerine döner.'' 
     
     ''KALBİMİZ BEŞİKTAŞ'LA'' 
     Erol Bulut, UEFA Kupası çeyrek finalinde İtalya'nın Lazio takımıyla karşılaşacak Beşiktaş'a başarılar dileyerek, şu ifadeleri kullandı 
     ''UEFA Kupası'nda bu sene emin adımlarla ilerleyen Beşiktaş, her ne kadar bu hafta Trabzonspor karşısında zorlanmış olsa da, Lazio karşısında sahadan ülkemizi ve ülkemiz insanını gururlandıracak bir skorla ayrılacağını düşünüyorum. Beşiktaşlı arkadaşlarıma başarı dileklerimi iletiyorum. Kalbimiz onlarla.'' Erol Bulut, takımı Panionios'un Yunanistan Ligi'ndeki hedefinin ise gelecek sezon Avrupa Şampiyonlar Ligi'ne katılacak bir sonuç almak olduğunu sözlerine ekledi. 
     





</TEXT>
</DOC>
