<DOC>
<DOCNO> 116781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sontur45.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den ilk değerlendirmeler... 
</HEADLINE>
<TEXT>

     Seçim sonuçlarının şekillenmeye başladığı ilk saatlerde CHP'den ilk değerlendirme Genel Sekreter Önder Sav'dan geldi. Kesin bir değerlendirme yapmak için henüz erken olduğunu ifade eden Sav, "Ama bir gerçek var ki merkez sağdaki oyların AKP'ye kaydığı görülüyor" dedi. 
     Önder Sav, CHP'den seçime ilişkin ilk değerlendirmeyi televizyon ekranlarından yaptı. Seçim sonuçlarını değerlendirmek için erken olduğunu kaydeden Sav, şöyle dedi 
     "Oyların daha yüzde otuzu açılmışken düzgün, doğru bir değerlendirme yapma olanağını görmüyorum. Bir kısım partilerin baraj sınırında olduğu görülüyor. Ama bir gerçek var ki merkez sağda çok iddalı olan partiler barajın altında kalmış görülüyor. Bu oyların AKP'ye kaymış olduğunun işaretidir. 1999 sonuçlarına baktığımızda ise oylarımızı yüzde 150'den fazla artırdığımızı görüyoruz." Sav, kendilerine gelen bilgilerin oy oranlarını artıracağını gösterdiğini ifade ederek, "Aradaki fark azalabilir. Ama milletvekili sayısını nasıl etkiler bu belli değil" dedi. 
     Sav, sol bloktaki düşüşe ilişkin görüşlerini açıklarken de, "Bu sorunun muhatabı biz değiliz. Sol da göçüşü sağlayanlara sormak lazım. İktidar olanaklarını kullanıp bu noktaya getirenlere sormak lazım" diye konuştu. 
     Önder Sav, olası bir koalisyona ilişkin soruyu yanıtlarken, "Oyların yüzde 30'u açılmışken böyle şeyleri konuşmayı uygun bulmuyorum. CHP'nin yetkili organları vardır. Seçim sonuçlarını değerlendiririz" dedi. 
     
     İSTANBUL'DA MORALLER BOZUK 
     Açılan sandıklardan CHP'nin beklenin altında oy çıkması İstanbul CHP il merkezinde partililerin moralini bozdu. 
     Seçim sonuçlarını İstanbul İl Başkanlığı'nda oluşturulan bilgi merkezinden takip eden partililer, il merkezini doldurmaya başladı. İlçelerden gelen verilere göre, merkez ilçelerde önceki seçime göre daha iyi sonuçlar alan CHP, kentin varoşlarında ise büyük oy kaybına uğradı. 
     Seçim yasağının kalkmasının ardından, televizyon ekranlarından da Türkiye geneline ait sonuçlar partililerin morallerini bozuyor. Parti il merkezine gelmeyen milletvekili adaylarının ise seçim sonuçları ile ilgili konuşmama kararı aldığı belirtiliyor. İstanbul'daki oy oranlarını geçen seçime göre artırdıklarını belirten CHP İstanbul İl Başkanı Şinasi Öktem, İstanbul'daki sonuçlarını her yarım saatte bir Genel Başkan Deniz Baykal'a ilettiklerini söyledi. 
     





</TEXT>
</DOC>
