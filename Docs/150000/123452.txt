<DOC>
<DOCNO> 123452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/spor/aspo.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumen’in fendi, İmparator’u yendi 
</HEADLINE>
<TEXT>
LUCE ŞAH TERİM MAT 0-1 
Ligin zirvesindeki hesaplaşmada Beşiktaş, ikinci yarıda sahneye çıktı, İbrahim ile üç puanı kaptı. Kartal, bir hafta aradan sonra Aslan’dan tahtı yeniden aldı 
90 dakika      MEHMET DEMİRKOL 

     Cordoba’nın yüzünün hali görülmeye değerdi. Para atışı sonucu yıkılmıştı. Ahmet Yıldırım’a sürekli yol tarafındaki kaleyi almasını söylemişti ama, para atışını Galatasaray kazandı ve kaleyi onlar aldı. Kolombiyalı kaleci başını sallayarak skorbord tarafındaki kaleye gitti. Artık şiddetli rüzgarla başbaşaydı. 7. dakikada bir yüksek pasta Ümit Karan’ın ceza çizgisi üzerinden vurup, rüzgara bindirdiği topu mükemmel çıkararak ilk sınavını verdi ve rüzgara karşı güven kazandı. 
     Bu dezavantajın sıkıntısını sadece o değil, savunmadaki arkadaşları da çekti. Topu sürekli uzun çıkarmaya çalıştılar, ama her seferinde top rüzgar duvarına çarptı. Beşiktaş’ın Ali Eren, Zago ve Ronaldo’dan oluşan üçlü savunması, rüzgarın rakibi iki kat güçlü kılmasına rağmen ilk yarı boyunca uzak şutlar dışında neredeyse hiç boşluk bırakmadılar. Rakibin hızlı forvetlerine erken basma tuzağına düşmeyip, kademeyi bozmadan çekilerek derinlik yarattılar. 
     Galatasaray buna karşı, ancak uzak şutlar atabildi. 23’te Ergün’ün 30 metrelik harika şutu üst direği sıyırıp dışarı çıktı. Beşiktaş’ın orta sahadaki sert oyunuyla pozisyon yaratmada çok zorlanan ev sahibinin bu sıkıntısında, Hasan ve Ümit Davala’nın kanatlardaki atıllığı da rol oynadı. Hücum sistemlerini uygulayamadılar. Üçüncü şutları 39’da Ümit Karan’dan geldi. Cordoba etkiliydi. 
     İlk yarının uzatma dakikasında İlhan’ın ayağından Beşiktaş en net pozisyonu yakaladı. Ama yıldız oyuncu iki metreden topu üstten dışarı attı. Bunun dışında pozisyon bulamadılar. Belki Cordoba’nın korkuları gerçek olmadı, Beşiktaş bu rüzgar sıkıntısını atlattı. Ama, ikinci yarıda bunu bir avantaja çeviremediler. Savunmayı çok geride kurmaları ve rakibe kendi sahasında basmamaları, Galatasaray’ın rahat ilerlemesine sebep oldu. Ev sahibi bu seneki en iyi oyunlarından birini oynamaya başladı. 56’da Hasan ve Ümit’ten Arif’e gelen pasta, Kral’ın şutunda Cordoba büyüdü. 59’da beş kişiyle ceza sahasına girdiklerinde gol vuruşunu yapmaya hazırlanan Hasan’a, Ali Eren’in yaptığı net faule ise hakem penaltı vermedi. Hasan hakeme saldırdı, bu kez de kırmızıyı veremedi. Bu karmaşanın ardından Beşiktaş rakip sahaya geçmeye neredeyse mecbur kaldı ve pozisyonlar bulmaya başladı. 69’da Tümer’in ortasında Zago’nun şutu direkten döndü ve Beşiktaş oyuna hakim oldu. Minimum çabayla Galatasaray savunmasını geçtiler. 77’da Ahmet Yıldırım’ın çok kalabalık Galatasaray savunmasının arasına attığı pasla buluşan sahanın yıldızı İbrahim, iki hareketle herkesi dağıtıp, sağ ayağıyla topu filelere gönderdi. 
     Rüzgar durmuştu, ama rüzgara ihtiyaçları da yoktu. Galatasaray da rüzgar gibi durdu ve Lucescu, Sami Yen’de 7 sezon sonra kazanan ilk Beşiktaş hocası oldu. 
     
     Maçın hakemi 
     Çok zorlandı 
     KUDDUSİ Müftüoğlu için çok zor maçtı. Ancak ilk yarıda birçok pozisyonda yerinde kararlar verdi ve mükemmel bir yönetim gösterdi. İkinci 45 dakikada ise şanssızdı. Ali Eren’in, Hasan Şaş’a ceza alanında yaptığı harekette ters yerde kaldı ve pozisyonu iyi süzemedi. Aslında bu karar tartışmalıydı ve hakemin takdirine kalmıştı, penaltı verilse itiraz edilmezdi. Ancak Hasan Şaş’ın itirazları kartlıktı. Ayrıca, Yasin’in topukla verdiği pasın, faul atışının başladığı şeklindeki Galatasaray itirazları yersizdi. 
     
     Notlar... 
     Kiev casusu Sami Yen’de 
     BEŞİKTAŞ’IN UEFA Kupası’nda 12 Aralık Perşembe günü karşılaşacağı rakibi Dinamo Kiev’in yardımcı antrenörü Vlademir Veremeyev maçı izledi. Veremeyev, Beşiktaş’ı tanıdıklarını, ancak rakiplerini son durumunu görmek için geldiğini belirterek, "Sanırım hava koşulları ve Kiev’deki soğuk bizim için avantaj olacak" dedi. 
     
     Pascal’dan dans şov 
     PASCAL Nouma, maç öncesindeki ilginç hareketleriyle yine dikkatleri topladı. Nouma, Galatasaray’ın yeni açık tribününe dönerek kendisi için yapılan aleyhte tezahüratlara tıpkı diskodaymış gibi dans ederek karşılık verdi ve zafer işareti yaptı. 
     
     Pancu son kez 
     SAĞ ayağından menisküs ameliyatı olacak olan Daniel Pancu, ilk yarıdaki son maçını Cim Bom’a karşı oynadı. Rumen oyuncu bugün, önce ülkesine, oradan da İtalya’a giderek artroskopi olacak. Pancu daha sonra fizyoterapist Popo tarafından özel olarak çalıştırılacak. 
     
     Japonya’dan özel seyirci 
     İLHAN Mansız ve Hasan’ı izlemek için Ali Sami Yen Stadı’na Japonya’dan da 20 kişilik bir kafile geldi. Japon turistlerin, Beşiktaş ve Galatasaray kaşkollarıyla Dünya Kupası’ndan tanıdıkları yıldızlara destek verdi. 
     
     Davala ve Yasin kart cezalısı 
     KART sınırında bulunan Ümit Davala ile Yasin, dünkü karşılaşmada da hakem Kuddusi Müftüoğlu’ndan sarı kart görünce cezalı duruma düştü. Davala, Gaziantepspor, Beşiktaşlı Yasin ise Samsun maçında oynamayacak. 
     
     Bomba ihbarları doğru çıkmadı 
     GALATASARAY ile Beşiktaş arasında yapılan maç öncesinde İstanbul Emniyet Müdürlüğü adeta alarma geçti. Son 2 günde yapılan bomba ihbarları nedeniyle Ali Sami Yen Stadı’nın 4 kez arandığı öğrenildi. 
     
     Karaborsacı yanıldı 
     FAZLA bilet alıp, karaborsada bilet satmaya çalışan kişilerin hesapları tutmadı. Karaborsacılar, eski açık tribün biletlerini stat dışında aynı fiyattan satmaya çalışırken, karşılaşmanın başlamasına az bir süre kala bu kişilerin ellerindeki biletleri h l satamamaları dikkati çekti. 
     
     Hagi ve Pope moral verdi 
     MAÇI izlemek için İstanbul’a gelen unutulmaz yıldız Gheorghe Hagi ile Galatasaray’a transferi konuşulan Popescu, maçtan önce öğlen saatlerinde Florya’ya gelerek tesislerde futbolcular ve teknik heyet ile birlikte maç yemeğine katıldı. 
     
     Ümraniye’de Tolga krizi 
     ALİ Eren’in sakat olduğu dönemde Beşiktaş’ta ilk on birde oynama şansı bulan Tolga, dün kriz çıkardı. Başarılı futbolcu, "Bana yapılan haksızlık. İstenmiyorsam gönderin beni" dedi. 
     
     PAF’ta galip yok 1-1 
     G.SARAY ile Beşiktaş PAF takımları berabere kaldı. Florya’ya lider olarak giden Kartal’ın golünü Berkant kaydederken, Cim Bom Volkan ile gol buldu ve maç 1-1 bitti. 
     
     Arif-Pinto kapışması 
     ARİF ve Pinto saha içinde tartıştı. Son dakikalarda Pinto, Arif’e pas vermek yerine şut atınca Arif, Brezilyalı’nın üzerine yürüyerek bağırdı. O da karşılık verince, iki futbolcu tartışmaya başladı. 
     
     Taraftaria’nın konuğu Dürüst 
     CNN Türk Spor Müdürü İhsan Topaloğlu’nun hazırlayıp sunduğu "Taraftaria"nın bugünkü konuğu Galatasaray 2. Başkanı Ali Dürüst olacak. 20.30’da başlayacak programda, derbinin yankıları konuşulacak, Sarı - Kırmızılılar ile ilgili konular tartışılacak. 
     
     Göze batanlar 
     CORDOBA Kalesinde çok ciddi bir pozisyon yaşamadı. İlk yarıda ve ikinci yarıda uzaktan atılan şutlarda yer tutuşu mükemmeldi. 
     ZAGO O da Galatasaray’ın forvetlerine ne yerden, ne de havadan geçit verdi. Ölü toplarda ileri çıkarak, takımı ateşledi. 
     ALİ EREN Adeta bir cengaver gibiydi. Çok kritik pozisyonlara ayak koydu. Kramponlara kafayı soktu. Hatasız oynadı. 
     RONALDO Futbolun zekayla oynanması gerektiğini en iyi şekilde ispatladı. Panik yapmadı, soğukkanlıydı. Alkış aldı. 
     İLHAN MANSIZ Ondan patlama bekleyenler tam 70 dakika hayal kırıklığı yaşadı. Ne pozisyon buldu, ne de girişimde bulundu. 
     TÜMER 59’da oyuna girdi. Kartal’ı rakip alana yıkan isim oldu. Orta alana canlılık getirdi ve başarıyla savaştı. 
     Ergün Galatasaray’ın en iyisiydi. Orta alanda bir maestro gibi görev yaptı. Çok çaba harcadı. Ancak son bölümlerde yoruldu. 
     Hasan Şaş Stres yüklüydü. Çok çaba harcadı. Ali Eren’in sıkı markajından kurtulamadı. Hücumda etkili olan oyuncu yoktu. 
     Vedat Sağ kanatta büyük sıkıntı çekti. İbrahim’i durduramadı. Beşiktaş’ın golü de o kanattan geldi. Kötü oynadı. 
     Felipe İstediği oyunu tutturamadı. Arkadaşlarına gol pozisyonları hazırlayamadı. Zayıf kaldı, etkili olamadı. 
     Ümit Karan Özellikle ilk yarıda iyi oynadı. İkinci yarıda ise istediği pozisyonu bulamadı. İstediği topları da hiç alamadı. 
     
İstatistik FELİPE Topla buluşma 25 İsabetli pas 11 Hatalı pas 3 Top kaybı 8 Top kazanma 4 Şut 1 İsabetli şut 1      
     
İLHAN MANSIZ Topla buluşma 19 İsabetli pas 6 Hatalı pas 3 Şut girişimi 1 İsabetli şut - Top çalma 3 Top kaybı 6      
     



 SPOR 







































</TEXT>
</DOC>
