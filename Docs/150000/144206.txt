<DOC>
<DOCNO> 144206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun54.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz milletvekili savaşta hayvanların korunmasını istedi.. 
</HEADLINE>
<TEXT>

     Bir İngiliz milletvekili, Irak'taki savaş sırasında hayvanlara zarar verilmemesini istedi. 
     Daha önce Tony Blair'in hükümetinde Spor Bakanlığı da yapan Tony Banks, Londra ve Washington'daki yöneticilerin sıradan Iraklılara zarar vermemek için ellerinden geleni yapacaklarını açıkladıklarını hatırlatarak, Bağdat'taki El Zevra Hayvanat Bahçesi'nde bulunan hayvanların da unutulmaması gerektiğini kaydetti. 
     Irak savaşı için mecliste ret oyu kullanan Banks, ''savaşlarda sayısız hayvan ölüyor veya yaralanıyor'' diye konuştu. 
     Banks, meclise verdiği önergede askeri yetkililerden hayvanların güvenliğini sağlamalarını talep etti. 
     Şu anda kapalı ve onarımda olduğu bildirilen El Zavra Hayvanat Bahçesi, 1991'deki Körfez Savaşı'nda bombalara hedef olmaktan kurtulmuştu. Ancak hayvanat bahçesindeki bakıcılar, hayvanların bomba seslerinden çok rahatsız olduklarını belirttiler. 
     





</TEXT>
</DOC>
