<DOC>
<DOCNO> 104298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/dunya/adun.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül-seks ilişkisi 
</HEADLINE>
<TEXT>

ABD’de yeni çıkan bir kitaba göre 11 Eylül’ü çarpık İslam’ın aşıladığı kadın korkusunun neden olduğu cinsel düş kırıklığı’ yaptırmış 
     Dünyanın bugüne kadar yaşadığı en büyük vahşetlerden biri olarak görülen 11 Eylül saldırılarının nedenini anlamaya çalışan Amerikalılar her gün yeni bir teori ortaya atıyorlar. Bu teorilerin en çarpıcısı ise kısa bir süre önce piyasaya çıkan bir kitapta yer aldı. Suriye doğumlu Amerikalı doktor Betty Balsam, Freudyen bir yaklaşımla ele aldığı "Terörün Peçesi Terorizmin Gizli Sırları" adlı kitabında, 11 Eylül saldırılarının ardında "cinsel sorunların" yattığını öne sürdü. 
     
     Bedevi kültürü 
     Balsam, 11 Eylül saldırılarından sorumlu tutulan El Kaide örgütü lideri Usame Bin Ladin ile saldırılarda bizzat yer aldığı ve kamikaze uçaklardan birini kullandığı saptanan Muhammed Atta’nın, cinsel sorunlar yaşadıkları için bu saldırıları gerçekleştirdiklerini iddia etti. 
     Suriye doğumlu kadın doktoru Balsam, kitabında "Bin Ladin ve Atta gibi kişilerin inandıkları yozlaşmış İslamiyet’in, kadınlardan korkan ve onlara kötü muamele etmeyi marifet sayan eski bedevi kültürüne dayandığını" savundu. 
     
     Teröre yöneliyorlar 
     Betty Balsam, kitabında, "dayak ve şiddete maruz kalan Müslüman kadınların nasıl yıkıma uğradıklarını", annesini döven, babasını öldüren bir oğulun hikayesini ve kraliyet ailesi içindeki seri tecavüzlere dayanamayarak intihar eden bir Suudi prensten söz ediyor. 
     İslam’ın bu şekilde yozlaşmasının, Muhammed Atta ve Bin Ladin gibi milyonlarca genç Müslümanı cinsel açıdan zayıflığa ittiğini ve düş kırıklığına sebep olarak teröre yönelttiğini savunan Betty Balsam, İslam ülkelerinde kadınlara nasıl şiddet ve cinsel baskı uygulandığını bizzat kadınların ağzından dinlediğini anlattı. 
     
Türkiye olumlu örnek      Amerikalı yazar, Türkiye’yi de kadın haklarının gelişmesi açısından örnek ülke olarak gösterdi. Dünyanın gelecekte barışçı bir yer olabilmesine ilişkin görüşlerini de açıklayan Betty Balsam, bunun birinci şartının Müslüman kadınların peçe ve başörtüsünü atarak liberalleşmeleri olduğunu yazdı. Bu bağlamda Türkiye’yi örneğini ele alan yazar, Türk kadınının İngiltere’den bile önce seçme ve seçilme hakkı kazandığını hatırlattı. 
     



 DÜNYA 











</TEXT>
</DOC>
