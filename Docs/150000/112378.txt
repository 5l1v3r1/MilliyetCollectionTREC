<DOC>
<DOCNO> 112378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/yasam/yas05.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksel’in canını bürokrasi alacak 
</HEADLINE>
<TEXT>

İşçi çocuğu Yüksel lösemi hastası. Uygun ilik bulundu ama nakil için hastane 100 milyar istiyor. Bağ - Kur ise, Öde, faturayı getir’ diyor... 
     SEMRA KARDEŞOĞLU İstanbul 

     Yüksel Kayan henüz 10 yaşında ve lösemi hastası. Diğer lösemili çocuklara göre şanslı bile sayılır. Çünkü beş yaşındaki kız kardeşinde, ona nakledilecek uygun bir ilik bulunuyor. Ama karşısında dağ gibi bürokrasi var. 
     Küçük Yüksel, Bitlis’in Tatvan İlçesi’nde yaşayan Kayan ailesinin beş çocuğundan biri. Dört yıl önce lösemi teşhisi konduğunda Yüksel henüz 6 yaşındaydı. Ve tedavisi Van 100. Yıl Üniversitesi Tıp Fakültesi’nde sürerken kan değerleri yükselince, İstanbul Üniversitesi Tıp Fakültesi’ne sevk edildi. 
     
     BABASI ÇARESİZLİK İÇİNDE 
     Ancak durumunda düzelme olmayınca, son çare olarak kemik iliği nakli için Yüksel’in dört kardeşine birden ilik testi yapıldı. Ve müjdeli haber geldi. 
     Kardeşi 5 yaşındaki Tuğba’nın iliği uygundu. Ama sevinç kısa sürdü çünkü nakil için hastane dört yıl önce tam 27 milyar lira para istedi. 
     Bu meblağ, inşaat işçisi Bağ - Kur’lu baba Muhyettin Kayan’ın yüreğine hançer gibi saplandı. Hastane parayı peşin istiyordu. Bağ - Kur ise, acılı babaya Parayı öde, faturaları getir’ diyordu. Faturalar Bağ - Kur’a gönderilecek ve Sağlık Bakanlığı tarifesi üzerinden tahsilat yapılacaktı. 
     Geçici işlerle zar zor geçinen baba Kayan parayı ödeyemeyince bürokrasiyi aşmak için ter dökerken, istenen para bugün 100 milyar lirayı buldu. 
     
     YÜCE MAKAMLAR SESSİZ 
     Dört yılda oğlunun tedavisi için 70 milyar lira harcayan baba Kayan, Bağ - Kur’dan sadece ilik testi için ödediği 1 milyarın dahi 42 milyon lirasını alabildiğini belirterek, içine düştüğü bürokrasi kapanını şöyle anlatıyor 
     "Testlerin çoğu kabul edilmiyor. Kardeşinin iliği uyduğu için çok sevindik, ama nakil için gerekli parayı duyunca şok olduk. Borç bulup yatırsam bile BağKur’dan bu paranın çok azını geri alabilirim." 
     Bu yüzden Cumhurbaşkanı’ndan Sağlık Bakanı’na birçok makama başvuran baba Kayan, yine sonuç alamayınca iyice yıkılmış. "Oğlumun durumu gün geçtikçe kötüleşiyor ve bir şey yapamıyorum" diyen baba Kayan, "Bağ - Kur primlerimi aksatmadan ödüyorum. Bu kadar parayı ben nasıl bulurum " diye isyan ediyor. 
     
Acele edersek Yüksel kurtulur’      Yüksel’in Çapa Tıp Fakültesi’nde takibini yapan Prof. Dr. Bülent Zülfikar, hastanın kronik aşamadan çıkmak üzere olduğunu belirterek, şunları söyledi 
     "Dört yıllık bir vaka. Kontrol altında devam etti. Ancak bu hastalarda hastalık günün birinde kontrolden çıkabilir. Yüksel’in durumunda da aynı. Hastalık kontrolden çıkmak üzere. Artık ilik nakli yapılması gerekiyor. Büyük bir şans eseri kardeşinin iliği tutmuş. Bir çok insan para buluyor, ilik bulamıyor. Bu aşamada başarı şansı da çok yüksek." 
     



 YAŞAM 





















</TEXT>
</DOC>
