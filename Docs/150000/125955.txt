<DOC>
<DOCNO> 125955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sontur47.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal da Sezer'i yalnız bıraktı... 
</HEADLINE>
<TEXT>

     CHP Genel Başkanı Deniz Baykal, Cumhurbaşkanı Ahmet Necdet Sezer'in Anayasa değişikliğini öngören kanunu TBMM'ye iadesi konusunda, ''Objektif gerçeğe bakarak hüküm vermek lazımdır. Yapılması düşünülen anayasa değişikliğinden, Türkiye'de siyasi düşüncelerinden dolayı kısıtlanmış olan herkesin yararlanması gerekir'' dedi. 
     Deniz Baykal, CHP Genel Merkezi'ne gelişinde gazetecilerin Cumhurbaşkanı Sezer'in Anayasa değişikliğini öngören kanunu TBMM'ye iadesine ilişkin sorusunu yanıtladı. 
     Baykal, Sezer'in iade gerekçelerini, partinin hukukçularının incelemeye başladığını belirterek, şunları söyledi 
     ''Amacımız, anayasamızı insanların mağdur, hakları kısıtlanmış bir duruma düşürmekten çıkartacak, bu doğrultuda ülkemizi daha ileriye götürecek düzenlemeler yapmaktır. Bu amaçla bu doğrultuda gayret gösteriyoruz. Göstermeye devam edeceğiz. Buna ihtiyaç olduğu kanısındayız. Bu amaçla tabii, kişiye özgü düzenleme yapmaktan uzak durmak gerekiyor diyor Sayın Cumhurbaşkanı. 
     Haklıdır. Anayasamızın anlayışı da budur. Bir düzenlemeyi kişiye özgü hale getiren, onun belli bir kişi tarafından yararlanma imkanı sağlayıp, sağlamayacağı değildir. Yapılan düzenlemenin genel bir düzenleme olup olmadığı açısından bir düzenlemenin kişiye özgü olup olmadığı değerlendirilir. Elbette genel, objektif düzenlemelerden bazı kişiler yararlanıp ya da yararlanmazlar. 
     Kimlerin yararlanacağı ya da kimlerin yararlanmayacağı konusu, düzenlemenin kişiye özgü olup olmadığı konusunda hüküm vermek için kullanılacak bir kıstas değildir.'' 
     
     GENEL VE OBJEKTİF 
     Yapılan düzenlemelerin bütün yönleriyle inceleneceğini ve irdeleneceğini belirten Baykal, şöyle devam etti 
     ''Burada önem taşıyan nokta, düzenlemenin genel ve objektif olup olmamasıdır. Anayasa koyucunun subjektif niyeti, iç amacı sorgulanarak getirilen düzenlemenin kişiye özgü olup olmadığına karar verilemez. Önemli olan Anayasa'nın genel objektif bir düzenleme ile değiştirilip değiştirilmediğidir. 
     Elbette bu değişikliklerden yararlananlar, yararlanmayanlar olacaktır. Bundan daha doğal bir şey yoktur. Bunun kişiye özgülüğü kararlaştırılırken anayasa koyucunun niyeti değil, yapılan düzenlemenin gerçekten objektif, genel olup olmadığı esas alınmalıdır.'' Baykal, ne kişilere bakarak ne de anayasa koyucunun niyetini sorgulayarak bu konuda hüküm vermenin mümkün olmadığını ifade ederek, şöyle konuştu 
     ''Objektif gerçeğe bakarak hüküm vermek lazımdır. Yapılması düşünülen anayasa değişikliğinde Türkiye'de siyasi düşüncelerinden dolayı kısıtlanmış olan herkesin yararlanması gerekir. Bunu sağlamak esastır. 
     Bu düzenleme, anayasamızı demokratik açıdan daha ileri götürecek bir düzenlemedir. Sayın Cumhurbaşkanı'nın yazısını okuyunca toplumsal vicdanın, anayasa değişikliğinin paket olarak ele alınması halinde daha tatmin olmuş duruma geleceği izlenimini alıyorum. Anayasa değişikliği, sadece belli bir konuda değil, Anayasa'da yapılması gereken değişikliklerle ilgili genel toplumsal anlayışa uygun olarak kapsamlı biçimde ele alınabilmiş olsaydı, bunlar farklı konularda bir paket halinde biraraya getirilebilmiş olsaydı, dokunulmazlıkların kaldırılmasıyla ilgili bütün Türkiye'nin ısrarla talep ettiği değişiklik bunun içine yerleştirilebilmiş olsaydı ya da parlamento süresinin makul, geçmişte uygulanan süreye getirilmesine yönelik bir anayasa değişikliği iktidarın anlayışıyla topluma saygısıyla kararlaştırılıp bu paketin içine yerleştirilmiş olsaydı, toplumsal vicdan kendisine daha çok tatmin olmuş hissedecekti.'' 
     
     PAKET HALİNDE DEĞİŞİKLİK 
     CHP'nin bu konuda başından beri uyarılar yaptığını, anayasa değişikliğinin bir paket olarak ele alınması gerektiğini söylediğini anlatan Baykal, böyle bir davranış olsaydı, bugün daha farklı bir noktada olunacağını söyledi. Baykal, Anayasa'nın 76 ve 78. maddelerle ilgili anayasa değişikliği ilk şekliyle gelmiş olsaydı, CHP'nin getirdiği değişiklikler, düzenlemeler değerlendirilmiş olsaydı, bugün ortaya çıkacak manzaranın daha farklı olacağını kaydetti. Baykal, şunları ifade ti 
     ''Bu aşamadan sonra elbette Cumhurbaşkanı'nın uyarıları da değerlendirilerek, vicdanları rahatlatacak bir yaklaşım benimsenerek, hukukun gereği de yerine getirilerek, hakları kısıtlayan bütün engeller aşılacak şekilde bir düzenleme yapılarak, bu konuyu ele almak imkanı vardır. 
     CHP olarak biz daima iyi niyetle yapıcı bir anlayışla davrandık. Olumlu bir davranış sergiliyoruz. Bu anlayışımızı bundan sonra da sürdürmeye devam edeceğiz.'' Baykal, bu konuda Ak Parti ile herhangi bir temaslarının olmadığını da bildirdi. 
     





</TEXT>
</DOC>
