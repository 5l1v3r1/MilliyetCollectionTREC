<DOC>
<DOCNO> 101035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sontur11.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İdam cezası kalktı, idamlıklar rahat nefes aldı... 
</HEADLINE>
<TEXT>

     ''AB Uyum Yasaları'' paketinde savaş ve yakın savaş tehdidi halleri dışında idam cezasının kaldırılmasının ardından İstanbul'daki çeşitli mahkemelerde yargılanan Ercan Kartal, Yener Yermez, Nuri Ergin, Vedat Ergin ve Vedat Şahin'in de aralarında bulunduğu çok sayıda sanık, ''müebbet ağır hapis'' cezasına çarptırılabilecek. 
     İstanbul DGM'de, Özdemir Sabancı, ToyotaSA Genel Müdürü Haluk Görgün ile sekreter Nilgün Hasefe'nin öldürülmesi olayına karıştığı ve 7. Cumhurbaşkanı Kenan Evren'e Marmaris'te suikast düzenlemek için hazırlık yaptırdığı iddiasıyla idam istemiyle yargılanan yasadışı DHKP C örgütü elebaşılarından Ercan Kartal, yargılama sonunda suçlu bulunursa müebbet ağır hapis ile cezalandırılabilecek. 
     Kartal, terör suçundan yargılandığı için müebbet ağır hapis cezasına mahkum olursa ceza indirimlerinden ve şartla salıverilmeye ilişkin hükümlerden yararlanamayacak. 
     Yine idam cezası talebiyle yargılanan Hizbullah terör örgütünün sözde askeri kanat sorumlusu Hacı İnan'ın aralarında bulunduğu 9 sanığa da, suçlu bulunmaları durumunda müebbet ağır hapis cezası verilebilecek. 
     
     DGM'DEKİ DİĞER DAVALAR 
     İstanbul DGM'de, sanıkları hakkında idam cezası istenen davalar arasında, ''Mavi Çarşı katliamı davası'', ''Mısır Çarşısı'ndaki patlama davası'' ve ''İstanbul'daki bombalama olayları davası'' da bulunuyor. 
     ''Mavi Çarşı katliamı davası''nda, yasadışı örgüt adına molotofkokteylli saldırı düzenleyerek 13 kişinin ölümüne neden oldukları gerekçesiyle 4 sanığın idam cezasına çarptırılması isteniyordu. 
     ''Mısır Çarşısı'ndaki patlama davası''nda, 7 kişinin ölümü, 127 kişinin yaralanmasıyla sonuçlanan olaya ilişkin 5 sanığın, ''İstanbul'daki bombalama olayları davası''nda ise arkeolog Yasemin Cebenoyan ile yazar Onat Kutlar'ın da ölümüne neden olan bombalama olayından sorumlu tutulan 4 sanığın idam ile cezalandırılmaları talep ediliyordu. 
     Bu davaların sanıkları da, suçlu bulunmaları halinde müebbet ağır hapse mahkum edilebilecek. 
     
     ÇAĞRICI VE ERDİŞ 
     Gazeteci-yazar Çetin Emeç ve Turan Dursun'un öldürülmesi olayının da aralarında bulunduğu çok sayıda eylem gerçekleştirdiği gerekçesiyle İstanbul 3 No'lu DGM'de yargılandığı davada çarptırıldığı idam cezası Yargıtay'ca onanan yasadışı İslami Hareket Örgütü elebaşı İrfan Çağrıcı ile 6 No'lu DGM'nin verdiği idam cezası onaylanan yasadışı İBDA C örgütü elebaşı Salih İzzet Erdiş hakkındaki ölüm cezaları da müebbet ağır hapis cezasına dönüştürülecek. 
     Murat Polat'ın öldürülmesi ve döviz bürosu sahibi Hüseyin Dere'nin otomobiline silahlı saldırı düzenlenmesi olaylarına ilişkin yargılanan Vedat Şahin de, suçlu bulunması halinde iddianamede talep edilen idam yerine müebbet ağır hapis cezasına mahkum edilebilecek. İstanbul 6. Ağır Ceza Mahkemesi'nde görülen ''16 Mart Katliamı'' davasının sanıkları Mustafa Doğan, Latif Aktı ve Özgün Koç ile eski DİSK Genel Başkanlarından Kemal Türkler'in öldürülmesine ilişkin Bakırköy 2. Ağır Ceza Mahkemesi'nde yargılanan Ünal Osmanağaoğlu da, haklarında idam istenen sanıklar arasında yer alıyordu. 
     İşadamı Üzeyir Garih'in öldürülmesine ilişkin idam istemiyle Eyüp 2. Ağır Ceza Mahkemesi'nde yargılanan Yener Yermez de, suçlu bulunması halinde müebbet ağır hapis cezasına çarptırılabilecek. 
     İstanbul'daki çeşitli adliyelerde idam istemiyle açılan ''Turizmci Ercüment Alacakaptan cinayeti'', ''Nuri ve Vedat Ergin kardeşlerin dayı cinayeti'', ''Bostancı'da 2 kız kardeşin öldürülmesi'' ''Mahmut Hoca'nın damadının öldürülmesi'' ve ''Gaziosmanpaşa'daki aile faciası'' davalarının sanıklarına da müebbet ağır hapis cezası verilebilecek. 
     
     HUKUKÇULARIN GÖRÜŞÜ 
     Yasa değişikliğinin uygulamasına ilişkin değerlendirme yapan Ord. Prof. Dr. Sulhi Dönmezer, daha önce idam cezasına mahkum edilmiş olanların değişiklikten yararlanacaklarını ve cezalarının müebbet ağır hapis olarak uygulanacağını belirtti. 
     Ord. Prof. Dr. Dönmezer, terör suçundan ölüm cezasına çarptırılmış olanların cezalarının da müebbet ağır hapis olarak uygulanacağını, fakat bu kişilerin yasadaki özel hükümler nedeniyle koşullu salıverilmeden yararlanamayacaklarını vurguladı. 
     İstanbul Üniversitesi Hukuk Fakültesi Ceza Hukuku Anabilim Dalı Başkanı Prof. Dr. Kayıhan İçel de, şunları söyledi 
     ''Artık yasalarımızdan ölüm cezası kalktı. Haklarında idam istenen ve halen yargılamaları süren sanıklar, müebbet ağır hapis istemiyle yargılanır duruma geldi. Tabii bu kişiler hakkında mutlaka müebbet ağır hapis uygulanacak diye bir şey yok. Yargılama sonunda başka bir cezaya da çarptırılabilir, beraat de edebilir.'' 
     





</TEXT>
</DOC>
