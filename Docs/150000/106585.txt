<DOC>
<DOCNO> 106585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sonspo17.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim ''Fenerbahçe maçı için istediğimiz tarihi bildirdik'' 
</HEADLINE>
<TEXT>

     Galatasaray Teknik Direktörü Fatih Terim, Fenerbahçe ile oynayacakları maç için istedikleri tarihi, Futbol Federasyonu'na bildirdiklerini söyledi. 
     Terim, antrenman sonrasında basın mensuplarının sorularını yanıtlarken, gerçekte bu konuların konuşulması için henüz erken olduğunu belirterek, ''Daha önümüzde Kocaelispor ve Lokomotiv Moskova maçları var, biz bunları daha çok düşünüyoruz'' dedi. 
     Programlarını yaptıklarını ve 3 günde 1 maç oynayacaklarını anlatan Fatih Terim, prensip olarak bu maçların oynanmasının gerekliliğine inandıklarını, bunda ısrar edeceklerini söyledi. 
     Terim, kısa aralıklarla maç oynamanın fiziksel açıdan zor olduğuna da değinerek, ''Bunun için iyi hazırlanmak lazım. Biz bu zorluğa alışığız. Belirli hedeflere gidiyorsanız, üst üste maçlar oynamak da normal'' diye konuştu. 
     
     ''HER OYUNCU HAZIR OLMALI'' 

     Savunmada çok fazla oyuncu değiştirmesi konusuna açıklık getiren Fatih Terim, ''Bu mevkide fazla oyuncuya yer vermem doğal. Savunmada arayışta değilim ama bütün futbolcularım her an oynamak için hazır olmalılar'' dedi. 
     Terim, Milli Takım ile Dünya Kupası finallerinde olan futbolcuların hazırlık dönemine katılamadıklarını dile getirerek, sözlerini şöyle sürdürdü 
     ''Bazı oyuncularımız ise sakattılar. Ayrıca, bu değişiklikleri ileride olabilecek hadiseleri düşünerek de yapıyorum. Bazı oyuncularımı da oynatarak durumlarını görmek istiyorum. Herkes, zaman zaman değişikliklere hazır olsun. Rotasyon yapmak da zorundayız. Takım oturmuşsa, zaten kimin oynayacağı fark etmez. Ayrıca Malatyaspor maçında yediğimiz 2. gol savunmada arayışlardan mı kaynaklanıyordu '' 
     
     ARİF'İN PERFORMANSI 

     Arif'in milli takım ve Galatasaray'daki iyi performansının kendisini sevindirdiğini anlatan Terim, bu oyuncunun geçmişten bugüne iyi oyununu sürdürdüğünü vurguladı. 
     Fatih Terim, Arif için, ''Kendisi bizim önemli oyuncularımızdan biri. O her zaman bir şekilde hem gol atan, hem de asist yapan bir oyuncu olmuştur. Son dönemdeki performansı da bizi oldukça sevindiriyor'' açıklamasını yaptı. 
     
     LOTOMOTİV MOSKOVA MAÇI 

     Şampiyonlar Ligi'nde ilk olarak karşılaşacakları Lokomotiv Moskova ile kıran kırana maç yapacaklarına da değinen Terim, rakiplerinin ciddi ve organize olmuş bir takım olduğunu söyledi. 
     Terim, bir soru üzerine, Galatasaray'ın favori gösterilmesinin normal olduğunu ifade ederek, ''Ancak, bu maçın üzerinde ciddi olarak durulması lazım. Rakibimiz uzun süredir birarada oynayan bir takım görüntüsü veriyor. Spartak Moskova'yı da geçmişler ve şampiyonluğa yakınlar. Favori gösterilmemiz bizi yumuşatmaz, aksine oyuncularımıza güven verir'' şeklinde konuştu. 
     
     KOCAELİSPOR KARŞILAŞMASI 

     Kocaelispor ile cuma günü oynayacakları karşılaşma hakkında soruları da yanıtlayan Terim, rakiplerinin puanının olmamasının, bu ekibin çok kötü olduğu anlamına gelmediğini anlattı. 
     Terim, ''Kocaelispor bugüne kadar puan alamadı. Ancak, yaptığı maçlar ve nasıl puan alamadığı da ortada. Bu maç çekişmeli geçecek, ancak yaşanabilecek sakatlıklardan da korkmayız. Çünkü yürürken de antrenmanda da sakatlıklar olabilir'' dedi. 
     
     ''YENİ TRANSFERLER TAM HAZIR DEĞİL'' 

     Yeni transferler Christian ve Almaguer in henüz tam anlamıyla hazır olmadığını anlatan Terim, ancak bu oyunculara şans verebileceğini söyledi. 
     Bu oyuncuların bazı sıkıntılar yaşamasının normal olduğunu kaydeden Terim, ''Tam olarak hazır değiller. Fizik eksikleri var. Ancak, bunları maç oynayarak giderebilirler. Kendilerine forma şansı verebilirim'' diye konuştu. 
     Terim, Almaguer'in sözleşmesinin 3 aylık olduğu şeklindeki haberleri de ''saçma'' olarak nitelendirerek, ''Hiçbir oyuncu, bir aylık, 3 aylık sözleşme imzalamaz. Kendisi ile 1 yıllık sözleşme yaptık. Bu süre sonrasında da kalmasını istersek, kalacak'' dedi. 
     Fatih Terim, Hasan'ın yurtdışına transfer olacağı ve Ergün'ün sakat olmadığı halde oynatılmadığı şeklindeki haberlerin de kesinlikle doğru olmadığını sözlerine ekledi. 
     
</TEXT>
</DOC>
