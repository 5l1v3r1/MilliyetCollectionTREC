<DOC>
<DOCNO> 135547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sontur15.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz, Türkbank İhalesi'nde tanıklık yapacak 
</HEADLINE>
<TEXT>

     İşadamları Korkmaz Yiğit, Erol Evcil, Hayyam Garipoğlu ve Mehmet Emin Cankurtaran'ın da aralarında bulunduğu 10 sanığın yargılandığı davada, ANAP eski Genel Başkanı Mesut Yılmaz'ın da aralarında bulunduğu 9 kişi, tanıklık yapmak üzere duruşmaya çağrıldı. 
     İstanbul 7. Ağır Ceza Mahkemesi'ndeki duruşmaya, tutuksuz yargılanan sanıklardan Korkmaz Yiğit ile Yavuz Ataç katıldı. Diğer tutuksuz sanıklar Mustafa Kefeli, Mehmet Kocabaş, Hayyam Garipoğlu, Aydoğan Semizer, Mehmet Emin Cankurtaran, Duran Akbulut, Atilla Yıldırım ve Erol Evcil ise duruşmaya gelmedi. 
     Mahkeme Heyeti Başkanı Niyazi Aydın, duruşma başında görevli mübaşirden, önceki celsede sanık avukatlarının tanık olarak dinlenilmelerini istediği Mesut Yılmaz, Güneş Taner, Gazi Erçel, Yener Dinçmen, Mehmet Emin Karamehmet, Behruz Çinici, Vedat Yelkenci, Bahri Önel ve Ali Karaca'nın isimlerini salon kapısında tekrarlamasını istedi. 
     Mübaşirin isimleri koridorda duyulabilecek şekilde tekrarladığı sırada söz alan Korkmaz Yiğit'in avukatı Köksal Bayraktar, önceki celsede bu tanıkların adreslerini mahkemeye bildireceklerini söylediklerini, ancak bunu celse arası yapamadıklarını bildirdi. 
     Bayraktar, tanıkların adresleri ve hangi konuya ilişkin dinlenileceklerini içeren bir dilekçeyi mahkeme heyetine sundu. 
     Heyet Başkanı Aydın, geçen celse Tasarruf Mevduatı Sigorta Fonu ile Türkiye Büyük Millet Meclisi'ne yazılan yazılara cevap geldiğini ve dosyaya konulduğunu tutanağa yazdırdı. 
     Duruşmada daha sonra söz alan sanık avukatları, söz konusu belgeleri incelemek istediklerini ve bunun için süre verilmesi gerektiğini bildirdiler. 
     Sanık avukatlarının bildirdikleri tanıklar arasından daha önce dinlenmeyenlerin adreslerinden çağrılmalarını, İstanbul dışında oturduklarının belirlenmesi halinde ise ilgili mahkemelere duruşma gününü sanık avukatlarına da bildirmeleri şartıyla ifadelerinin alınması amacıyla yazı yazılmasını kararlaştıran mahkeme heyeti, duruşmayı erteledi. 
     
     SAVCILIK MÜTALAASI 
     ''Görevsizlik'' kararıyla İstanbul 7. Ağır Ceza Mahkemesi'ne gönderilmeden önce DGM'de görülen davanın 21 Şubat 2001 tarihli duruşmasında esas hakkındaki görüşünü açıklayan savcı, sanıkların, ''cürüm işlemek amacıyla oluşturulan silahlı teşekküle katılmak'', ''resmi ihaleye fesat karıştırmak'', ''teşekkül üyelerine yardım ve yataklık etmek'' suçlarından 6 ay ile 5 yıl 10'ar ay arasında değişen çeşitli ağır hapis cezalarına çarptırılmalarını istemişti. 
     





</TEXT>
</DOC>
