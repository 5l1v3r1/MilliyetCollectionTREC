<DOC>
<DOCNO> 126901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/ekonomi/eko07.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Piyale’yi aldı 
</HEADLINE>
<TEXT>

     İZMİR DHA 

     Biz Piyaleciyiz, onlar Piyaleciler, siz Piyaleci misiniz " sloganıyla tanınan Piyale’yi Sabancı aldı. 
     1990’larda Avrupa ve ABD’ye ihracatla büyüyen Piyale, ekonomik krizlerle zor günler yaşadı. Önce Dr. Oetker firmasıyla tatlı ürünlerinde ortaklık yapan Piyale, 2001’de bu ortaklıktan çekilip, yeni yapılanmaya gitti. Yine de krizden çıkamayan Piyale’nin üreticisi Maktaş Makarnacılık ile Sabancı Grubu arasında görüşmeler yıl boyunca sürdü. Geçen ay İzmir Bayraklı’daki fabrikada üretim durdu, işçiler izine çıkarıldı. Bunun Sabancı Grubu’nun şirketi, "sıfır" bilanço ile almak istemesi nedeniyle yapıldığı öğrenildi. Maktaş Makarnacılık’ın Bayraklı’nın dışında Çiğli Organize Sanayi Bölgesi ve Afyon’da üretim tesisleri var. Kent içinde kalan ve değer kazanan Bayraklı fabrika binası ve arazisinin ise Sabancı Grubu tarafından başka şekilde de değerlendirilebileceği ifade edildi. 
     
     Koç’a rakip oldu 
     Sabancı, Piyale’yi alırken, Koç Grubu ile rakip oldu. İzmir’in bir diğer ünlü makarna üreticisi Pastavilla Makarnacılığı Koç Grubu almıştı. 
     Sabancı Grubu’na bağlı GıdaSa tarafından alınan Maktaş Makarnacılık’ın temeli olan Piyale, 1922’de Hasan Tahsin Piyale tarafından kuruldu. 10 kişiyle günlük 770 kilogram üretimle işe başlayan Piyale, üretimini 2000’lerde 400 kişi ile 165 tona çıkardı. Piyale’nin makarna dışında çorba, irmik, sos, nişasta, bulgur, pirinç unu ve hazır pilav gibi ürünleri de var. 
     



 EKONOMİ 


















</TEXT>
</DOC>
