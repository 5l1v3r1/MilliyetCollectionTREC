<DOC>
<DOCNO> 135991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/ekonomi/eko12.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
11,250 hacimle geçilmeli 
</HEADLINE>
<TEXT>

Irak, IMF ve Kıbrıs üçgenindeki gelişmeler bayram sonrasında piyasaların yönünde belirleyici olacak. Hacim artışıyla 11,250 seviyesinin geçilmesi durumunda 11,500’e atak olabilir 
     Zeynep Candan Aktaş 

     Bayram öncesi risk almak istemeyenlerin satışlarıyla 10,357 puana dek gevşeyen endeks son iki günde tekrar toparlanarak 11,013 puandan kapandı. 
     Endeks geçen haftaya göre sadece 18 puan değer kaybetti. Haftanın en çok kazandıran senetleri yüzde 30 ile Ceytaş, yüzde 27 ile Alkim, yüzde 19 ile Işıklar Ambalaj, yüzde 18 ile Alka ve yüzde 17 ile Deva Holding oldu. 
     Önceki haftaların en çok kazandıranlarından Kardemir hisse senetleri ise bu haftayı yüzde 30 kayıpla kapattı. Genelde zayıf işlem hacmi izlenen haftada işlem hacmi yüksek senetler Yapı Kredi, İş Bankası C, Garanti Bankası, Kardemir ve Doğan Holding oldu. 
     Önümüzdeki 9 günlük bayram tatilinde Irak’tan sonraki en önemli gündem maddesi IMF’nin 4. gözden geçirme çalışmaları olacak. Hafta içinde IMF’den gelen programın gevşetildiği eleştirileri biraz daha netlik kazanacak. 
     ABD’ye üslerini kullandırma kararı ve bunun yaratacağı riskler de resmi kanallarda biraz daha çok tartışılacak gibi görünüyor. 
     Bu nedenle teknik açıdan olumlu bir görünüm sergileyen İMKB’de bayram sonrası Irak, IMF ve Kıbrıs’la ilgili gelişmeler yön konusunda belirleyici olacak. 
     Dipte oluşumu izlenen ters omuz - baş - omuz görünümünün direnç çizgisi 11,250 seviyelerinden geçiyor. Artan hacimle 11,250’nin geçilmesi halinde 11,500’lere doğru bir atak izlenebilir. 
     İyi bayramlar dileğiyle. 
     



 EKONOMİ 




















</TEXT>
</DOC>
