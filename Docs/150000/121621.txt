<DOC>
<DOCNO> 121621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sonspo10.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Washington'un sağlık durumu... 
</HEADLINE>
<TEXT>

     Geçirdiği kalp rahatsızlığı nedeniyle anjiyo uygulanan Fenerbahçeli futbolcu Washington'un sağlık durumunun iyi olduğu bildirildi. 
     Özel Acıbadem Hastanesi'nde yatan Brezilyalı futbolcunun bu sabah yoğun bakımdan normal odaya alındığı açıklandı. 
     Bugün de hastanede kalacak olan Washington'un yarın taburcu edilmesinin planlandığı ifade edildi. 
     Washington'un taburcu olduktan sonra evinde dinleneceği ve kontrollerinin süreceği bildirildi. 
     Kulüp çevrelerinde konuşulan konu ise Fenerbahçeli futbolculara hafta başında uygulanan test. Dayanıklılık testine Washington'un katılmak istemediği ancak Lorant'ın ısrar etmesi üzerine girdiği söyleniyor. Washington'un dayanıklılık testi sırasında kalp krizi geçirip yaşamını yitirme tehlikesini ucuz atlattığı belirtiliyor. 
     Bu arada Brezilyalı futbolcunun ailesi dışında hastaneye ziyaretçi kabul edilmediği kaydedildi. 

     
</TEXT>
</DOC>
