<DOC>
<DOCNO> 124403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/soneko16.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Başkanı Türkiye'nin AB üyeliği artık engellenemez 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, gelinen noktada, Türkiye'nin AB üyeliğini engellemenin artık mümkün olmadığını söyledi. 
     Özilhan, Ankara Sheraton Otel'de yapılan TÜSİAD Yüksek İstişare Konseyi YİK toplantısında yaptığı konuşmada, Türkiye'nin son bir aydır AB'den müzakere tarihi alınması konusuna kilitlendiğini, toplumca olağanüstü bir hareketlilik yaşandığını, özel sektör ve sivil toplum örgütleri olarak, ülkenin 40 yıllık projesine elbirliğiyle sahip çıkıldığını anlattı. 
     Böylesine karmaşık ve çok bilinmeyenli bir sürecin vardığı noktayı değerlendirirken, objektif bir başarı veya başarısızlık analizi yapmanın doğru olmadığını vurgulayan Özilhan, ''Gelinen noktada, Türkiye'nin AB üyeliğini engellemek artık mümkün değildir'' dedi. 
     
     PROGRAMIN SÜRDÜRÜLMESİ VE KAMU REFORMU 
     Özilhan bu arada, ekonomik programın sürdürülmesinin hayati önem taşıdığını söyledi. 
     2003'ün, uygulanmaya başlanan yapısal reformların tam olarak yerleşmesi için çok önemli bir yıl olacağını anlatan Özilhan, ayrıca sürekli ertelenen kamu reformunun da yıl içinde devreye sokulmasının zorunlu olacağını söyledi. 
     Kamu reformunun, çağdaş Türkiye'nin inşasını hızladırmak bakımından çok yönlü bir yarar sağlayacak, çok boyutlu bir atılım olduğunu söyleyen Özilhan, ''Ancak güncel bir aciliyeti de vardır. Bu aciliyet kamu reformunun istikrar programının başarısını doğrudan etkileyecek olmasından kaynaklanmaktadır'' diye konuştu. 
     
     FAİZ DIŞI FAZLA UYARISI 
     Kamu kurumlarında gerçekleştirilecek yapısal değişiklikler olmadan, ihtiyaçlar ve büyüklükler yeniden tanımlanıp bütçe ve idari yapı buna göre düzenlenmeden, kamu harcamalarını kontrol altına almanın mümkün olmayacağını belirten Özilhan, büyümeye kaynak sağlamak için faiz dışı fazlanın indirilmesinin, enflasyonla mücadele sürecinde yanlış sinyal vazifesi göreceğini söyledi. 
     Faiz dışı fazlanın indirilmesinin büyüme sürecine olumsuz etki yapacağını kaydeden Özilhan, enflasyonu kontrol altına almadan ''hızlı'' ve ''sürdürülebilir'' büyüme sürecine geçmenin de mümkün olmadığını kaydetti. 
     Enflasyonu kontrol altına almadan, bugünkü GSMH'yi yaklaşık 20 yılda 2'ye katlayabilecek iken enflasyon kontrol altına alındığında bu sürenin 13 yıla indirilebileceğini anlatan Özilhan, ''Öyleyse enflasyonla mücadele sürecinin ilk aşamalarında elde edilen nispi başarılar yeterli bulunmamalı ve bu süreç, tek haneli rakamlara ulaşılıncaya kadar kararlılıkla sürdürülmelidir'' diye konuştu. 
     
     MALİ MİLAT VE İŞ GÜVENCESİ YASASI 
     Bu arada Mali Milat'ın, ekonominin kayıt altına alınması için zorunlu olduğunu, ancak başarılı olabilmesinin mükelleflerin güven duyduğu bir vergi ortamının yaratılmasına bağlı olduğunu söyleyen Özilhan, ''Mali Milat, sadece bir vergi düzenlenmesi olarak görülmemeli'' dedi. 
     İş Güvencesi Yasası''na da değinen Özilhan, bu yasanın ''ölçüsüz popülizmin simgesi'' olarak tarihteki yerini alacağını, hükümetin öncelikleri arasında yer alan istihdam konusunun ise ''ucuz popülizme feda edilemeyecek'' bir konu olduğunu vurguladı. 
     Özilhan, 'İş Kanunu''nda öngörülen değişikliklerin bir an önce gerçekleştirilmesi ve ''İş Güvencesi Yasası''ndan önce yürürlüğe sokulmasının, istihdamın korunması ve geliştirilmesi açısından hayati önem taşıdığını vurguladı. 
     Özilhan, atılan bütün ekonomik reform adımlarının başarılı olabilmesi ve enflasyonun kalıcı şekilde kontrol altına alınmasının, ancak 2001 programıyla başlayan ekonomik konsolidasyonun birleştirme, toparlama siyasi ve kurumsal konsolidasyon ile tamamlanmasıyla mümkün olabileceğine dikkati çekti. 
     Türkiye'nin, yeni dönemin şartlarını değerlendirerek, gelişmiş ülkeler arasında yer alma hedefine uyarlı yeni stratejiler belirlemek ve ulusal çıkarlarını maksimize etmek için gereken mücadeleyi sürdürmeye devam etmek zorunda olduğunu hatırlatan Özilhan, pratik yararı olmayan tartışma ve değerlendirmelerle enerji ve zaman kaybına tahammülleri olmadığını sözlerine ekledi. 
     





</TEXT>
</DOC>
