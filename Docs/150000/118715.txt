<DOC>
<DOCNO> 118715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sontur22.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan sayısı 22'ye iniyor... 
</HEADLINE>
<TEXT>

     AK Parti Genel Başkan Yardımcısı Ali Coşkun, kuracakları hükümette bakan sayısının 22 olacağını bildirdi. Coşkun, 15 Mart 2003 tarihinden önce de İş Güvencesi Yasası'nı yeniden gözden geçireceklerini açıkladı. 
     Edinilen bilgiye göre, Genel Başkan Yardımcısı Abdullah Gül başkanlığında Ali Coşkun, Abdüllatif Şener, Hilmi Güler ve Erkan Mumcu'dan oluşan Acil Eylem Komisyonu'nu çalışmalarını sürdürüyor. 
     Komisyona sunulan bir taslakta, 58. Hükümet'in bir başbakan üç başbakan yardımcısı olmak üzere toplam 23 kişiden oluşması öngörülüyor. Taslağa göre, Başbakan'a bağlı 43 kuruluş ile Başbakanlıkla ilgili 21 kuruluş bakanlıkların görev alanına dahil edilecek. Başbakanlık'a bağlı kuruluşların sayısı ise sınırlı tutulacak. 
     Başbakan yardımcılarından birisi ekonomi, diğeri dış ilişkiler, üçüncüsü de Adalet, İçişleri, Sağlık, Bayındırlık ve İskan gibi bakanlıklardan sorumlu olacak. 
     Devlet bakanlıklarının sayısının ikiye düşürülmesini öngören taslakta, Milli Eğitim Bakanlığı'nın Milli Eğitim Gençlik ve Spor Bakanlığı olarak düzenlenmesi, Tarım ve Köyişleri ile Orman bakanlıklarının, Tarım Orman Çevre ile Turizm bakanlıklarının da Çevre ve Turizm Bakanlığı olarak birleştirilmesi öngörülüyor. 
     Acil Eylem Komisyonu'nun çalışmaları sonucunda oluşacak asıl taslak son şekli verilmek üzere Merkez Yürütme Kurulu'nda görüşülecek. 
     Coşkun, milletvekilliği kaydını yaptırdıktan sonra gazetecilerin sorularını yanıtladı. 
     Ali Coşkun, tasarruf önlemlerine ilişkin bir soru üzerine şunları söyledi 
     ''Şu anda Sayın Abdullah Gül başkanlığında acil eylem planı için komisyon halinde çalışıyoruz. Yakın zamanda alınan tedbirler açıklanacak. Tabii ülke ekonomik bakımdan darboğazlarla karşı karşıya. Bunda da devletin hantal yapısının getirdiği işler önemli bir olay olarak karşımıza çıktı. Zaten biliyorduk. Dolayısıyla harcama reformu içerikli, 3 yıla sari süren bir bütçe hazırlığı içindeyiz. Fakat bu yetişmeyebilir. Belki 3 aylık bir kısa dönem bütçesiyle ya da TBMM'ye sunulan bütçeyi biraz revize ederek geçireceğiz. Ama tekrar yeniden analitik bir bütçe hazırlığı içindeyiz. Onun için devletteki israfın önlenmesi bakımından devleti yeniden yapılandırma çalışmalarımız hazır son düzeltmeleri yapıyoruz kamuoyuna açıklamadan önce...'' 
     
     BAKAN SAYISI 

     Bakanlık sayısını da 25'in altına indireceklerini hatırlatan Coşkun, ''Zannediyorum 22 artı bir olacak. Yani 22 bakan bir başbakan'' dedi. 
     Coşkun, Başbakanlığın yapılandırılmasından başlanarak bütün birimlerin elden geçirileceğini belirterek, bunun kısa, orta ve uzun vadeli bir çalışma olacağını söyledi. 
     Coşkun, Yerel Yönetim Yasası'nın da hemen devreye gireceğini bildirerek, bir taraftan AB sürecini hızlandıracaklarını, diğer taraftan da ekonomi ile ilgili çalışmaları yürüttüklerini kaydetti. 
     
     ''HER KABİNENİN BİR DERVİŞİ...'' 

     Ali Coşkun, bir gazetecinin, ''Derviş'in yerini siz mi alacaksınız Ekonominin patronu mu oluyorsunuz '' sorusuna da, ''Yok öyle bir şey. Bir kere sorunuz yanlış. Kemal Bey kendi şahsiyeti olan bir kişi. Onun için her kabinenin bir Kemal Dervişi olacak diye bir şey yok'' karşılığını verdi. 
     
     ''İŞ GÜVENCESİNİYENİDEN GÖZDEN GEÇİRECEĞİZ'' 

     İş Güvencesi Yasası ile ilgili bir soru üzerine de Coşkun, yasanın işverenlerle çalışanlar arasında tam bir mutabakat sağlanmadığı için partilerin uzlaşmasıyla çıkartıldığını söyledi. Yasanın ''vakit kazanılması için'' 15 Mart 2003 tarihinde yürürlüğe girmesinin kararlaştırıldığını hatırlatan Coşkun, ''Yürürlük tarihinden önce kamu kesimi, işveren kesimi ve işçi kesimini bir araya getirip İş Kanunu, Sosyal Güvenlik Mevzuatı ve İş Güvencesi konusunu ILO sözleşmelerini de dikkate alarak yeniden gözden geçireceğiz'' dedi. 
     Coşkun söylediklerinin parti programı olduğunu belirterek, Hükümet programına dönüştürüldüğü zaman kamuoyuna açıklanacağını söyledi. 
     





</TEXT>
</DOC>
