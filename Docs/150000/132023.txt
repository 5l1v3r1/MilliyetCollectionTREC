<DOC>
<DOCNO> 132023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sonspo06.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Kaptanı Fatih Önemli olan lig kupasını almak 
</HEADLINE>
<TEXT>

     Trabzonspor'un takım kaptanı Fatih Tekke, Antalya'da Efes Cup'ta birinci olarak kupayı kaldıklarını, ancak kendileri için önemli olanın lig kupasını kaldırmak olduğunu söyledi. 
     Fatih, yaptığı açıklamada, kamp boyunca çok iyi çalıştıklarını ve bunun karşılığını ligde almak istediklerini belirterek, ''Kamp çok yararlıydı. Efes Cup'ta da güçlü rakipleri yenme başarısı göstererek kupayı kaldırdık, ancak önemli olan lig kupasını kaldırmak'' dedi. 
     Bordo-mavili takımın sorunsuz bir kamp geçirdiğini de ifade eden Fatih, şöyle konuştu 
     ''Bu sezon ligde ilk 4 takım arasına girmek, Türkiye Kupası'na da sahip olmak istiyoruz. Takımımız bunu başaracak güçte. Ligin ikinci yarısına kendimizi iyi bir biçimde hazırlıyoruz. Trabzon'daki çalışmaların da sorunsuz geçmesini ve lige hazır bir biçimde girmeyi arzuluyoruz. Kampta gösterdiğimiz başarının lige yansıması için var gücümüzle çalışacağız.'' Kupa kaldırmanın çok güzel bir duygu olduğunu da ifade eden Fatih, Trabzonspor'da lig kupasını kaldırmayı çok arzu ettiğini sözlerine ekledi. 
     Öte yandan Trabzonspor, dün gece kente döndü. Bordo-mavili takım, 22 Ocak Çarşamba günü Mehmet Ali Yılmaz Tesisleri'nde yapacağı çalışma ile hazırlıklarına yeniden başlayacak. 
     





</TEXT>
</DOC>
