<DOC>
<DOCNO> 147634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/guncel/agun.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam’ın havasını aldılar 
</HEADLINE>
<TEXT>

Bağdat’a 20 kilometre uzaklıktaki Saddam Havaalanı’nın büyük bölümünü ele geçiren Amerikalılar meydanın adını değiştirdiler. Saddam halkı "istilacılara karşı koymaya" çağırdı 
     Irak’ın başkenti Bağdat’a doğru ilerleyen ABD güçleri, kent merkezine 20 kilometre uzaklıktaki Uluslararası Saddam Havaalanı’nın büyük bölümünü ele geçirerek, savaşın ve Bağdat rejiminin kaderini etkileyebilecek önemli bir adım attı. Havaalanının adını Bağdat Havaalanı olarak değiştirdiklerini duyuran Amerikalı askeri yetkililer, çıkan çatışmalarda 320 Iraklının öldüğünü iddia etti. 
     
     Yer yer direniş 
     Iraklıların, hem psikolojik hem de stratejik açıdan büyük öneme sahip olan Bağdat Havaalanı’nı tam olarak "temizlemek" isteyen Amerikalılara yer yer direniş gösterdiği belirtiliyor. Çatışmalar sırasında Irak ordusuna ait 5 tank, 31 parça uçaksavar topu, 3 zırhlı araç ve 23 kamyon etkisiz hale getirildi. Irak lideri Saddam Hüseyin devlet televizyonunda okunan açıklamasında Iraklıları "istilacılara karşı koymaya" çağırdı. 
     Amerikalı askeri sözcülerden Binbaşı John Altman’ın verdiği bilgiye göre, Amerikan 3. Mekanize Piyade Tümeni’ne bağlı yaklaşık bin kadar asker Saddam Havaalanı’nın yüzde 80’ini kontrol altına aldı. Havaalanının tam anlamıyla kendi kontrollerine geçmesi için biraz daha zamana ihtiyaçları olduğunu belirten Altman, "Ancak havaalanı bizim" diye konuştu. Katar’daki ABD Merkez Komutanlığı’ndan Tuğgeneral Vincent Brooks da, birliklerin hızlı ilerleyişine rağmen, Bağdat’ta kontrolü ve güvenliği sağlamak için zamana ihtiyaç olduğunu söyledi. Brooks, Saddam Hüseyin veya Irak rejiminin önde gelen isimlerinin hava yoluyla kentten kaçmasının önüne geçildiğini vurguladı. 
     
     Savunma çemberi kırıldı 
     Cumhuriyet Muhafızları’nın Bağdat çevresinde h l faaliyette olduğunu belirten Brooks, ABD ordusunun Bağdat çevresinde savunma çemberini kırdığından emin olduğunu söyledi. Tuğgeneral Brooks, özel operasyon güçlerinin, Bağdat ile Saddam’ın memleketi olan Tikrit arasındaki yolların kontrolünü sağladığını da ifade etti. 
     
Bir günde düştü      Amerikan kuvvetleri tarafından ele geçirildikten sonra Bağdat Havaalanı ismi verilen eski Saddam Hüseyin Havaalanı, günü tankların gölgesinde geçirdi. Yer yer dumanların yükseldiği hangarların dışında bulunan bir uçak, Amerikalıların açtığı ateşle imha edildi. Önceki gün havaalanının büyük bölümü Iraklı askerlerin denetimindeydi. 
     
     
     


GÜNCEL 






















</TEXT>
</DOC>
