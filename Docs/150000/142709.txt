<DOC>
<DOCNO> 142709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sonspo13.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını, maçla ilgili neler yazdı.. 
</HEADLINE>
<TEXT>

     İtalyan basını, UEFA Kupası çeyrek final ilk maçında Beşiktaş'ı 1-0 yenen SS Lazio için, ''avantajlı bir skor elde etti ve yarı final kapısını araladı'' değerlendirmesini yapıp, golün sahibi Simone Inzaghi'ye övgüler yağdırdı. 
     Ülkenin en yüksek tirajlı spor gazetesi La Gazzetta dello Sport, ''Lazio, Beşiktaş duvarını Inzaghi ile yıkıyor'' başlığını kullandığı haberinde, Beşiktaş karşısında anahtar ismin Inzaghi olduğunu ve ''zorlanan kapıyı onun açtığını'' bildirdi. Bu sezon UEFA Kupası'ndaki maçlarda 4. golünü atan Inzaghi, Chiesa ile birlikte SS Lazio'nun UEFA Kupası'da en fazla gol atan oyuncusu oldu. 
     Yapılan yorumlarda, ''Lazio, yedek kulübesinde giren korkusuz adama kadar çıkış yolunu bulmaksızın çok fazla topla oynadı. Mancini, 3-3 biten Wisla Krakow maçına oranla İstanbul'a daha rahat gidebilir'' denildi. 
     ''Inzaghi Türkleri yere serdi'' diyen Tutto Sport Gazetesi de, Inzaghi ile öne geçen SS Lazio'nun farkı 2'ye çıkarmak için Lopez ve Fiore ile inanılmaz goller kaçırdığının altını çizdi. 
     Gazete, SS Lazio'nun diğer maçlarına oranla 1-0'lık bir skorla İstanbul'a gidecek olmasının hiç kuşkusuz avantaj olduğunu savundu. 
     Bu arada Roma kenti gazetelerinden Il Messagero, ''Inzaghi'nin golü ve Lazio Türkleri yeniyor'' başlığını kullanarak, ''Mühürü Inzaghi attı. Lazio, şimdi yarı final umuduyla teselli bulacak. 3 ay sonra Olimpiyat Stadı'nda galibiyeti bulan Lazio, her zamanki oyununu oynayıp, kale önünde çok fazla gol pozisyonunu harcadı'' diye yazdı. 
     La Repubblica ise ''Lazio 1 gol de memnun'' başlığı altında, çok fazla pozisyonu boşa harcayan mavi-beyazlı ekibin 1-0'lık üstünlükle İstanbul'a iyimser olarak gideceğini kaydetti. 
     Öte yandan İtalyan gazetelerinde futbolcular için değerlendirmelere bakıldığında, Beşiktaş'ta en beğenilen oyuncuların Pancu, Sergen ve Cordoba olduğu görüldü. 

     
</TEXT>
</DOC>
