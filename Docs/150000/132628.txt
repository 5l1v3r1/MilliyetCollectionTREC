<DOC>
<DOCNO> 132628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sondun23.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık uzmanlarından Blair'e mektup "Savaş korkunç olur" 
</HEADLINE>
<TEXT>

     Uluslararası sağlık uzmanları, İngiltere Başbakanı Tony Blair'e bir mektup göndererek, Irak'ta olası bir savaşın korkunç sonuçları olacağına dikkat çektiler. 
     Tıp dergileri The Lancet ve British Medical Journal ile London School of Hygiene and Tropical Medicine'in 550'den fazla öğretim üyesi, öğrencisi ve mezunu tarafından hazırlanan mektup, geçen hafta Blair'e gönderildi. 
     Grup tarafından görevlendirilen Dr. Carolyn Stephens'ın hazırladığı mektupta, ''Bütün dünyada sağlık uzmanları savaşın yol açacağı kayıplardan endişe duyuyor. Savaşın önlenmesini ve anlaşmazlığa barışçı çözüm bulunmasını istemek bizim sorumluluğumuzdur'' denildi. 
     Savaşın Irak'ta yüzbinlerce kişinin ölmesine ve yaralanmasına neden olacağı, bunların çoğunun siviller olacağı belirtilen mektuba Blair'in henüz yanıt vermediği, ABD başkanı George Bush'a da benzer bir mektubun gönderileceği bildirildi. 
     BM kaynakları da, savaşın doğrudan ya da dolaylı 500 bin insanın ölmesine ya da yaralanmasına neden olacağını tahmin ediyor. 
     





</TEXT>
</DOC>
