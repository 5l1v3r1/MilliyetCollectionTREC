<DOC>
<DOCNO> 118515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/dunya/dun02.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sünnetçi Putin 
</HEADLINE>
<TEXT>

Fransız gazetecinin Çeçen sorusunu Moskova’ya gel seni sünnet edelim, geriye birşey kalmasın’ diye yanıtlayan Putin’e AB Komisyonu tepki gösterdi 
     DIŞ HABERLER SERVİSİ 

     AB - Rusya Zirvesi için önceki gün Brüksel’de bulunan Rusya Devlet Başkanı Vladimir Putin, kendisine Çeçen sorusu soran bir Fransız gazeteciyi "Moskova’ya gel seni sünnet edelim. Geride birşey kalmasın" diyerek kriz yarattı. 
     Fransız Le Monde gazetesi muhabirinin Çeçen savaşı ile ilgili bir sorusu üzerine öfke nöbetine tutulan Putin’in bu sözleri hem medya mensuplarını, hem de AB yetkililerini şoke etti. 
     AFP’nin ses kaydını aldığı basın toplantısında Le Monde muhabiri, Putin’e "Çeçenistan’da karşınızda piyadeler var. O halde neden mayın döşeniyor Ayrıca Çeçenistan’da terörizmi yok ederken, Çeçen sivil halkını da yok ettiğinizi düşünmüyor musunuz " diye sordu. 
     Önce Çeçen savaşında Rusya’nın neden haklı olduğunu anlatmaya başlayan Putin yavaş yavaş sinirlendi ve sonra aniden patlayarak şu karşılığı verdi 
     "Yanılmıyorsam siz ABD’nin müttefiki olan bir ülkenin vatandaşısınız. Bu yüzden tehlikedesiniz. Çeçenler, Müslüman olmayanları öldürmekten söz ediyor. Siz de Hıristiyansınız ve bu nedenle de tehlikeyle karşı karşıyasınız. Ateist olsanız bile tehlike içindesiniz. Diyelim ki Müslüman olmaya karar verdiniz. O zaman dahi tehlike altındasınız. Çünkü geleneksel İslam da, Çeçenlerin savunduğu amaçlarla çelişiyor. Ancak en radikal İslamı seçip sünnet olmaya hazırsanız sizi Moskova’ya davet ediyorum. Orada, bu sorunu halledecek uzmanlarımız var. Size geride hiçbir şey kalmayacak şekilde bir operasyon yaptırmanızı öneririm." 
     Putin’in sünnet ile ilgili sözlerinin İngilizce’ye çevrilmediği gözlenirken AB Komisyonu sözcüsü Jonathan Faull, gerçekten bu sözleri söylediğinin anlaşılması halinde Putin’in "çok yakışıksız" davranmış olacağını söyledi. 
     



 DÜNYA 











</TEXT>
</DOC>
