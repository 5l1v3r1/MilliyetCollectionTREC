<DOC>
<DOCNO> 146120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/spor/ykocaomer.html </URL>
<DATE> 2003/03/29/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Kaybolan yıllar 
</HEADLINE>
<TEXT>

     Bakan olduktan sonra 11 ay süreyle Gençlik ve Spor Genel Müdürlüğü’nü vekaleten idare ettiren, o genel müdür vekilini işlerin yürümesi bakımından nasıl zor durumda bıraktığını anlamayan bir spor bakanının döneminde hep kişileri ön plana çıkararak, sistem üzerinde bir çalışma yapılmamasını hiç kimse unutmamalı. 
     Sidney ve Akdeniz Olimpiyatları’nda alınan başarısız sonuçlardan sonra, "Hesap soracağız" nutukları atanların, sonra siyasi nedenlerle önlerine gelen dosyaları bile sümen altı etmesi hafızalardan çıkmamalı. 
     Mehmet Ali Şahin’in spor sorumluluğunu da üstlenmesinden sonra görevinin ağır olacağını ve ne kadar zaman ayıracağını bu sütunlarda yazmıştık. Nitekim, son üç ayda da Türk sporunda, sadece eski Başbakan Gül’e niçin verildiği belli olmayan bir devlet spor ödülünün verilmesinden başka hiçbir şey yapılmadı. 
     Şimdi Gençlik ve Spor Genel Müdürlüğü’nün başında yeni bir genel müdür var. Kendisi hakkında duyduklarımız hep olumlu. Ancak, tavsiyemiz, etrafına seçeceği adamlarda çok dikkatli olması. Bunlar ne partizan düşüncelerle spordan anlamayan insanlar olmalı, ne de kişisel çıkarlarını düşünen eski takımdan birileri olmalı. Gençlik Ve Spor Genel Müdürlüğü’nün, adil, yansız ve kişilere şahsi çıkar sağlamayan bir yönetime ihtiyacı vardır. 
     
     


SPOR 

























</TEXT>
</DOC>
