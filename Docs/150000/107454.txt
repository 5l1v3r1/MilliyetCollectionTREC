<DOC>
<DOCNO> 107454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sontur06.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Müteahitler 68 okulun inşaatını yarım bırakıp gitti... 
</HEADLINE>
<TEXT>

     Ekonomik krize bağlı olarak artan maliyetler nedeniyle müteahhitlerin yarım bıraktığı ülke genelindeki 68 okul inşaatından 59'u yeniden ihale edildi. 
     , Milli Eğitim Bakanlığı MEB Yatırım ve Tesisler Daire Başkanlığı'nca daha önce ihale edilen okul inşaatlarının yapımını üstlenen bazı firmalar, yükselen maliyetler nedeniyle zor durumda kalarak inşaatları tamamlayamadılar. 
     Bakanlar Kurulu'nun piyasa şartlarını gözönünde bulundurarak geçen yıl çıkardığı ''Fiyat Artışı Kararnamesi'' gereği, okul inşaatlarını tamamlayamayan firmalar tasfiye edildi. 
     Türkiye genelinde yarım kalan okul inşaatları için MEB Yatırım ve Tesisler Daire Başkanlığı tarafından bir süre önce 68 okul inşaatının ihalesi yeniden yapıldı. 
     Bakanlığın firmaların ihale tekliflerindeki rakamları yüksek bulması nedeniyle ihaleye katılan firmalar, gerekli fiyat kırımının gerçekleşebilmesi için pazarlığa davet edildi. Yapılan değerlendirme sonucunda yarım kalan 68 okuldan 59'unun tamamlanma ihalesi, metrekaresi yaklaşık 300 milyon liradan, yeni inşaat firmalarına verildi. 9 okuldan 7'si ihaleye katılan firmaların evrakı eksik getirmesinden, 2'si ise çeşitli nedenlerle ihale edilemedi. 
     Okulların en kısa süre içinde tamamlanarak eğitime açılabilmesi için ise gerekli prosedürlerin yerine getirilerek firmalara yer teslimlerinin bir an önce yapılması gerekiyor. 
     Konya'daki üç merkez ilçede aynı kapsamda üç okul bulunuyor. Karatay İlçesi'nde Yaşardoğu İlköğretim Okulu, Meram İlçesi'nde Hasanköy İlköğretim Okulu, Selçuklu İlçesi'nde ise Şeyh Şamil İlköğretim Okulu, tamamlanma inşaatının başlamasını bekliyor. 
     Konya'daki bu üç okulun tamamlanma ihalesini alan Okkan İnşaat Ltd. Şirketi yetkilileri, okul inşaatlarına başlayabilmek için bakanlıktan gerekli talimatın gelmesini beklediklerini belirttiler. 
     





</TEXT>
</DOC>
