<DOC>
<DOCNO> 129567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sonspo22.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan, Avrupa'da yılın bayan atleti seçildi... 
</HEADLINE>
<TEXT>

     Bayanlar 1500 metrede dünyada 2002 yılının en iyi derecesini gerçekleştiren ve Avrupa Şampiyonu olan Türk atleti Süreyya Ayhan, ''Waterford Crystal Avrupa'da Yılın Atleti'' ödülünü kazandı. 
     Süreyya Ayhan, Avrupa Atletizm Birliği EAA'nın internetteki sitesinde yapılan oylama sonucu, 10 bini aşkın kişinin verdiği oylarla belirlenen ödülü, dünyada yılın sporcusu seçilen uzun mesafe koşucusu İngiliz Paula Radcliffe'in açık farkla önünde elde etti. 
     Her ülkeden gelen oylarda ilk 10 sırada yer alan sporcuların aldıkları oy oranına göre belirlenen anket sonucuna, Avrupa'nın birçok ülkesinde yaşayan Türk vatandaşlarının verdiği desteğin önemli rol oynadığı belirtildi. 
     24 yaşındaki Süreyya Ayhan, Münih'te Avrupa Şampiyonu olduktan sonra, Madrid'de Dünya Kupası'nda birinci oldu ve Brüksel'de ''Golden League'' yarışmalarında 3.57.75 ile Türkiye Rekoru kırarak, dünyada sezonun en iyi derecesini elde etti. 
     Ayhan, geçen yıl Dünya Üniversiteler Yaz Spor Oyunları'nda şampiyon, Edmonton'da yapılan Dünya Atletizm Şampiyonası'nda ise 8. olmuştu. 
     Ankette, Paris'te yapılan Grand Prix finallerinde erkekler 100 metrede 9.87 ile yeni dünya rekoru kıran Tim Montgomery'nin ardından 2. olan ve Avrupa rekorunu egale eden 24 yaşındaki İngiliz Dwain Chambers, birinciliği elde etti. 2002 yılında 100 metrede katıldığı 26 yarıştan 5'inde 10 saniyenin altında koşan Chambers, ayrıca Münih'te Avrupa Şampiyonu, Amnecy'de de Avrupa Kupası birincisi oldu. 
     Oylamada, 4. kez ciritte Avrupa Şampiyonu olan İngiliz Steve Backley ikinci, disk atmada Avrupa Şampiyonu ve Dünya Kupası birincisi olan bu dalda sezonun en iyi atleti Macar Robert Fazekas, üçüncülüğü elde etti. 
     Ödüller, 14 Şubat'ta Almanya'nın Leipzig kentinde yapılacak Avrupa Salon Atletizm Kupası'ndan önce düzenlenecek bir törenle verilecek. 
     





</TEXT>
</DOC>
