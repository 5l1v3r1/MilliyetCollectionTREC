<DOC>
<DOCNO> 124015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sontur06.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ağar ''Putin de polis kökenli.. '' 
</HEADLINE>
<TEXT>

     DYP Genel Başkan adaylarından Mehmet Ağar, ''Geçmişimde utanılacak bir şey olmadığı için yeni sayfa açmıyorum, aynı sayfada devam ediyorum'' dedi. 
     Ağar, kongreye yönelik hazırlıklarını sürdürdüğü DYP AR-GE binasında gazetecilerin sorularını yanıtladı. Kazanması durumunda ''paylaşımcı liderlik'' anlayışını hayata geçireceğini kaydeden Ağar, gezileri sırasında tabanla iyi bir diyalog kurduğunu söyledi. 
     Mehmet Ağar, DYP'nin asıl sıkıntısının büyük kentlerden oy alamamak olduğunun belirtilmesi üzerine ''Çok özel projelerimiz var, şehirleri söküp alacağız'' dedi. 
     Genel başkan olması halinde ''DYP'nin MHP'lileşeceği'' iddialarına katılmadığını belirten Ağar, ''Polis kökenli'' olduğunun belirtilmesi üzerine ''Ben polis kökenli değilim. Mülkiyeliyim. Hem polis kökenli olmak kötü bir şey mi Rusya Federasyonu Başkanı Vladimir Putin de polis kökenli. Kaymakam olarak göreve başlamışız, devlet terörle mücadele için göreve çağırmış, gitmişiz'' diye konuştu. 
     
     AYNI SAYFADA DEVAM 

     ''Aşiret beyi veya toprak ağası olmadığı'' halde iki dönemdir üst üste Elazığ'dan bağımsız milletvekili seçildiğini kaydeden Ağar, bunun insanların kendisine duyduğu güvenden kaynaklandığını ifade etti. 
     Ağar, kamuoyunda ''Susurluk Skandalı'' olarak bilinen olaylarla ilgili dosyalarının bulunduğunun belirtilmesi üzerine de ''Benim savunulacak hiçbir şeyim yok. Geçmişimde devlet malına el uzatmak yok, Hazine malını yağma yok, ihale yok. Yaptığımız iş kanun dairesi içerisinde devlete isyan eden eşkıya gurubunu bertaraf etmektir'' diye konuştu. 
     ''Ailesinin siyasette yer almayacağını'' belirten Ağar, seçilmesi durumunda en kısa sürede mal varlığını açıklayacağını bildirdi. Ağar, ''Geçmişimde utanılacak bir şey olmadığı için, yeni bir sayfa açmadan aynı sayfada devam edeceğim'' dedi. 
     Parti kamuoyunda gündeme getirilen ''ekonomi bilmiyor'' eleştirilerine ''Ben Mülkiye İktisat-Maliye mezunuyum, ciddi bir formasyonum var'' karşılığını veren Ağar, ayrıca devletin çeşitli kademelerinde bu alanda hizmet veren ''yüzlerce arkadaşı'' bulunduğunu söyledi. Ağar, Erzurum'un valilik döneminde gerçekleştirdiği yatırımlarla ''ayakları üzerinde durabildiğini'' savundu. 
     
     ''DEMİREL GİBİ...'' 

     Önemli olanın kongre değil seçim kazanmak olduğunu, bunun yolunun da iyi diyalogdan geçtiğini kaydeden Ağar, görevi gereği çok sayıda insanla tanıştığını anlattı. Ağar, ''Binlerce isim, sima var kafamızda. Tabii Allah vergisi... Unutmuyorsunuz. Bir toplantıya giriyorsun, adıyla hitap ediyorsun, 'Oh, Demirel gibi..' diyor. Bugün Türkiye'nin her yerinde yiyecek yemeğimiz, yatacak yerimiz var'' dedi. 
     Mehmet Ağar, kendisi dahil adayların ön seçimle belirleneceğini, üç büyük il dışında kontenjan uygulamasının kaldırılacağını söyledi. Örgütlerin feshi gibi gayri hukuki uygulamalara son verileceğini kaydeden Ağar, Hazine yardımının en az yarısının örgütlerin giderlerinin karşılanmasında kullanılacağını bildirdi. Teşkilatların teşkilat olduğunu yeniden hatırlayacağını belirten Ağar, ''Parti, en güçlü dönemini yaşayacak. Çünkü benim temel vasfım teşkilatçılık'' diye konuştu. 
     Öteki adayların tümünün değerli insanlar olduğunu kaydeden Ağar, birlikte çalışmak isteyen herkesle çalışabileceğini söyledi. Kongrede yeni ''Küskünler'' yaratılmayacağını ifade eden Ağar, Genel Başkan Tansu Çiller'in de isterse yeniden aday olabileceğini ifade etti. Ağar, merkez sağın ancak doğal bir süreçte biraraya gelebileceğini, çatı partinin de DYP olacağını kaydetti. 
     





</TEXT>
</DOC>
