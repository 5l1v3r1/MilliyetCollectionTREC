<DOC>
<DOCNO> 115009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/yasam/yas10.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kök hücre umudu 
</HEADLINE>
<TEXT>

Ankara Tıp Fakültesi’nde kök hücrelerden karaciğer, mide ve bağırsak hücresi üretildi. Amaç, nakle gerek kalmadan hasta organın tedavisi... 
     YILDIZ YAZICIOĞLU Ankara 

     ANKARA Tıp Fakültesi’nde yürütülen kök hücre çalışmaları, genetik geçişli rahatsızlıklar ile organ nakli gerektiren hastalıklar için büyük umut verdi. Ankara Üniversitesi Tıp Fakültesi İbni Sina Hastanesi’nde kök hücrelerden karaciğer, mide ve bağırsak hücresi üretildi. Bu gen teknolojisiyle tedavi açısından büyük bir gelişme... 
     
     Yatırıma yöneldik 
     ANKARA Tıp Fakültesi Dekanı Prof. Dr. Tümer Çorapçıoğlu, gen teknolojisiyle tedaviyi geliştirmek amacıyla Cebeci kampusünde çok büyük yatırıma yöneldiklerini, Ankara Tıp Fakültesi’nin organ nakli ve gen teknolojisi alanında yakın zamanda dünyanın sayılı merkezlerinden biri haline geleceğini söyledi. 
     İNSANDAN alınan kök hücrelerin karaciğer, mide ve bağırsak hücrelerine dönüştüğünü kanıtlayan çalışmasıyla Türkiye Bilimler Akademisi ödülünü kazanan Uzman Dr. Ramazan İdilman, hematoloji, gastroenteroloji ve patoloji bölümlerinden meslektaşlarıyla, projeyi daha ileri aşamalar için sürdürüyor. 
     
     Nakil tarihe karışacak 
     PROJENİN ileriki aşamaları, üretilen bu hücrelerin hastaya verilmesiyle organ nakline gerek duyulmadan hastalıklı organın tedavi edilmesini amaçlıyor. Bir yandan bu çalışmaları yürüten Ankara Tıp Fakültesi, organ nakli merkezinde bir yılda canlı vericilerden 26 karaciğer nakli gerçekleştirdi. 
     



 YAŞAM 


















</TEXT>
</DOC>
