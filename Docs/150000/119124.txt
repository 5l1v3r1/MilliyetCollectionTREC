<DOC>
<DOCNO> 119124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sontur11.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şoför direksiyon başında uyudu, 8 ölü 23 yaralı... 
</HEADLINE>
<TEXT>

     Zonguldak'ın Devrek İlçesi'nde meydana gelen trafik kazasında, yolcu otobüsünün şarampole yuvarlanması ve ardından yangın çıkması sonucu, ilk belirlemelere göre 8 kişi öldü, 3'ü ağır olmak üzere 23 kişi yaralandı. Kaza öncesinde otobüs şoförünün direksiyon başında uyuduğu öne sürülüyor. 
     Alınan bilgiye göre, Ankara'dan Bartın'a gitmekte olan Hüseyin Kartal yönetimindeki 67 DN 403 plakalı yolcu otobüsü, Devrek-Mengen Karayolu 18. kilometrede, sürücüsünün direksiyon hakimiyetini kaybetmesi sonucu şarampole yuvarlandı. 
     Yetkililer, devrilen otobüste yangın çıkması sonucu, ilk belirlemelere göre kimlikleri henüz tespit edilemeyen 7 kişinin yanarak, ağır yaralanan araç sürücüsü Hüseyin Kartal'ın da SSK Zonguldak Bölge Hastanesi'nde yaşamını yitirdiğini bildirdiler. Kazada yaralanan 20 yolcu ile durumlarının ağır olduğu belirtilen, ikinci şoför Ahmet Çolak ile yolculardan Celal Kazan Asmaz ve Dursun Özdal Zonguldak Devlet Hastanesi'ne kaldırıldılar. 
     Kazada yaralandıktan sonra kaldırıldığı hastanede ölen sürücü Hüseyin Kartal'ın dışında yanarak yaşamlarını yitiren 7 kişinin kimlik tespit çalışmaları sürüyor. 
     Yaralılardan kimlikleri belirlenenler şöyle 
     İkinci şoför Ahmet Çolak, hostes Umut Er, yolcular Gülşen Akay, Sevim Akay, Galip Esen, Ergin Esen, Dursun Özdal, Celal Kazan Asmaz, Elvan Susam, Barış Susam, Abdullah Üstündağ ve Hüseyin Kundakçı. 
     Kazadan sonra otobüsün ikinci şoförü Ahmet Çolak, gazetecilerin sorusu üzerine, muavin Umut Er de Emniyet yetkililerine verdiği ifadede, kazanın sürücünün uyuması nedeniyle meydana geldiğini iddia ettiler. 
     
     KAZAYI YAŞADILAR 

     Devrek Devlet Hastanesi'nde tedavi altına alınan yaralılardan Gülşen Akay, kaza sırasında, hemen herkesin uyumakta olduğunu belirtti. Akay, şunları söyledi 
     ''Ben ön koltukta oturuyordum. Bir ara şoförün dalgın olduğunu fark ettim. O sırada aniden yuvarlanmaya başladık. Ben, kırılan ön camdan atladım. Daha sonra da yuvarlanan otobüste kızım Sevim'in sesini duydum ve kendisini kurtardım. Bu arada yaralı birkaç kişiyi daha kurtarmayı başardım. Ardından da otobüs yanmaya başladı.'' Gülşen Akay'ın 11 yaşındaki kızı Sevim de devrilen otobüsün altında ayaklarının sıkıştığını, annesinin yardımıyla botlarını çıkartarak kurtulmayı başardığını anlattı. 
     





</TEXT>
</DOC>
