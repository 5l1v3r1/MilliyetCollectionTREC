<DOC>
<DOCNO> 103829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/spor/yercan.html </URL>
<DATE> 2002/08/25/ </DATE>
<TIME>  </TIME>
<AUTHOR> FUAT ERCAN  </AUTHOR>
<HEADLINE>
Karşıki dalda bir Kartal 
</HEADLINE>
<TEXT>

     Gün, tekerleme günü...öKarşıki dalda bir Kartal, Kartal kalkar dal sarkar... Dal sarkar, Kartal kalkar..." Hadi söyleyin bakalım... Bir nefeste, durmadan duraksamadan, virgülüne bile takılmadan...İşiniz zor... Hadi diyelim yetenek sizde "dizboyu".. Diliniz döndü, kıvırdınız, tekerlemeyi bir çırpıda sıraladınız... Peki ya Kartal 100. Yılında "şampiyonluk" pençelemeye hazırlanırken, o daldan "kanatsız" nasıl kalkar Yetenek yoksunu bu forvetle hedefine nasıl uçar Kartal ligin başında bu sorunlarını çözmez, önlemini almazsa, bırakın ilk yarıyı, en geç 10. haftada yine zirveden düşer, yine "karaları" bağlar... Geçen hafta Kocaeli, dün de İstanbulspor maçı...Gol dakikaları değişik, senaryo yine aynı. Önce yenen "şok" gol, sonra heyecan ve gerilim bir arada "korku" dakikaları... 
     Lucescu, onca hazırlık, ardından oynanan iki lig maçına rağmen hala ilk on biri bulamamanın sıkıntısı ve arayışında. Bir önceki hafta 18’e bile almadığı Niyazi’yi sağ kanada, oyunda varlığıyla yokluğu çıktığı dakikaya kadar belli olmayan İbrahim’i de sol kanada monte etmiş. İlk on birin iki değişmez ismi Tayfur ve Tümer’i ise yedek kulübesine çekmiş. Kafasından geçenleri anlamak ne kadar zorsa, sahadaki Kartal’ın sıkıntılı olduğunu anlamak da bir o kadar kolay.. Koskoca ilk yarı, Sergen’in ustalık kokan nefis golü haricinde, tek net gol pozisyonu bile yaratılmadan sona eriyor. 
     İkinci yarı aynı kadro, aynı tablo ile başlıyor. Rakibinin şaşkınlığından faydalanma düşüncesindeki İstanbulspor bastırmaya başlıyor. Rakibin peş peşe kullandığı 5. kornerden sonra kendine gelen Rumen hoca "gizlediği " silahlarını hatırlıyor ve iki etkisiz "kanadı" kenara alarak İbrahim’in yerine Tümer’i, Niyazi’nin yerine de Tayfur’u oyuna alıyor. Taraftar bastırıyor, "tribünlerin kahramanı" Nouma’da "genel istek" üzerine, uzun ayrılık sonrası Pancu’nun yerine oyuna giriyor. Tümer girişinin 8. dakikasında önüne düşen topa nefis vuruyor, ağları buluyor, ve içindeki öfkeyi, formasız koştuğu tribünlerle paylaşıyor. Olan da bu golden sonra oluyor. Kalan 18 dakikalık süre için oyuna giren Nouma 3. dakikada sarı, 5. dakikada da kırmızı kartı görerek soyunma odasının yolunu tutuyor. Sonrasında Güngören Stadı’nda yürekleri daraltan bir sahne yaşanıyor. Pet şişeler havada uçuyor, çakılar yeşil çimene saplanıyor. Gelelim şimdi başa.. Ne dedik, "Karşıki dalda bir Kartal..." 
     Bu Kartal, bu görüntüsüyle hedefine zor kalkar... 
     



 SPOR 





























</TEXT>
</DOC>
