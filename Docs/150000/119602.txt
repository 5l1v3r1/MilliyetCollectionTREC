<DOC>
<DOCNO> 119602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sontur29.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu'nda Erdoğan-Gül dengesi... 
</HEADLINE>
<TEXT>

     AKP tarafından kurulan 58. Hükümetin bakanlar kurulu Başbakan Abdullah Gül ile Genel Başkan Tayyip Erdoğan'a yakın isimlerin dengeli dağılımı ile oluştu. 
     ANAP'tan gelenlere de kabinede yer verilirken, radikal olarak nitelendirilebilecek isimler Bakanlar Kurulu'nda yer almadı. 
     Bakanlar Kurulu'nda Başbakan Abdullah Gül'ün ağırlığı başbakan yardımcılıklarına yansıdı. Üç başbakan yardımcısından 2'sine partinin Gül'e yakın isimleri Mehmet Ali Şahin ve Ertuğrul Yalçınbayır getirildi. Partinin Bülent Arınç ve Abdullah Gül gibi kurucu çekirdek ekibinde yer alan Abdüllatif Şener de başbakan yardımcısı oldu. 
     Kabinede Tayyip Erdoğan damgası da özellikle yatırımcı bakanlıklarda kendini gösterdi. Tayyip Erdoğan'ın İstanbul Büyükşehir Belediyesindeki bürokratlarından Binali Yıldırım Ulaştırma ve Erdoğan'ın yerine İstanbul 1.bölge 1.sıradan aday olup milletvekili seçilen Kemal Unakıtan da Maliye Bakanlığına getirildi. 
     
     ANAP'TAN 6 İSİM 
     Kabinede ANAP'tan gelenlere ilişkin denge de Erkan Mumcu'nun Milli Eğitim, Murat Başesgioğlu'nun da Çalışma Bakanlığına getirilmesiyle gözetildi. 
     Kapatılan SP'de de yer alan ve asıl olarak parti içinde "Özal'ın Ekibi" diye nitelendirilen isimlerden Abdülkadir Aksu İçişleri, Cemil Çiçek Adalet ve Ali Coşkun da Sanayi ve Ticaret olmak üzere önemli üç bakanlığı üstlendi. Ertuğrul Yalçınbayır ile birlikte bir dönem ANAP'tan milletvekilliği yapanların sayısı 6 oldu. 
     Partinin kurulma aşamasında DYP'den istifa ederek AKP'ye gelen Hüseyin Çelik de Kültür Bakanı olarak kabinede yer aldı. 
     Gül'ün kabinesinde genellikle laiklik tartışmalarıyla ilgili radikal olarak nitelenebilecek isimlere yer verilmediği gözlendi. Bu duruma bir istisna olarak Kırıkkale Üniversitesi rektörüyken görevden alınan ANAR araştırma şirketinin sahibi Beşir Atalay'ın Devlet Bakanı olarak bakanlar kuruluna girmesi sayılabilir. 
     Turizm Bakanlığına getirilen Güldal Akşit tek kadın bakan olurken, 9 Eylül Üniversitesi eski İlahiyat Fakültesi Dekanı Mehmet Aydın Devlet Bakanı oldu. 
     57.Hükümet döneminde Dış Ticaret Müsteşarı olarak görev 
     yapan Kürşat Tüzmen de yeni hükümetin devlet bakanlığına getirildi. Tayyip Erdoğan ile birlikte 17 kişiden oluşan AKP MYK üyelerinden 9'u Gül'ün kabinesinde yer aldı. 
     





</TEXT>
</DOC>
