<DOC>
<DOCNO> 132704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sonspo18.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü'nde tatil bitti... 
</HEADLINE>
<TEXT>

     Antalya kampını erken tamamlayarak başkente dönen Ankaragücü, 2 günlük iznin ardından Denizlispor maçı hazırlıklarına başladı. 
     Teknik direktör Tevfik Lav yönetiminde, bu sabah yaklaşık 2 saatlik bir antrenman yapan sarı-lacivertliler, kondisyona yönelik istasyon çalışmasının ardından, mevkiilerine göre, yardımcı antrenörler eşliğinde özel teknik ve taktik idmanı gerçekleştirdi. 
     Antalya'da yapılan PSV Eindhoven maçında dizine aldığı darbeyle sakatlanan Hüseyin Kartal, istasyon çalışmasına katılmazken, durumunun iyi olduğunu belirten genç golcü, hücuma dönük oyuncuların yer aldığı, kanat ortalarına gol vuruşu çalışmasında attığı şık gollerle teknik heyetin beğenisini kazandı. 
     6 aylık aradan sonra takıma katılan Ramazan, 3 Ocak'ta başlayan ve Antalya kampıyla süren çalışmalarda 5 kilo vererek fazlalıklarını atarken, takıma geç katılan Brezilyalı futbolcu Rogerio ise bu sabah antrenmanında takımdan ayrı olarak salonda güç idmanı yaptı. 
     
     FARUK NAMDAR DÖNDÜ 
     Sakatlığı nedeniyle Almanya'da tedaviye giden Faruk Namdar, dün akşam Ankara'ya gelerek, bu sabah antrenmanlara başladı. 
     Takımdan ayrı olarak koşu yapan genç futbolcu, sakatlığının iyi durumda olduğunu belirtirken, teknik direktör Lav, antrenman sonrası sohbet ettiği futbolcusuna, ''İşin zor. Döndüğüne pişman olabilirsin'' diye espriyle karışık uyarıda bulundu. Faruk'un arkadaşlarını yakalaması için zamana ihtiyacı olduğunu belirten Lav, ''Sabırlı şekilde özel bir programla çalıştırılacak. Antalya kampına yetişse çok iyi olurdu'' dedi. 
     
     PSİKOLOJİK MOTİVASYON 
     Teknik direktör Lav, teknik, taktik ve fiziksel çalışmaların yanısıra sarı-lacivertli futbolcuları, lige psikolojik yönden de hazırlamaya çalışıyor. 
     Takımın yalnızca fiziksel açıdan hazır olmasının önemli olmadığını ifade eden Lav, ''Kafaların da mücadeleye hazır olması şart. Kadroda bulunan tüm futbolcuların, her an oynayacakmış şekilde hazır olması gerekli. Hedef, her futbolcuyu en az 2 mevki için hazır hale getirmek'' diye konuştu. 
     Lav, gerek toplantı salonundaki tahtaya, gerek de futbolcuların kulüpte kullandığı mekanlara astığı yazılarla, oyuncularının özgüvenini kazandırmaya ve motivasyona yönelik çalışmalar yapıyor. 
     
     KOSOVALI ANTRENÖRLER 
     Türk takımlarının Antalya'da yaptıkları kamp çalışmalarını yakından izleyen Kosovalı antrenörler, çalışmalarını başkentte sürdürme kararı aldı. 
     Kosova takımlarından FC Liria takımının antrenörleri Bahattin Cimali ve Ehat Oreshka, Antalya'da kamp yapan takımlar arasında, antrenman sistemleri açısından Ankaragücü ve Gençlerbirliği'nin çalışmalarını beğendiklerini belirterek, Ankara'ya gelme kararı aldıklarını söylediler. 
     Ankaragücü'nün bu sabahki çalışmasını izleyen Ehat Oreshka, ''Tevfik Lav ve Ersun Yanal'ın Belek'teki çalışmaları, diğer tüm ekiplerden farklı. Teknik açıdan, kendilerinden alabileceğimiz çok şey olduğunu gördük. Bu nedenle, Antalya'dan sonra Ankara'ya geldik. Türk futbolundaki gelişme ortada. Bunu ülkemize de taşımak istiyoruz'' diye konuştu. 
     Denizlispor maçı hazırlıklarını günde çift antrenmanla sürdüren başkent ekibi, 28 Ocak Salı gününe alınan erteleme maçı için 26 Ocak Pazar günü Denizli'ye gidecek. 
     





</TEXT>
</DOC>
