<DOC>
<DOCNO> 123025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sontur10.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Devrilen tırdan 35 kilo eroin çıktı... 
</HEADLINE>
<TEXT>

     Düzce'nin Kaynaşlı İlçesi yakınlarında devrilen ve içinde uyuşturucu bulunan TIR'da, narkotik köpekleri özel ''Zula'' içine gizlenmiş 17.5 kilo eroin daha buldu. Köpeklerin bulduğu eroinle birlikte toplam miktar 35 kiloya çıktı. 
     Kaynaşlı İlçesi yakınlarında dün akşam saatlerinde devrilen Polonya uyruklu Norstih Sawalskh'ın 50 kullandığı TIR'da 17.5 kilo eroin bulunmasından sonra TIR'da inceleme yapmak üzere Jandarma Genel Komutanlığı'ndan özel narkotik köpekleri istendi. 
     İstanbul'dan Kaynaşlı'ya gelen narkotik timlerine ait narkotik köpeklerine ''didik didik'' aratılan TIR'ın soğutma kabini, motor ve tampon kısımlarına, ''Zula'' diye tabir edilen özel bölmeler yapıldığı ortaya çıktı. 
     Narkotik köpeklerinin bulduğu zulalarda arama yapan jandarma ekipleri dün akşam ele geçirilen 17.5 kilo eroinden sonra, 250 gramlık paketler halinde 70 paket eroin daha ele geçirdiler. 
     Yetkililer, ele geçirilen toplam 35 kilo eroinin piyasa değerinin 4 trilyon lira civarında olduğunu belirttiler. 
     
     ''RUSÇA BİLİYORUM'' 
     Kazadan sonra Düzce Devlet Hastanesi'nde tedavi altına alınan TIR'ın Polonya uyruklu sürücüsü Norstih Sawalskh'ın, ilk tedavisi yapıldıktan sonra kendisini sorgulamak isteyen narkotik timlerine, TIR'da bulunan 35 kilo eroinden haberi olmadığını belirterek, ''Ben Rusça biliyorum'' diyerek konuşmayı reddettiği belirtildi. Sürücünün sorgusunu yapmak üzere Rusça bilen özel bir ekibin Düzce'ye istendiği öğrenildi. 
     Düzce'nin Kaynaşlı İlçesi'nde dün akşam saatlerinde Polonya uyruklu Norstih Sawalskh'ın kullandığı KFUP 797 plakalı mandalina ve portakal yüklü TIR, İrfan Sipahi'nin kullandığı 06 MZY 60 plakalı araca çarparak şarampole devrilmiş, kaza sonrasında araçta yapılan aramada 250 gramlık paketler halinde 17.5 kilo ağırlığında 70 paket eroin ele geçirilmişti. 
     





</TEXT>
</DOC>
