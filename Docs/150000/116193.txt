<DOC>
<DOCNO> 116193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sonspo11.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Panathinaikos takımı Fener Rum Patrikhanesi'ni ziyaret etti... 
</HEADLINE>
<TEXT>

     UEFA Kupası 2. tur ilk maçında bu akşam İstanbul'da Fenerbahçe ile karşılaşacak olan Yunanistan'ın Panathinaikos takımı, Fener Rum Patrikhanesi'ni ziyaret etti. 
     Kulüp başkanı Aggelos Pilippidis ile 6 futbolcu, Balat'taki Fener Rum Patrikhanesi'ne gelerek, patrik Bartholomeos'u ziyaret edip, elini öptü ve ardından da mum yakarak dua ettiler. 
     Patrik Bartholomeos, her iki ülke gençlerinin spor aracılığıyla biraraya gelmesinden duyduğu memnuniyeti ifade ederek, ''Gençlerimize başarılar diliyorum. Oluşan bu atmosferin dostluğumuzun temeli olmasını diliyoruz'' dedi. 
     Son zamanlarda iki ülke arasında gelişen dostluğun kaçınılmaz bir ihtiyaçtan doğduğunu ifade eden Bartholomeos, ''İki ülke dışişleri bakanlarının bu ortamın oluşmasında yaptığı çalışmalar çok önemli. İnşallah önümüzdeki şeçimlerden sonra oluşacak hükümetimiz de bu dostluğun devamı istikametinde çalışacaktır'' diye konuştu. 
     Bartholomeos, daha sonra futbolculara birer haç, kulüp başkanına da plaket verirken, Yunan temsilcisi de tüm futbolcular tarafından imzalanmış Panathinaikos formasını Patrik Bartholomeos'a hediye etti. 
     Yunan futbolcular daha sonra patrikhane içerisindeki kilisede mum yakarak, dua ettiler. 
     BAŞKAN FİLİPPİDİS'İN AÇIKLAMASI 
Panathinaikos Kulübü Başkanı Aggelos Filippidis, ziyaret sonrası basın mensuplarına yaptığı açıklamada, Fenerbahçe ile yapacakları karşılaşmanın iki ülke arasındaki dostluğa ve ortak aday oldukları 2008 Avrupa Futbol Şampiyonası'na katkılarına değindi. 
     Bu karşılaşmanın Türkiye ile Yunanistan'ın birlikte dostça yaşayabileceklerinin bir sembolü olduğunu kaydeden başkan Filippidis, ''Güzel bir karşılaşma olacağına inanıyoruz. 2008 Avrupa Futbol Şampiyonası'na ortak adaylığımız için de katkı sağlayacaktır. Top yuvarlaktır. Kimse bu maçın sonucunu şimdiden söyleyemez'' şeklinde konuştu. 
     Bu arada, patrikhaneye Yunan basın mensupları ile karşılaşmayı izlemeye gelen Yunan taraftarlar da yoğun ilgi gösterdi. 
     Öte yandan Panathinaikos'u desteklemek üzere İstanbul'da bulunan Yunan taraftarlar, Taksim'de şehir turu yaptı. 
     The Marmara Oteli'nde konaklayan bir grup taraftar, takımlarının atkı ve bayraklarıyla gezerek, marşlar söyledi. 
     





</TEXT>
</DOC>
