<DOC>
<DOCNO> 122952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/spor/ysenay.html </URL>
<DATE> 2002/12/06/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Sayın Başkan 
</HEADLINE>
<TEXT>

     Fenerbahçe’nin Konya’ya yenilmesi çizmenin Lorantca değil de Fenerbahçe yönetimi tarafından aşılmasının dev bir posteridir bizce. 
     Öyle ya, bizler Lorant yanlışını haykırıp durdukça başta başkan olmak üzere bütün yönetim kurulu, Alman’ın üstüne kapanıp bizleri "günahlı kalemler" yerine koyuyorlardı, insafsızca... Sanki Almanya’daki futbol aleminin dahi "üçüncü sınıf" kabul ettiği bir hocayı Fenerbahçe’nin başına layık görüp getiren bizlermişiz gibi... Lorant giderse onun yerine Alman’ı istemezlerden biri başa geçip takımı yönetmek istermiş sanki.. 
     Sayın Yıldırım çok iyi niyetli bir Fenerbahçe sevdalısı olabilir. Diğer yönetici arkadaşlarımın da birer Fenerbahçe aşığı olduklarından hiç şüphemiz yok. Öyleyle bu anlaşılmaz basın garezi nereden ve neden kaynaklanmalıdır... Fenerbahçe başkanı nasıl olur da muhabir arkadaşlara bilgi verip onları doğru habere yönlendireceğine, bu görev sevdalısı kardeşlerimizi elinin tersiyle itebilir... Fenerbahçe Başkanı demek camianın başı demektir. Eğer çevresinden saygı bekliyorsa önce kendisinin her Fenerbahçeli’ye sevgi ve saygı dağıtma adaleti ile donanımlı olması gerekmektedir... Mükemmel bir stadyum gelişmesi yaratmak tabii ki büyük alkışlarla ve saygıyla karşılanır. Ama Fenerbahçe çimeninde dans edercesine top koşturan, tribünleri ayaklandırıp müthiş temposu ve yarattığı görkem dolu doksan dakikaları ile seyircisini mest eden bir Fenerbahçe yaratamadığınız sürece o güzelim tribünleri nasıl kolayca doldurabilir ve seyircinizi mutlu kılabilirsiniz ki... 
     Konya’ya yenildikten sonra artık Lorant’ı göndermenizin de bir "kıymeti harbiyesi" kalmadı Sayın Başkan... Çünkü siz sevenlerinizin feryadlarına hep kulak tıkayıp meseleyi bir "basın ayaklanması" olarak yanlış yorumladınız maalesef. Kötü oyunların teknik mesullerini acı dilde kritik edenleri hep düşman gibi gördünüz kendi kafanızda... Halbuki Lorant’ın şahsında sizleri uyarmaya gayret edenlerin futbola koskoca birer ömür vermiş Fenerbahçe ve sayısız kereler milli takım kaptanlıkları yapmış veya en üst teknik görevler üstlenmiş kimlikteki insanlar olduklarını hiç düşünemediniz nedense... Fenerbahçe’yi sezon başında gösterdiğiniz Şampiyonlar Ligi’ndeki başarı hedefleri daha birinci maçta yerle bir oldu... Arkasından UEFA’da final vaadiniz de Atina’da tuzla buz oluverdi. Şimdi de Türkiye Kupası hayalleri yine tek maçla Konya’da eriyip gitti. Eeee, elde ne kaldı Sayın Başkan Ligdeki şampiyonluk ihtimali mi .. Bu kafa ve bu soyunma odası kaosu ile o hayaller de korkarım yarı yolda kalacaktır sayın başkan... 
     Aksinin oluşması yani sizlerin isteklerinizin tek tek doğru çıkıp bizlerin tenkitlerimizde tek tek yanılmamızı ne kadar isterdik. Onu bir bilseydiniz SAYIN BAŞKAN... 
     
     Tüm spor camiamızın ve Türkiyemiz’in bayramları kutlu, yürekleri mutlu olsun. 
     



 SPOR 
























</TEXT>
</DOC>
