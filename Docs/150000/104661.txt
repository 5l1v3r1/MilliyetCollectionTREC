<DOC>
<DOCNO> 104661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sonspo03.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya yarın koşacak... 
</HEADLINE>
<TEXT>

     Avrupa Şampiyonu milli atlet Süreyya Ayhan, yarın Belçika'nın başkenti Brüksel'de yapılacak ''Golden League''in 6. ayağını oluşturan 26. Memorial Van Damme yarışmalarında mücadele edecek. 
     Yarışmaya katılmak üzere dün Brüksel'e gelen Süreyya Ayhan, burada, Münih'te koştuğu dereceden daha iyi bir derece elde etmek istediğini söyledi. 
     Ayhan, bu yarışmanın kendisi için çok önemli olduğunu belirterek, ''Benim için bu yarışma çok önemli çünkü kategorimde çok ünlü isimler yer alıyor. Bir Türk olarak bu yarışmadan başarılı çıkmak, hem ülkemiz adına hem de kendi açımdan çok önemli olacak'' dedi. 
     Tamamıyla müsabakaya konsantre olduğunu ifade eden Ayhan, şöyle konuştu 
     ''Brüksel'in deniz seviyesinin çok üzerinde olmaması, stadın az rüzgar alması ve pistin elverişli olması benim lehime olacak. Ben piste birincilik için çıkacağım. Ama rakiplerimden özellikle Suzzy Sabor-Hamilton benim başıma ağrıtabilecek en önemli rakip. Ayrıca Belçika'da yaşayan Türk vatandaşlardan çok ilgi görüyorum. İnşallah yarın Brüksel Kral Bouwdewijn Stadı'nda da beni desteklerler.'' 
     
     SÜREYA'NIN RAKİPLERİ GÜÇLÜ İSİMLER 
     Süreyya Ayhan, yarın TSİ 21.00'de yapılacak müsabakalarda, kendisine rakip gördüğü isimleri de açıkladı. 
     Ayhan, en büyük rakip olarak ABD'li Suzzy Sabor-Hamilton'ı görürken, kendisini zorlayacak diğer atletleri ise İngiliz Kelly Holmes, Rus Olga Komyagina ve Bulgar Alesya Turova olarak sıralıyor. 
     
     ÖDÜLLER 
     Bu yarışmada birinciliği kazanan atlete 15 bin Euro para ödülü verilirken, Avrupa rekoru kıran atlet 25 bin, dünya rekoru kıran isim ise 50 bin Euro para ödülü alacak. 
     
     ANTRENÖR YÜCEL KOP 
     Antrenör Yücel Kop ise Süreyya Ayhan'ın koşacağı 1500 metre yarışmalarının, atletizmde en yüksek kategori olan ''Golden League''de yer aldığını söyledi. 
     Kop, bu lige dünyanın en iyilerinin girdiğini kaydederek, ''Biz de iyi hazırlandık. İnşallah Münih'teki rekoru kıracak ve birinci gelmek için elimizden geleni yapacağız'' dedi. 
     Kop, buraya gelmek için yıllardır çalıştıklarını belirterek, şöyle devam etti 
     ''Türkiye'de atletizme ilgi çok azdı. Ancak gösterdik ki, ilgi olunca başarı da gerçekleştirilebilir. Bizim için bu yarışma, ünlü isimlerin yer almasından dolayı önemli. Ancak, Dünya Kupası bizim için çok daha büyük önem taşıyor. Süreyya'nın başarısından sonra istediğimizi elde ediyoruz. Süreyya gibi sporcularımızın yetişmesi için çok destek alıyoruz. Spor Bakanı olsun, kulüpler olsun şu an yatırımlarını yükselttiler. Bu sponsorluk yasası çıkınca iş daha profesyonel oldu.'' 
     





</TEXT>
</DOC>
