<DOC>
<DOCNO> 124762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sondun02.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de sigara yasağının çerçevesi giderek genişliyor... 
</HEADLINE>
<TEXT>

     ABD'de Güney Maine Üniversitesi'nde, binaların içinde ve binaların yakınında sigara içmek yasaklandı. 
     Üniversite binalarının içine ve dışına asılan ilanlarla, binalarda sigara içmenin yasak olduğu, binaların ancak 15 metre ve uzağında sigara içilebileceği belirtildi. Önümüzdeki yıl sonbahar aylarında sigara sınırının daha da genişletileceği bildirildi. 
     Geçen yıl Harvard Üniversitesi tarafından yapılan araştırmada, ABD'deki üniversitelerin yüzde 25'inde sigaraya karşı yasakların arttırıldığı belirlendi. 
     Güney Maine Üniversitesi yöneticileri, önümüzdeki yıl sigara içen öğrencilerin, ancak kendileri için özel hazırlanmış alanlarda tiryakiliklerini sürdürebileceklerini açıkladı. 
     
     ÜNİVERSİTELERDE SİGARA TÜKETİM ORANI DAHA FAZLA 
     2000 yılında Amerikalıların yüzde 23'ünün sigara tüketicisi olduğu, bu oranın 1990 yılında yüzde 25, 1980 yılında ise yüzde 33 olarak saptandığı bildirildi. 
     Üniversite öğrencileri arasında ise sigara tüketiminin hızlandığına dikkat çeken yetkililer, bu yüzden üniversitelerde daha sıkı uygulamalara geçildiğini belirtti. 
     1999 yılında üniversite öğrencilerinin yüzde 29'unun sigara tüketicisi olduğu saptandı. Son altı yılda Amerikan üniversitelerinde sigara içenlerin oranı yüzde 28 artış gösterdi. 
     
     SUÇLU ''JOE CAMEL''... 
     Konu ile ilgili araştırmayı yöneten Henry Wechster, 1990'lı yıllarda öğrenciler arasında sigara artışının başladığını, bunda da Camel sigaraları için yapılan ''Joe Camel reklamlarının'' etkili olduğunu öne sürdü. 
     ''Joe Camel'' reklamlarının, gençler arasında sigara tüketimini körüklediği ve 1990'lı yıllarda başlayan reklamlardan etkilenen ''Joe Camel kuşağı'' öğrencilerinin üniversitelerdeki sigara içimi oranını arttırdığı kaydedildi. 
     Harvard Üniversitesi'nin yaptığı araştırmayla üniversitelerin uyandığı ve önümüzdeki yıllarda Amerikan üniversitelerinde sigaraya karşı çok daha ağır önlemlerin alınabileceği bildirildi. 
     Bazı üniversite öğrencileri alınan kararlara karşı çıkarak, sigaraya karışmanın üniversitelerin görevleri arasında bulunmadığını belirtti. 
     





</TEXT>
</DOC>
