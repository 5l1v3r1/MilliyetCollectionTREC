<DOC>
<DOCNO> 118757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/siyaset/siy01.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fadıl Meclis’e girince ortalık karışacak 
</HEADLINE>
<TEXT>

Siirt’ten bağımsız milletvekili seçilen Fadıl Akgündüz, Meclis’te bugün yapılacak yemin törenine katılmaya karar verirse, CHP’lilerin protestosuyla karşılaşacak... 
     ANKARA Milliyet 

     Yeni Meclis, 22. dönem çalışmalarına milletvekili yemin töreniyle bugün başlayacak. Genel Kurul bugün saat 15.00’te, 1924 doğumlu en yaşlı üye CHP İstanbul Milletvekili Şükrü Elekdağ başkanlığında toplanacak ve milletvekilleri Anayasa’nın 81. maddesinde yer alan yemin metnini okuyarak bağlılık yemini edecek. Siirt bağımsız milletvekili Fadıl Akgündüz, yemin etmeye gelirse tören, CHP’lilerin protestosuyla gerginleşecek. Yemin töreni muhtemelen sahura kadar sürecek. 
     
     İKİ LİDER DE YOK 
     İki partinin genel başkanı da törende Meclis kürsüsüne çıkıp yemin edemeyecek. AKP Genel Başkanı Tayyip Erdoğan, milletvekili seçilemediği için töreni locadan izleyebilecek. CHP Genel Başkanı Deniz Baykal da, Varşova’da yapılacak Sosyalist Parti liderleri toplantısına katılacağı için daha sonra yemin edecek. Töreni izlemek üzere davet edilen Cumhurbaşkanı Ahmet Necdet Sezer, katılmayacağını bildirirken, Başbakan Bülent Ecevit ile Meclis’e giremeyen ANAP, DYP ve MHP genel başkanları, isterlerse eski başbakan ve bakan sıfatıyla töreni locadan izleyecek. 
     
     BAŞKAN AKP’Lİ OLACAK 
     Törenin ardından verilecek beş günlük arada başkan adayları başvurularını yapacak. 19 Kasım’dan sonraki beş gün içinde de seçim sonuçlanacak. AKP’nin olası adayları arasında TBMM Başkanvekili Vecdi Gönül ile Vahit Erdem ve Nevzat Yalçıntaş’ın adı geçiyor. İlk iki turda 367 oyu alan başkan seçileceğinden, AKP’nin dört oy daha bulması gerekecek. Bağımsızlar destek verirse, AKP’li Meclis Başkanı ilk iki turda seçilebilecek. Olmazsa 3. turda salt çoğunluğu alan başkan seçileceğinden, Meclis’in yeni başkanı çok büyük bir ihtimalle AKP’li olacak. 
     



 SİYASET 












</TEXT>
</DOC>
