<DOC>
<DOCNO> 116727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sondun25.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Medyası Ilımlı islamcı parti kazandı 
</HEADLINE>
<TEXT>

     Belçika radyo ve televizyonları, haber programlarında, Türkiye'de seçimleri ''Ilımlı İslamcı partinin'' kazandığını duyurdular. 
     Türkiye'deki seçim sonuçlarının AB tarafından ''büyüteç altına alındığını'' belirten Belçika radyo ve televizyonları, ''Aşırı dinci bir partinin küllerinden doğan AKP'nin verdiği sözleri tutup tutmayacağını görmek gerekeceğini'' ifade ettiler. 
     Seçim sonuçlarının ''Türkiye'de istikrarı garanti etmekten uzak olduğu'' ileri sürülen radyo ve televizyon haberlerinde, ''Türk Silahlı Kuvvetleri'nin laiklik ilkesine bağlı kaldığı'' üzerinde duruldu. 
     Brüksel'deki ilk gözlemlere göre, AB çevreleri ve Belçika kamuoyu, Fransa, Lüksemburg ve Belçika televizyonlarının haberlerinden olumsuz etkileniyorlar. Bu televizyonlar, ''Türkiye'de islamcı bir partinin iktidara geldiğini'' duyurdular ve haberlerinde kullandıkları görüntülerde, çarşaflı kadınlar, uzun sakallı erkekler gösterdiler. 
     Belçika radyosu RTBF'nin, haberler sırasında yansıttığı bir yorumda, AKP'nin diğer aşırı dinci partilerle ilgisi olmadığı, seçim propogandaları sırasında dini temaları işlemekten uzak kaldığı, muhafazakar ancak AB ve demokrasi yandaşı bir partinin söz konusu olduğu anlatıldı. 
     Yorumlarda, seçim sonuçlarının, ''AB devlet ve hükümet başkanlarının Kopenhag zirvesi sırasında Türkiye'ye ilişkin olarak alacakları kararı ağır bir şekilde etkileyeceği'' ileri sürüldü. 
     Adalet ve Kalkınma Partisi Başkanı Tayyip Erdoğan'ın, seçim sonuçlarının belirginleşmeye başlamasının ardından yaptığı ''yatıştırıcı açıklamalara'' da haberlerde yer veriliyor ve ''Batı Avrupa'nın, temkinli ancak endişeli bir şekilde gelişmeleri izleyeceği'' ifade ediliyor. 
     Brüksel'deki yabancı gazeteciler de, ''AKP'yi yeteri kadar tanımamaktan'' yakınarak, AB Komisyonu'nun yarın yapması beklenen ilk değerlendirmeyi merakla beklediklerini ifade ediyorlar. Yabancı gazetecilerin büyük bir çoğunluğu, ''Seçim sonuçlarının AB'yi zor bir durumdan kurtardığı, belirsizlik ortamında Kopenhag'dan Türkiye konusunda somut bir karar çıkmasının mümkün gözükmediği'' görüşünü ileri sürüyorlar. 
     





</TEXT>
</DOC>
