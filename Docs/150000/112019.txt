<DOC>
<DOCNO> 112019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/soneko08.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ajay Chhibber ''Ekonomik düzelme görünenden daha fazla'' 
</HEADLINE>
<TEXT>

     Dünya Bankası Türkiye Direktörü Ajay Chhibber, ekonomik programın işlemeyeceğini söyleyen kötümserlere ve Türkiye ekonomisinin kendisine gelmeyeceğini söyleyenlere rağmen, bunların yanlış olduğunun ortaya çıktığını belirterek, ''Türkiye'deki ekonomik düzelme gözle görülenden çok daha iyi durumdadır. Ekonominin kendini toplaması, bugün elimizdeki rakamlardan çok daha ileri bir seviyede olmaktadır'' dedi. 
     Stratejik Teknik Ekonomik Araştırmalar Merkezi STEAM tarafından İstanbul'da düzenlenen III. Telekomünikasyon Arenası'nın açılışında konuşan Chhibber, Türkiye ekonomisiyle ilgili olarak detaylı bir rapor hazırlamakta olduklarını, bu raporun yıl sonunda hazır olacağını söyledi. 
     Chhibber, konuşmasını şöyle sürdürdü 
     ''Geçen yıl geçirilen zor bir ekonomik krize rağmen, dünya pazarlarındaki çok zor durumlar karşısında, hem uluslararası, hem bölgesel düzeydeki belirsizliklere rağmen Türkiye 2002'de kendini bir hayli toplamıştır. Kendini toplama bu yılın başlarında ortaya çıkmaya başlamış ve Türkiye'nin büyük bir ihtimalle yılın sonuna kadar daha geniş ekonomik hedeflere ulaşacağı ortaya çıkmıştır.'' 
     
     ''TÜRKİYE'NİN DURUMU İYİ'' 

     Yüzde 3'lük kalkınmanın gerçekleşeceğini, büyük bir ihtimalle enflasyonun da yüzde 35'in altında seyredeceğini belirten Chhibber, ''Bu da Türkiye'yi rahatlatacaktır. Türkiye'nin durumu iyi. İhracatın durumu iyi. Tabii bütün bunlar insanların ekonomik hayatının daha çok belirli bir şekilde iyiye gittiği manasına gelmiyor. Bu tabii zaman ister.'' Ekonomik krize rağmen, bu kendini toplama sayesinde ekonominin daha önce olmayan şekilde düzelmekte olduğuna işaret eden Chhibber, konuşmasını şöyle sürdürdü 
     ''Bütün bunlara rağmen şunu söylemek lazım. Ekonomik programın işlemeyeceğini söyleyen kötümserlere ve Türkiye ekonomisinin kendisine gelmeyeceğini söyleyenlere rağmen, bunların yanlış olduğu ortaya çıkmıştır. Ekonomik düzelme bugünkü gözle görülenden çok daha iyi durumdadır. Ve bu ekonominin kendini toplaması, bugün elimizdeki rakamlardan çok daha ileri bir seviyede olmaktadır.'' Türkiye'deki krizin Kore, Brezilya ve Meksika'daki duruma benzemesine rağmen Tayland ve Enedonezya'daki yavaş toparlanmaya benzemediğini ifade eden Chhibber, ''Türkiye'nin bu durumu kuvvetli girişimcilik ruhu ve özel sektörle açıklanabileceği gibi, bir dereceye kadar çok erken safhada bankacılık sektöründe alınan önemli tedbirlerle de açıklanabilir. Bankacılık reformlarının programın başında aktif bir şekilde ele alınması direkt olarak ekonomik toparlanmaya etki yapmasa bile, gelecek için bankacılık ve reel sektörün kendini toplaması için çok ümit verici bir durumdur.'' 
     
     "TELEKOM'UN KARI GLOBAL REKOR" 

     Dünya Bankası Türkiye Direktörü Ajay Chhibber, Türk Telekom'un geçen yıl sağladığı 2 milyar dolar kazancın, global olarak telekom endüstrisinde bir rekor teşkil ettiğini bildirdi. 
     Türkiye'nin sektöre ilişkin yaptığı düzenlemeleri başarılar arasında sayan Chhibber, dünyada telekom şirketi özelleştirmesinde farklı yaklaşımlar uygulandığını söyledi. 
     Türkiye'de, şirketin yeniden yapılandırılmakta olduğuna işaret eden Ajay Chhibber, şunları kaydetti 
     ''Genel olarak Türk Telekom'un performansında bu yıl büyük bir iyileşme olduğunu görüyoruz. Operasyon performansı iyileşmiştir. İstihdam düzeyi düşürülmüştür. Türk Telekom hala önemli ölçüde kar sağlayan bir şirket olmaya devam etmektedir. Türk Telekom geçen yıl, 2 milyar dolar kazanç sağlamıştır. Bu, global olarak telekom endüstrisinde gördüğümüze göre bir rekor teşkil etmektedir.'' 
     
     TÜRK TELEKOM'UN YENİ YAPISI DAHA İYİ 

     Türk Telekom'da yeniden yapılanma planı çerçevesinde holding bünyesi altında bağlı şirketler kurulduğunu hatırlatan Chhibber, ''Biz inanıyoruz ki Türk Telekom şirketinin yeni yapısı daha iyi bir şekilde düzenlenmiştir. Bu, daha esnek ve daha gerçekleştirilebilir bir özelleştirme stratejisi sağlamıştır'' diye konuştu. 
     Stratejilerin başarısının, nasıl uygulanacağına bağlı olduğunu vurgulayan Chhibber, şu ana kadar Türk Telekom'da bu stratejinin oldukça iyi uygulandığını kaydetti. 
     Ajay Chhibber, Türkiye'de cep telofonu pazarının potansiyelinin de çok yüksek olduğunu belirterek, özellikle küçük çocukların bile cep telefonu istediklerini örnek olarak gösterdi. 
     Chhibber, ''Türkiye'de bir de vergi meselesi var. Şu anda cep hizmetleri için ödenen vergiler, belki de dünyada en yüksek vergilerdir. Gelecekte Türkiye'nin mali ve parasal durumu daha da düzeldikçe bu alana bakmak gerekecektir.'' 
     





</TEXT>
</DOC>
