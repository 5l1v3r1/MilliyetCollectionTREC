<DOC>
<DOCNO> 117350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sondun15.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Saddam'a "son bir fırsat" 
</HEADLINE>
<TEXT>

     ABD, BM Güvenlik Konseyi'ne bugün sunacağı yeni karar tasarısında, Irak'a silahsızlanma yükümlülüklerini tamamlaması için ''son bir fırsat'' veriyor ve askeri harekat için kapıyı açık bırakıyor. 
     Konsey'e bugün sunulacak olan ve Washington'ın bu hafta sonu onaylanmasını beklediği tasarıda, 15 üyeli Güvenlik Konseyi'nin takipçi rolü üstlenmesi öngörülüyor. 
     Yabancı ajanslar tarafından bir kopyası ele geçirilen karar tasarısı, BM silah denetçilerinin Irak'ın toplu imha silahlarında ciddi bir ihlal olduğunu rapor etmeleri durumunda, askeri bir harekatı hala bir olasılık olarak sunuyor. Tasarı, Irak lideri Saddam Hüseyin'in, ''bu son fırsatı değerlendirememesi durumunda ciddi sonuçlara katlanması'' tehdidinde bulunuyor. 
     
     BAZI KELİMELER YUMUŞATILDI 
     Yeni tasarı, Rusya ve Fransa'nın endişelerini gidermek için, BM silahsızlanma kararları uyarınca Irak'ın yükümlülüklerini ihlal etmesiyle ilgili kelimeleri yumuşatıyor. Moskova ve Paris, bu kelimelerin Irak'a karşı bir savaş başlatmak için ABD tarafından kullanılabileceğini savunuyordu. 
     Amerikalı yetkililer, daha önceki önerilere direnen Fransa'nın yeni tasarıyı kabul edeceğinden eminler. Ancak bir Fransız diplomat, Cumhurbaşkanı Jacques Chirac ve Dışişleri Bakanı Dominique de Villepin'in ''bütün metni değerlendirmeden hiçbir karar alınmayacağını'' söylediklerini kaydetti. Fransa gibi Rusya ve Çin'in de karar tasarısına mutabakat verip vermeyeceği henüz net değil. 
     İngiltere ve ABD'nin çağrısıyla bugün ele alınacak karar tasarısının en az 9 üye tarafından onaylanması ve 5 daimi üye, ABD, İngiltere, Fransa, Rusya ve Çin tarafından veto edilmemesi gerekiyor. 
     
     KARAR TASARISINDAKİ MADDELER 
     BM Güvenlik Konseyi'ne sunulacak karar tasarısının maddeleri özetle şöyle 
     1- Irak, BM silah denetçilerinin taleplerinin ''tam olarak yerine getirme'' ve işbirliği yapma niyetini, kararın benimsediği 7 gün içinde onaylamalı. 
     2- Irak, toplu imha silahlarını 30 gün içinde bildirmeli. 
     3- Denetçiler, kararın benimsendiği en az 45 güne kadar görevlerine yeniden başlamalı. 
     4- Denetçiler, Irak'a girdikten sonraki 60 gün içinde Güvenlik Konseyi'ne rapor sunacak, bu süre içinde Irak'ın herhangi bir ihlalini hemen rapor edebilecekler. 
     5- Denetçiler, incelemek istedikleri her yere Saddam Hüseyin'in sarayları dahil koşulsuz ve sınırlandırılmadan girebilecek. 
     6- Denetçiler, ''kendi sağduyularıyla'' Iraklı bilim adamlarından, diğer yetkililerden ve ailelerinden mülakatlar için ülkeyi terk etmelerini isteyebilir. 
     7- Denetçiler, incelemeye alacağı ve Irak'ın ''hava ve kara faaliyetlerini'' askıya alacağı bölgeleri ''özel bölgeler'' ilan edebilir. 
     8- Denetçilerin kuruluşlarını BM nöbetçileri koruyacak. 
     9- Karar tasarısında, yükümlülüklerini ihlal etmesi sonucunda ''ciddi sonuçlara katlanacağı'' yönünde Güvenlik Konseyi'nin Irak'ı sık sık uyardığı hatırlatılır. 
     10- Tasarıda, Irak'ın BM kararları uyarınca yükümlülüklerini hala ihlal ettiğine hükmediliyor, ancak bu yükümlülüklerin yerine getirilmesi için Irak'a son bir fırsat verildiği kaydediliyor. 
     11- Irak'ın ''yanlış açıklamaları'' ve kararın uygulanmasında tam işbirliği yapmaması durumunda, değerlendirme yapması için Konsey'e rapor sunulacak. 
     





</TEXT>
</DOC>
