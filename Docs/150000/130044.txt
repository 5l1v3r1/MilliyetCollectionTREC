<DOC>
<DOCNO> 130044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sonspo20.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor'da kamp çalışmaları... 
</HEADLINE>
<TEXT>

     Diyarbakırspor Kulübü Genel Menajeri Mustafa Akülke, takımın Antalya Belek'te kampa girdiğini belirterek, ''Yönetim boşluğuna rağmen futbolcu ve teknik heyetin göstermiş olduğu duyarlılık bizleri son derece sevindirdi'' dedi. 
     Mustafa Akülke, Brezilya'dan dönmeyen Da Silva'nın dışındaki tüm futbolcuların kampa katıldığını ve çalışmalara başladığını belirterek, kampa katılmayan Da Silva için noter huzurunda tespit yapıldığını söyledi. 
     Belek Kaya Otel'de kampa giren takımın çalışmalarının 24 Ocak'ta sona ereceğini kaydeden Akülke, yönetim boşluğuna karşın futbolcularının çalışmalarını ciddi bir biçimde sürdürmelerinin sevindirici olduğunu bildirdi. 
     Akülke, yönetim boşluğunun büyük bir sıkıntı yarattığını, ancak teknik heyetin ve futbolcuların bunu ön plana çıkarmadığını ifade ederek, şöyle konuştu 
     ''Teknik heyete ve futbolculara teşekkür ediyorum. Profesyonelliğin gereğini yerine getiriyorlar. Futbolcular çalışmalarını özveriyle sürdürüyor. Her kulüpte yönetim boşluğu olur. Biz bunların bilincindeyiz. Bu sıkıntının sonunda mutlaka mutlu sona kavuşacağız. Arkadaş ve dostça çalışmalarımız sürüyor. Arkadaşlarım en ufak bir sıkıntılarını bile bana getirmediler. Çalışmalarımız ciddi bir şekilde devam ediyor. İsteğimiz, bir an önce kulübün yönetime kavuşmasıdır. Taraftarlarımız endişe duymasınlar, Diyarbakırspor teknik heyeti ve futbolcuları gurur duyulacak bir ekiptir.'' Akülke, Diyarbakır'da meydana gelen uçak kazasının kendilerini çok üzdüğünü de belirerek, ''Uçak kazası nedeniyle büyük acı yaşadık. Bu acı bizleri daha da yakınlaştırdı. Futbolcular, çok daha hassas bir şekilde düşüncülerini ortaya koyarak çalışmalarını sürdürmeye başladı. Kazada hayatını kaybeden vatandaşlarımıza Allah'tan rahmet, yakınlarına ise sabır diliyoruz. Yaralananlara da geçmiş olsun dileklerinde bulunuyoruz'' dedi. 
     Diyarbakırspor Taraftarlar Derneği'nin, Diyarbakırspor'a sahip çıkılmaması durumunda tüm ev ve işyerlerini gezerek takıma maddi destek sağlayacakları biçimindeki açıklamalarının kendilerini sevindirdiğini de belirten Akülke, konuşmasını şöyle sürdürdü 
     ''Arkadaşlarımızın bu hareketi göstermelik değil. İnanıyorum ki gerekirse bunu yaparlar. Hepsi onurlu arkadaşlarımız. Şu ana kadar Diyarbakırspor'un adını içeride ve dışarıda problemli bir şekilde duyurmadılar. Bu hareketle ciddi bir şekilde düşüncelerini ortaya koymuşlar. Gönül ister ki 18 Ocak'ta yönetim oluşsun ve takıma sahip çıkılsın. Ben takımı yalnız bırakmayacağım. Bu takımın daha önce formasını giydim. Bu memleketin ekmeğini yedim. Yeni bir yönetim oluşuncaya kadar görevimin başında olacağım.'' 
     





</TEXT>
</DOC>
