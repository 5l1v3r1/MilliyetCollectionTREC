<DOC>
<DOCNO> 133981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/guncel/gun04.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Davos’u bırakın, Pülümür’e bakın 
</HEADLINE>
<TEXT>

     TUNCELİ DHA 

     Pülümür’de meydana gelen depremin üstünden üç gün geçmesine rağmen, depremzedeler hala çadırlara yerleştirilemedi. Bölgede kar yağışı dün yeniden başlarken halkın umudu olan konteynerleri getiren TIR’lardan biri kara saplandı. Soğuğa karşı dayanıklı çadırlar, zemin brandası unutulduğu için kurulamazken, vatandaşlar geceyi yine kömürlüklerde ve evleri sağlam olan yakınlarının yanlarında geçirdi. Karakışta ortada kalan depremzedeler, "Evlerimize giremiyoruz, bu soğukta başımızı sokacak yerimiz yok. Hükümetin Davos’a gösterdiği hassasiyeti Pülümür’e de göstermesini bekliyoruz" diye isyan etti. 
     
300 öğrenci 100 metreyle kurtuldu      ERZİNCAN DHA 

     Pülümür depreminin artçıları sırasında yerinden oynayarak, Keşiş Dağı’ndan yuvarlanan 100 tonluk kaya parçası Erzincan’a 13 kilometre uzaklıktaki Geyikli köyüne düştü. Yuvarlandığı yerlerde birer metrelik çukurlar açan kayanın çarptığı iki boş evle samanlık yıkıldı, 300 öğrencinin okuduğu ilköğretim okulu da 100 metreyle kurtuldu. Köylülerden Nadir Aktaş "Kayanın diğer yarısı orada duruyor. Yine bir tehlike çıkaracak diye ödüm kopuyor" dedi. 
     



 GÜNCEL 















</TEXT>
</DOC>
