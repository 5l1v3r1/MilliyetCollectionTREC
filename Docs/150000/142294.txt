<DOC>
<DOCNO> 142294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sontur10.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İskenderun Limanı'ndaki eylemciler Emniyet Müdürlüğü'nde 
</HEADLINE>
<TEXT>

     İskenderun Limanı giriş kapısında, pankart asıp içeri girerek ABD araçlarına kırmızı boya sürmek isteyen bir grup TKP'li, otobüslerle Emniyet Müdürlüğü'ne götürüldü. 
     ''Savaşa Hayır'' yazılı pankart ve parti bayraklarıyla slogan atarak, limanın B kapısı önünde eylem yapan TKP'lilerin 3 otobüsle getirildikleri Emniyet Müdürlüğü'nde kimlik tespitlerinin yapıldığı ve ifadelerinin alındığı bildirildi. 
     Emniyet Müdürlüğü yetkilileri, ifadeleri alınanların daha sonra adliyeye sevk edileceklerini kaydettiler. 
     
     SDP'LİLERİN BASIN AÇIKLAMASI 
     Öte yandan, ''Barış ve Demokrasi Evi Girişimi''nin düzenlediği ''Savaşa Karşı Demokratik ve Kültürel Haklar İçin Barış Yürüyüşü''ne katılan Sosyalist Demokrasi Partisi SDP Genel Başkanı Akın Birdal da liman yakınında açıklama yaptı. 
     Birdal ve beraberindekiler, daha sonra Cumhuriyet Meydanı'nda düzenledikleri toplantıda, olası savaşı protesto ettiler, çocuklarla birlikte denize karanfil, oyuncak el bombası, tabanca ve tüfekler attılar. 
     Akın Birdal, buradaki konuşmasında, ABD'nin olası Irak harekatının ''Ortadoğu'ya bir düzen verme gerekçesine dayanmasını doğru ve inandırıcı bulmadığını'' ifade ederek, şunları söyledi 
     ''ABD bölgede çatışma kaynağıdır. Barışın sağlanması konusunda katkı sağlamış değildir. Ortadoğu'ya diktatörlükler, açlık, yoksulluktan başka bir şey getirmemiştir. Barış, bölgesel kalkınma, sivil hak ve özgürlüklerle mümkündür. Savaş, buna cevap veremez. Amacımız, bu haksız müdahaleye dikkati çekmektir.'' Birdal, İskenderun'un bu kapsamda özel bir konumu bulunduğunu ifade ederek, TBMM'de tezkerenin kabul edilmemesine rağmen ABD'li askerlerin ve teçhizatların sevkıyatının sürdüğünü iddia etti. Birdal, bunun halkın isteklerini dikkate alarak karar veren TBMM'nin iradesine ve uluslararası hukuk kurullarına aykırı olduğunu savundu. 
     





</TEXT>
</DOC>
