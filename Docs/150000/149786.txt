<DOC>
<DOCNO> 149786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sonspo15.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dedeler'in bilek güreşi... 
</HEADLINE>
<TEXT>

     Şanlıurfa'nın Birecik İlçesi'nde ilk kez düzenlenen ''bilek güreşi'' yarışlarına yaşları 10 ile 70 arasında değişen 150 kişi katıldı. 
     Birecik Gençlik ve Spor İlçe Müdürlüğü bahçesindeki bilek güreşi karşılaşmalarında, 3 kuşak kıyasıya yarıştı. Çocuklar, gençler ve yaşlıların oluşturduğu 7 farklı kategoride düzenlenen karşılaşmalarda, kadınlar da kendi aralarındaki kategorilerde mücadele etti. 
     Şenlik ortamında gerçekleşen ve 150 sporcunun katıldığı karşılaşmalarda, yaşlılarda 65 yaşındaki Salih Güneş birinciliği kazanırken, rakibi 63 yaşındaki Mehmet Güneş ikinci oldu. 
     Yarışmada, Emine Ekinci, İbrahim Kurt, Mustafa Köylü, Mustafa Dağ, Doğan Cengiz ve İptihal Polat da kendi kategorilerinde birinciliği elde ettiler. 
     Gençlik ve Spor İlçe Müdürü Mustafa Ünver, ilçede ilk kez düzenlenen bilek güreşinin yoğun ilgi görmesi nedeniyle geleneksel hale getirmeyi düşündüklerini belirterek, ''Çeşitli spor dallarında da yarışmalar düzenleyeceğiz. Amacımız sporun her dalında 7'den 77'ye katılımı sağlamaktır'' dedi. 
     Ünver, daha sonra dereceye girenlere madalya ve çeşitli hediyeler verdi. 
     





</TEXT>
</DOC>
