<DOC>
<DOCNO> 116602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/son/sontur20.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Her oya namusum gibi sahip çıkacağım 
</HEADLINE>
<TEXT>

     YTP Genel Başkanı İsmail Cem, bu seçimde en iyi sonucu alan partilerden biri olacaklarını ve Meclis'e gireceklerini belirterek "Meclis'te bize verilen her oya, ben, kendi namusum gibi sahip çıkacağım ve her oyun hakkını vereceğim" dedi. 
     Cem, partisinin milletvekili adaylarıyla İstanbul'da seçim turu attı. Partisinin seçim otobüsüyle Kadıköy'den tura başlayan İsmail Cem, yol boyunca el sallayarak halkı selamladı. Halkın yoğun olduğu yerlerde otobüsten inen Cem, vatandaşlarla el sıkıştı. 
     Seçim turu sırasında gazetecilere açıklama yapan Cem, "Biz, bu seçimde en iyi sonucu alan partilerden biri olacağız ve tabii ki Meclis'e gireceğiz" dedi. 
     "Bir başka partinin, haklarında çıkardığı birtakım engellerin ve lafların hepsinin boş olduğunu halkın da anladığını" kaydeden Cem, bugün başa güreştiklerini ve halk için, işsizler, gençler ve kadınlar için en iyi sonucu alacaklarını söyledi. 
     Cem, Türkiye'nin önünü açmak, daha çok üretmek, daha adil paylaşmak için YTP'nin hızla büyüdüğünü ifade ederek "Meclis'te bize verilen her oya, ben, kendi namusum gibi sahip çıkacağım ve her oyun hakkını vereceğim" diye konuştu. 
     





</TEXT>
</DOC>
