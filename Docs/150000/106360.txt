<DOC>
<DOCNO> 106360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/spor/yurundul.html </URL>
<DATE> 2002/09/08/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Akılcı taktik 
</HEADLINE>
<TEXT>

     Milli Takımımız, 2004 Avrupa Şampiyonası elemelerine kritik karşılaşmada iyi bir başlangıç yaptı. 
     Şenol Güneş’in taktik anlayışı daha ilk dakikada kendini belli etti. Slovakya’nın yeni başladığı, iyi oturtamadığı dörtlü savunmanın arkasına çabuk toplarla Arif ve Serhat’ı kaçırmayı hedefledi. Bu girişimler, tüm ilk yarı boyunca olumlu bir şekilde gündeme geldi. Sahanın yıldızı Arif, kendisine uygun zamanlamalı paslarda rakip defansın arkasına sürekli sarktı. Önce bir asistle Serhat’a ilk golü attırdı, sonra da devre sonunda kendisi skor avantajını ikiye çıkardı. Bu arada, dört tane de kaçırdığı vardı. Slovakya’nın en tehlikeli artısı, hücuma çabuk ve ayağa paslarla çıkmasıydı. Buna, topa fazla sahip olup oyuna hükmederek fazla imkan tanımadık. 
     İkinci yarıya iki farklı skor avantajıyla kontrollü başladık. Temel ilkeler, savunma güvencesini sağlamak ve de hücum girişimlerine devam etmekti. Bunu da iyi uyguladık. Yine pozisyonlar bulduk. Üçüncü golden sonra da iyice rahatladık. Takımımızın Tugay’ın yönetimindeki pas alışverişleriyle sahaya yayılması, kontrolü elde tutması, yenik durumdaki Slovakya’yı iyice sindirdi. Oyunu risk alarak zorlayamadılar bile. Sonuç olarak, zor gibi gözüken karşılaşmadan farklı galibiyetle ayrıldık. 
     Milli Takımımız’ın en büyük artısı takım olma yolunda katettiği büyük mesafe. Bu dün gece iyice şekillendi. Herkes ne yapacağını biliyor. Günümüz futbolunun istediği kolektif olgunluk da artık büyük silahımız olmaya başladı. Dün eleştireceğimiz noktalar, orta saha oyuncularımızın Arif ve Serhat’ın arkasından depar kulvarlarına gollük girişleri çok az yapmalarıydı. Ayrıca, kalemize gelen duran toplar da bizi her zaman tedirgin ediyor. Bu sıkıntıyı da zaman içinde en aza indirmek gerekir. Sistem oturunca makinanın dişlileri de işliyor. Dünya Kupası’nda Çin maçından itibaren Şenol Güneş’in dörtlü defansa dönmesi ve bu şekilde devam etmesi sistemin oturmasında büyük katkı sağladı. Dün gece sahanın yıldızı Arif’ti. İlk resmi maçını oynayan Serhat da beklenenin çok üstünde bir grafik çizdi. İkinci yarıda oyuna giren Nihat da, gerek ofansif, gerek defansif her hareketiyle takdir topladı. 
     Hakem Lopez Nieto da çok başarılı bir yönetim gösterdi. 
     



 SPOR 





























</TEXT>
</DOC>
