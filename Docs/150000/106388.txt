<DOC>
<DOCNO> 106388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/son/soneko01.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar, erkeklerden daha iyi yönetiyor... 
</HEADLINE>
<TEXT>

     İş dünyasının hemen hemen her alanında kadınlar kendini ve başarısını göstermeye başlarken, araştırmalar, kadının erkekten daha iyi yönetici olduğunu ortaya çıkardı. 
     Bir internet sitesinde yer alan bilgilere göre, erkek yöneticiler emir ve denetimle kontrolü ele almaya çalışırken, kadın yöneticiler takım oluşturma veya fikir birliği sağlamaya yönelik yaklaşımları ile yönetimde üstünlüklerini gösteriyor. 
     Son on yıl içinde sahibini kadınların oluşturduğu firmaların sayısının yüzde 103 oranında artması gözönüne alındığında, liderlik tarzında kadınların erkeklerden daha baskın olduğu dikkati çekiyor. 
     Araştırmalara göre, kadın yöneticiler erkek yöneticilere göre daha hoşgörülü ve yardımsever olurken, genellikle kazanma arzusundan çok kurma arzusuyla işi yönetiyorlar. 
     Kadınların uzlaşım yollarını araştırmaya, diğer insanların görüşlerini almaya daha istekli olması ve takımlara, çalışanlara güç aşılamakta erkeklerden daha iyi olması da liderlikte güç kazanmalarının nedenini oluşturuyor. 
     Kadın yöneticilerin açıklığı teşvik etmesi ve daha erişilebilir olması ile yardım ricalarına daha çabuk yanıt vermeleri ise görüş farklılıklarının idare edilmesinde daha fazla becerikli olduklarını ortaya koyuyor. 
     Erkek yöneticilerin kadınlarla karşılaştırıldığında karar almakta daha hızlı davranmasına rağmen, kadınlar iş beklentilerinin tanımlanmasında ve geribildirim sunulmasında daha iyiler. 
     
     KADINLAR SORUYOR, ERKEKLER CEVAPLIYOR 

     Araştırmalara göre, kadınlar yetkilerini devretmeye daha hazırlar ve sıkı çalışma karşısındaki takdirlerini daha sık dile getiriyorlar. 
     Kadınlar ''soru sorma'', erkeklerse ''cevap verme'' eğilimleri ile yönetimde yerlerini alırken, şirketin amaçlarını daha tereddütsüz bir biçimde ileten ve takdirlerini daha sıklıkla dile getiren kadınlar, çalışanlarının kendilerini değer verilen ve ödüllendirilen bireyler olarak hissetmelerini sağlıyor. 
     Bunun karşılığında da işe alım süreçlerinin maliyeti daha düşük oluyor ve istikrarlı, sadık çalışanlarla işler yürütülüyor. 
     Öte yandan kadın yöneticiler, astlarıyla daha iyi iletişim kurarak, kişilerarası becerilerde erkekleri geride bırakıyorlar. 
     Cinsiyetin davranış, algı ve daha birçok şeyi şekillendirdiğini kaydeden araştırmacılar, erkeklerin beyinlerinin kadınlarınkinden yüzde 10 daha büyük olduğunu, ancak kadınların belli alanlarda daha fazla sinir hücresi olduğundan kadınların beyninin sayısal ve sözel sol yarısıyla sezgisel, görsel sağ yarısı arasında daha hızlı veri iletmesini sağladığını savunuyor. 
     





</TEXT>
</DOC>
