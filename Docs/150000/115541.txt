<DOC>
<DOCNO> 115541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/spor/aspo.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
YİNE HEP YEK 1-1 
</HEADLINE>
<TEXT>

Fenerbahçe, Adana beraberliğinden sonra Gençlerbirliği deplasmanında da iki altın puan bıraktı, tehlike çanları çalmaya başladı. Galatasaray’la fark yediye, Beşiktaş’la altıya çıktı 
     90 DAKİKA 
     MEHMET DEMİRKOL 

     Herkes şaşkınlık içinde birbirine bakıyordu. Youla ve Cafer gole giden yolda aynı topun peşine düşüp çarpışmışlardı. 41. dakikadaki bu olayı futbolun cilvesi olarak görenler için gülümseten bir ilginçlikti bu belki. Ama aslında Gençlerli oyuncuların zihniyetini anlatan gerçekçi bir örnekti. Bunu anlamak için bir dakika sonra Okan’ın penaltı noktası üzerinde bomboş bekleyen Cafer’e pas vermek yerine geveleyip kaptırdığı topu da düşünmek lazım. Ev sahibi ekibin oyuncuları mükemmel oyun planlarıyla rakibe kelepçeyi takmışlardı, ama ceza sahası çevresinde aşırı derecede egoist ve plansızlardı. Bu, rakip kaleye sadece Ceyhun’un deparlarıyla gidebilen rakiplerini yıkmalarına engelledi. Daha da ötesi, ilk yarının son dakikasında garip bir penaltıya kurban oldular. 45’te Ümit, Ortega’yı düşürdü. Washington golü attı. 
     Halbuki maç başlar başlamaz Gençlerbirliği kalabalık ve iyi dağılarak rakip sahaya yerleşmişti. İyi ve hızlı top çeviriyorlardı. Ersun Yanal, Okan’ı da forvete sokarak Youla ve Cafer’le üçlü hızlı bir forvet oluşturdu. Bu, çok hata yapan Fenerbahçe savunmasını delmek için iyi bir plandı. Fenerbahçe bu plana altı kişiyle ceza sahası önüne dizilerek cevap verdi. Ama Fatih’in müthiş hamle hataları, Ogün’ün sürekli saklanması ve kademe hataları nedeniyle pozisyonlar verdiler. 9’da da Youla ile golü yediler. 14’te Ahmet Hassan’la ikinci bir net gol şansından ev sahibi ekip yararlanamadı. Fenerbahçe oyun kuramıyordu. Çünkü forvetteki Ortega ve Washington’la geri hat arasında sadece Tuncay ve Ceyhun vardı. Gençler bu alanı çok pasla doldurdu, ama dediğim gibi ceza sahası çevresinde başka bir oyun oynadılar. Beraberlik sonrası Gençler sahanın her yerinde oyundan düştü. Fenerbahçe orta sahayı da kaplamaya başladı ve özellikle Tuncay’ın çok üst düzey oyunuyla pozisyon dengesini de sağladılar. 60’ta bir büyücü gibi kale içine kadar giren Ortega’nın, bir dakika sonra ise Tuncay’ın gole çok yaklaşması, Fenerbahçe’nin umutlarını iyice büyüttü. Yanal’ın bu sıkıntıdan kurtulma planı basitti. Okan - Mustafa değişikliği ile iyi bir kontr takımı oldular ve üst üste pozisyonlara girdiler. Ama hücumlarında, özellikle Youla ile ortaya çıkan egoizm sıkıntısından kurtulamadılar. Veysel’in, Cafer’in yerine oyuna girmesi, sağ kanattaki M’Bayo’nun iyi çalışmasıyla sonuçlandı, ama girdikleri pozisyonlardan gol çıkaramadılar ve beraberliğe razı oldular. 
     
     Nereye başkan 
     ŞEREF tribününde maçtan önce çok ilginç bir olay yaşandı. Aziz Yıldırım, MHK Başkanı Bülent Yavuz ile sohbet ederken, Milliyet ve Fanatik muhabirleri konuşmayı görüntülemek istedi. Bülent Yavuz fotoğraf çektirmek istemeyince, Yıldırım, "Yahu Başkan ne var bunda, gel" dedi. Cavcav’ın da katılmasıyla üçlü objektiflere poz verdi. 
     



 SPOR 































</TEXT>
</DOC>
