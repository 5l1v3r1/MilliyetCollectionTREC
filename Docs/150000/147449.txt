<DOC>
<DOCNO> 147449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/yazar/temelkuran.html </URL>
<DATE> 2003/04/04/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
İyilik kapısı 
</HEADLINE>
<TEXT>

     Her ölmüş çocuk gövdesi tarihe bir çentik atar tarihin yüzü çağ dönümlerinde kesik içinde kalır. Ne zaman ki ölmüş çocuk annelerinin yanağından tuzlu su toprağa akar, zaman insanlığa bir günah daha yazar. 
     Zalim kahkahasını atarken, mazlumun defterine bir yemin kazınır. Tarihte her şeyin intikamı alınır. İnsan etine yazılan yazı, insanlık boyunca yerli yerinde kalır. 
     Kim bilir Belki de bugün dökülen kan, Nazi toplama kamplarında yakılanların intikamıdır Parçaları bir araya getirip düşünün bir kez Belki de bu, Yahudilerin pervasız imparatoru ikna ederek insanlıktan almaya kalkıştığı bir intikamdır... 
     
     İnsanlık tarihi böyledir. Bazen kötü, toplayıp gücünü saldırır. Hemen ardından iyi, toplayıp gücünü... Herhalde yeryüzü de bir gün bu dönme dolaptan yorulur. Bir gün dünya da durur. Kutsal kitaplar geleceği biliyor diye değil, ama milyarlarca insan, binlerce yıl boyunca okuyup o kitapları, inanırsa bir gün kötü bir şey olacağına... İnsanlar inana inana o son günü olduruyor, o son günü çağırıyor olabilir. Mahşerin kapısı Bağdat’ta aralanmış olabilir. 
     
     Bu, saf kötüyle saf iyi arasında şakırdayan bir eski zaman kılıcıdır. Bir tarafın elinde akıllı bombalar varken öbür tarafın elinde insanlıktan, insanlık bilgisinden başka bir şey yoktur. Mesele şu ki, köleler kaybedebilir ama efendiler de kazanacak değildir. 
     Yeryüzü içgüdüsel olarak ayaklanmıştır. Yeryüzü canına kastedilmiş olduğunu içgüdüsel olarak bilmiştir. Aniden başlayan yüz dilli, yüz ırklı isyana bakılırsa, dünya artık böyle dönmekten bıkmıştır. Toprak, artık insanlık bilgisini canlanmaya çağırmaktadır. 
     
     Bağdat’ın çevresinde kuyulardan ateş fışkırıyor. 
     Bir kötü kehanet gibi duman, gökyüzünü tutuyor. Topraktan süzülüp derinde birikmiş, etten süzülüp insanın omurgasına nakşedilmiş bilgi uyanıyor. Bu, iyiyle kötü arasındaki son kavganın başlangıcı. Çoktan ölmüş çocuklar kalabalığı, insanlığı, efendilerin araladığı mahşerin kapısını kapamaya çağırıyor. 
     Bu sefer kim kazanır ey insanlık 
     Efendiler hep oldukları gibi güçlü yine. 
     Ama köleler hiç bu kadar kalabalık olmamıştı tarihte 
     
     







</TEXT>
</DOC>
