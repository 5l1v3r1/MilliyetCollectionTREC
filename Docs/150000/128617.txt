<DOC>
<DOCNO> 128617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sontur16.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
1 trilyonun ortağı Eskişehirli bir emekli... 
</HEADLINE>
<TEXT>

     Milli Piyango'nun yılbaşı özel çekilişinde Eskişehir'de satılan çeyrek bilete çıkan 1 trilyon liralık ikramiyenin sahibi emekli memurun çekini bir bankanın yöneticisi aldı. 
     Eskişehir Milli Piyango İdaresi'ne gelerek 250 milyar liralık çeki alan OYAK Bank Eskişehir Şubesi Müdür Yardımcısı Yavuz Yıldız, talihlinin, ismini açıklamak istemeyen 55 yaşında emekli bir memur olduğunu söyledi. 
     Üç çocuk babası emeklinin 250 milyar liralık ikramiyeyi OYAK Bank'ta faizde değerlendireceğini anlatan Yıldız, 250 milyar liranın aylık faiz getirisinin 8 milyar lira civarında olduğunu ifade etti. 
     1 trilyon lira isabet eden ''5792078'' numaralı çeyrek bileti satan Milli Piyango bayiinin sahibi Sezgin Çemen de, iki ay önce Milli Piyango bayii olduğunu belirterek, ''Bir insanın zengin olmasına şahit olduğum için son derece mutluyum'' dedi. 
     





</TEXT>
</DOC>
