<DOC>
<DOCNO> 130825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sontur14.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Çin'de ''Fındık enerji verir.. '' 
</HEADLINE>
<TEXT>

     AK Parti Genel Başkanı Recep Tayyip Erdoğan, Çin yönetiminin yabancı sermayeyi çekmek için gösterdiği kararlılığın, Türkiye için de yol gösterici olacağını söyledi. 
     Erdoğan, beraberindeki TOBB-DEİK üyeleriyle, Türk-Çin İş Konseyi toplantısı ve ''fındık tanıtım programı''na katıldı. 
     Toplantıda Türk ve Çinli işadamlarına seslenen Erdoğan, iki ülke arasında geçmişe dayalı ilişkiler bulunduğunu ifade ederek, ''Aramızdaki coğrafi uzaklığa rağmen, bir yakınlık var'' dedi. 
     Erdoğan, Türkiye ve AK Parti iktidarının, Çin ile ilişkilere büyük önem verdiğini kaydederek, iki ülke arasındaki ilişkilerin güven temelinde geliştiğini vurguladı. 
     Yabancı sermayeyi çekmek için Çin yönetiminin kararlılığının Türkiye için de yol gösterici olacağını belirten AK Parti Lideri Erdoğan, iki ülkenin birden fazla ticaret bölgesi kurabileceğini, bunun için de Sencen ve Jinzin bölgelerinin seçilebileceğini kaydetti. 
     Erdoğan, siyasi alandaki mevcut dostluğun ve iyi ilişkilerin ticari alana da taşınarak geliştirilmesi gerekliliğine işaret ederek, inşaat, otomotiv, deri, metalürji, demiryolu gibi alanlarda işbirliği yapılabileceğini anlattı. 
     Kars-Tiflis demiryolu projesinde, Çin yatırımcıların katkısını beklediklerini ifade eden Erdoğan, Türkiye'nin, İslam kültürü ile demokrasi ve çağdaşlığı birarada tutması açısından örnek bir ülke olma özelliği taşıdığını söyledi. 
     Erdoğan, Çin'in, haberleşme ve ulaştırmanın yanı sıra GAP bölgesine de yatırım yapmasını beklediklerini belirtti. 
     Türk müteahhitlerine, 2008 yılında yapılacak Pekin Olimpiyatları'nın altyapı çalışmalarında imkan sağlanması gerektiğini kaydeden Erdoğan, ''Bu konuda ilgi bekliyoruz'' dedi. 
     
     ''FINDIK ENERJİ VERİR'' 

     Erdoğan, daha sonra aynı binadaki fındık tanıtım programına katıldı. 
     Fındığın Türkiye için önemli bir gıda olduğuna işaret eden Erdoğan'ın, ''Fındık enerji verir'' sözleri, salonda uzun süre alkışlanarak, gülüşmelere neden oldu. 
     Erdoğan, daha sonra, Çince'de ''vitamin değeri yüksek yemiş'' anlamına gelen Wei Zhen Guo ismini bulan bir Çinli kıza ödül verdi. 
     Öte yandan simültane çevirilerdeki yetersizlik nedeniyle zaman zaman sıkıntı yaşandı. 
     





</TEXT>
</DOC>
