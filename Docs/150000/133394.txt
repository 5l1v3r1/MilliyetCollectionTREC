<DOC>
<DOCNO> 133394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sondun07.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'deki savaşa karşı gruplar faaliyetlerini artırdı.. 
</HEADLINE>
<TEXT>

     BM silah denetçilerinin şeflerinin Irak'taki silah denetimleri konusunda bugün Güvenlik Konseyi'ni bilgilendirmeleri öncesinde ABD'deki savaş karşıtı kamuoyu da faaliyetlerini artırdı. 
     ABD'de Irak'la savaşa karşı olan gruplardan merkezi New York sivil toplum örgütü ''Sosyal ve Ekonomik Haklar Merkezi'' Center for Economic and Social Rights - CESR , Irak'la savaşın insani ve insan hakları boyutunun Amerikan toplumuna ayrıntılı olarak anlatılabilmesi amacıyla Bağdat'a bir araştırma heyeti gönderdi. 
     CESR'dan yapılan açıklamada, Irak konusunda uzmanlardan oluşan heyetin, bu ülkeye düzenlenmesi olası askeri harekatın, Irak halkının temel yaşam koşullarını ne şekilde etkileyeceğini araştıracağı belirtildi. 
     Sivil toplum örgütünün Başkanı Roger Normand, Amerikalı ekibin, Irak'a saldırının sivil altyapı ve halkın temel yaşam sistemini nasıl etkileyeceği konusunda bir rapor hazırlayacağını belirterek, heyetin Irak ve BM yetkilileriyle görüşeceğini, hastaneleri, pazarları, Iraklıların evlerini ziyaret edeceğini açıkladı. 
     BM tarafından da tanınan bir kuruluş olan CESR'ın Başkanı Normand, elde edilen verilerin rapor halinde Amerikan kamuoyuna yakında açıklanacağını söyleyerek, ''Irak'taki olası savaşı desteklesin ya da desteklemesin Amerikan halkının gerçekleri bilmeye hakkı var'' diye konuştu. 
     Normand, BM'deki gizli bir rapora göre, savaşın 500 bin Iraklının hayatına mal olabileceğini vurgulayarak, şu anki BM planının, savaş halinde gereksinim duyulan yardım miktarının ancak yarısını karşılayabildiğini belirtti. 
     ABD'nin Irak'a olası saldırısı ve işgalinin ilk aşamasındaki kuşatmanın, Bağdat ve çevresindeki yaklaşık 10 milyon insana ulaşmayı olanaksız kılacağı düşünülüyor. 
     
     480 BİN BİLDİRİ 
     Öte yandan, Irak'la savaş karşı bir başka grup, New York'ta yüz binlerce bildiri dağıtmaya başladı. 
     ''The Informed Citizen'' adlı grubun sözcüsü Julia Kamin, ''2 Ocak'ta hükümetimiz Irak'ta halkın Saddam Hüseyin'e karşı ayaklanmaları çağrısı yapan 480 bin bildiri attı, biz de Amerikalılara savaşa karşı çıkmaları çağrısı yapan 480 bin bildiri dağıtacağız'' diye konuştu. 
     Irak'la savaşa karşı Amerikan kamuoyu oluşturmak amacıyla kısa bir süre önce kurulan grup, halkı Irak'la ilgili olup bitenler konusunda bilgilendirmeyi amaçladığını belirterek, New Yorkluların seslerini New York Eyalet Senatörleri Hillary Clinton ve Chuck Schumer ile Beyaz Saray'a duyurmalarında aracılık edeceğini bildirdi. 
     Savaş karşıtı grubun çalışmaları konusunda ''Informedcitizen.net'' adresinden bilgi edinilebilir. 
     





</TEXT>
</DOC>
