<DOC>
<DOCNO> 117897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/guncel/gun99.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu.. 
</HEADLINE>
<TEXT>

Erdoğan, İtalya’da karar kıldı...      ANKARA Milliyet 

     AKP Genel Başkanı Recep Tayyip Erdoğan’ın ilk yurtdışı gezisini nereye yapacağı arapsaçına döndü. Tek başına iktidarı kazandığı 3 Kasım seçim zaferinin ardından Yunanistan Başbakanı Kostas Simitis’le yaptığı telefon görüşmesinin ardından ilk ziyaretini Atina’ya yapacağını açıklayan Erdoğan, Kıbrıs uyarısı üzerine, 18 Kasım’daki Yunanistan ziyaretinin önüne KKTC’yi aldı. Önceki gün de 15 Kasım’da KKTC’ye gideceğini duyuran Erdoğan’ın dün de 13 Kasım’da Roma’ya gideceği bildirildi. 
     
Anayasa’nın 109. maddesi değişmez’      ANKARA Milliyet 

Baykal’dan AKP’ye ret      AKP, Recep Tayyip Erdoğan’ın başbakan olmasının önündeki engelleri kaldırmak için başlattığı Anayasa değişikliği hazırlıklarını getirdiği CHP’den ret yanıtı aldı. AKP MKYK üyesi Cüneyd Zapsu, anayasanın 109. maddesinin değiştirilmesi teklifini, dün CHP lideri Deniz Baykal’a iletti. 109. madde değişikliğine olumsuz bakan Baykal, şu karşılığı verdi "İcra yetkisi devredilemez. Başbakanın Meclis’ten atanması, rejimin beynidir. Bu uygulama ara rejime neden olur. Kişilere özgü düzenleme yapılamaz." CHP’den istediği desteği bulamayan AKP, 109. madde değişikliğinde çark etti. 109. maddede şimdilik değişiklik düşünmediklerini belirten AKP’li Bülent Arınç, anayasanın 76. maddesinde, Erdoğan’ın bakan veya başbakan yardımcısı olmasının önünü açacak değişikliğe gidileceğini belirtti. 
     
Ölüm orucunda bir tutuklu öldü      ANKARA Millliyet 

     İnsan Hakları Derneği İHD Ankara Şubesi, F tipi cezaevi uygulamasına karşı sürdürülen ölüm orucu eylemlerinde yaşanan ölümleri, sessizce oturma eylemiyle protesto etti. Yüksel Caddesi İnsan Hakları Anıtı önünde toplanan dernek üyeleri, bir süre sessizce oturdular. İHD Ankara Şubesi Başkanı Ender Büyükçulha seçim sonrası çeşitli konularda değerlendirmeler yapılarak, Türkiye’yi yeni açılımların beklediğinin söylendiğini ifade etti. Büyükçulha, "Oysa Türkiye’de hiç değişmeyen şeylerden söz edilmiyor. İnsanlar ölmeye devam ediyor. Serdar Karabulut isimli tutuklu Numune Hastanesi’nde dün gece yaşamını yitirdi. Cezaevlerinde daha kaç insan ölüp, sakat kalacak Adalet bakanlarına yaptığımız çağrıyı yineliyor ve ölümlerin durdurulmasını istiyoruz" dedi. 
     
Ceza alınca tekbir getirdi      BERİL ÖZCAN İstanbul 

     Yasadışı İBDA-C örgütü adına silahlı eylemlerde bulunduğu gerekçesiyle müebbet ağır hapis cezasına çarptırılan Fahri Önder, duruşmada olay çıkardı. Karar okunurken tekbir getirerek, "Yaşasın kumandan Mirzabeyoğlu" diye slogan atan Önder, duruşma salonundan çıkarıldı. İstanbul 5 No’lu DGM’deki duruşmaya, sanıklar Önder, Ümit Altun ve Sebahattin Koçak katıldı. Önder, suçsuz olduğunu savunurken, Altun ve Koçak suçlamayı kabul etti. Mahkeme, 3 ayrı bombalı saldırı düzenledikleri gerekçesiyle idam istemiyle yargılanan Önder’i, müebbet ağır hapis cezasına çarptırdı. Aynı eylemlere katıldıkları gerekçesiyle Altun’a 29 yıl, Koçak’a da 23.5 yıl ağır hapis cezası verildi. 
     
Eker davasında Güreş ifade verdi      ESRA ALUS İstanbul 

     Susurluk Davası’nda "çete lideri" olarak 6 yıl ağır hapis cezasına hüküm giyen eski MİT görevlisi Korkut Eken’in, "yargılamanın yenilenmesi" talebinin uygun bulunmasının ardından başlatılan delillerin toplanması işlemleri kapsamında eski Genelkurmay Başkanı ve eski DYP milletvekili Doğan Güreş, tanık olarak dinlendi. Ankara Ayaş Kapalı Cezaevi’nde cezasını çeken Korkut Eken’in avukatı Armağan Güner tarafından sunulan delilleri "yeniden yargılanmayı gerektirir" değerde bulan İstanbul 7. Ağır Ceza Mahkemesi, "iadei muhakeme" konusunda kesin bir karar verebilmek amacıyla delillerin toplanması ve ifadelerin alınması için Fatma Nilgün Uçar’ı "naip hakim" olarak görevlendirmişti. Güreş bu çerçevede dün hakim Uçar’a ifade verdi. 
     



 GÜNCEL 


















</TEXT>
</DOC>
