<DOC>
<DOCNO> 101217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/guncel/agun.html </URL>
<DATE> 2002/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Göklerin yıldızı yerde yetişiyor 
</HEADLINE>
<TEXT>

Yalova’da kampa giren Hava Harp Okulu öğrencileri kızlı erkekli gruplar halinde gerilla eğiminden, göğüs göğüse muharebeye kadar 5 haftalık sıkı bir eğitimden geçiyor 
     PINAR AKTAŞ Yalova 

     Gelecekte göklerin yıldızı olacak Hava Harp Okulu öğrencileri, tam bir asker olmak için gerekli tüm eğitimleri almak üzere yere indi. Her yıl olduğu gibi Yalova’da kampa giren kızlı erkekli Harbiyeliler, birçok alanda kendilerini "fiziksel ve ruhsal" açıdan en üst seviyeye çıkarmak için çalışıyor. 
     
     50’si dişi kartal 
     Öğrenciler Alay Komutanı Hava Pilot Kurmay Albay Sinan Şanlı yönetiminde 14 Temmuz’da eğitim kampına başladı. 17 Ağustos’a kadar sürecek kampta kartallar planör uçuş , para - sail atlamaları, göğüs göğüse muharebe, piyadecilik, gerilla muharebeleri, pentatlon, hayati idame gibi eğitimlerden geçiriliyorlar. Beş hafta sürecek olan eğitimlere, 50’si kız yaklaşık bin öğrenci katılıyor. Kampın en zorlu aşamalarından biri hayati idame... Öğrenciler pançoları, kütüklük ve silahlıklarının da içinde bulunduğu 30 kiloluk yükleriyle dağa çıkıyorlar. Karınlarını, doğada buldukları yiyeceklerle doyuruyorlar. Bu eğitimde doğal ortamda bireysel olarak kendilerini nasıl korumaları gerektiğini öğreniyorlar. 
     
     İlk hedef pilot olmak 
     Okula girerken erkeklerin çocukluk hayali’, kız öğrencilerin ise üniforma aşkı’ ağır basıyor. Cüneyt Karasulu 21 , küçüklükten beri pilotluk hayali kurduğunu söylüyor "Helikopter, uçak geçerken arkasından tatlı tatlı bakardım. Kendimi şövalye gibi hissediyorum." İlk hedefleri öncelikle pilot olmak. Ancak Hava Harp Okulu’na giren her öğrenci, pilot olamıyor. Bunun için eğitimleri ve testleri başarıyla bitirmek gerekiyor. 
     Kız ve erkek ayrımı yok 
     Kız öğrenciler, erkek öğrencilerle fiziksel anlamda farklılık konusunda ilk başlarda zorluk çektiklerini ancak sonra kendilerini geliştirdiklerini söylüyor. Yasemen Kurttaş 20 ise "Kadınların her yerde olduğu gibi orduda erkeklerle beraber yer alması çok gurur verici. Bizim de birşeyleri başarabildiğimizi gösteriyor" diye konuşuyor. 
     Ayla Uysal 19 ise komutanlarının kız - erkek ayrımını hissettirmemesinden memnun "Bu ayrımı hissetsek zorluk çekeriz. Bize ayrıcalıklar verilmemeli. Hem biz tepki görürüz, hem de gelişmek için kendimizi zorlamayız." 
     
     



 GÜNCEL 

























</TEXT>
</DOC>
