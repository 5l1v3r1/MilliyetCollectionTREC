<DOC>
<DOCNO> 112322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/guncel/gun04a.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel zor kurtuldu 
</HEADLINE>
<TEXT>

     ESRA ALUS M. AKİF ERDEM İstanbul 

     Egebank’ı "teşekkül oluşturmak suretiyle sistemli ve planlı olarak 1 milyar 200 milyon dolar zarara uğraştıkları" iddia edilen, bankanın eski sahibi Yahya Murat Demirel’in de aralarında bulunduğu 37 sanığın yargılanmasına dün İstanbul 1. Ağır Ceza Mahkemesi’nde devam edildi. Duruşmaya tutuklu sanık Ümit Öndeş ile tutuksuz yargılanan Demirel, Şükrü Esat Erkuş ve Muzaffer Aygün katıldı. 
     Geçen hafta tutuklanan bankanın eski yönetim kurulu üyesi ve genel müdür vekili Ümit Öndeş, tahliye edildi. Cezaevinden çıktıktan sonra duruşmaya ilk kez katılan Demirel ise bir grup bankazede tarafından protesto edildi. 
     Demirel, duruşma boyunca hiç konuşmadı. Mahkeme, Demirel’in duruşmalardan vareste tutulması talebini ise reddetti. Sanık ve müdahil olarak yaklaşık 50 avukatın katıldığı duruşmaya, izleyici alınmazken, bu sıralara avukatlar oturdu. 
     Bu arada görülen bir başka banka davası mağdurları ile birlik olan "off - shore"zedeler, Murat Demirel’i duruşma salonuna girişte tartaklamak istediler. Duruşma sonunda ise Demirel, tutuklular için kullanılan özel yoldan adliye dışına çıkarıldı. 
     
     



 GÜNCEL 






























</TEXT>
</DOC>
