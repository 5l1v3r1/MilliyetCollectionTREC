<DOC>
<DOCNO> 131302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sonspo25.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Göztepe, Murat Evliyaoğlu ile yollarını ayırdı... 
</HEADLINE>
<TEXT>

     Türkiye Basketbol Ligi ekiplerinden Göztepe, Mirko Miliçeviç'in ardından Murat Evliyaoğlu ile de yollarını ayırdı. 
     Göztepe Kulübü Basketbol Şubesi Başkanı İskender Tuğsuz, yaptığı açıklamada, Murat Evliyaoğlu'nun kendilerine gelerek, ''Form tutmam uzun zaman alır. İkinci yarıda yararlı olacağıma inanmıyorum. Bu nedenle sizden izin istiyorum'' dediğini söyledi. 
     Evliyaoğlu'nun isteğini kabul ettiklerini belirten Tuğsuz, ''Murat isteseydi sezon sonuna kadar takımda kalır, parasını alırdı. Ancak dürüst davrandı ve dostça ayrıldık'' diye konuştu. 
     Öte yandan dün transfer edilen ABD'li pivot Melvin Robinson'un bonservisinde bir sorunun olmadığını kaydeden Tuğsuz, bu oyuncunun ilk lig maçında sarı-kırmızılı formayı giyeceğini bildirdi. 
     





</TEXT>
</DOC>
