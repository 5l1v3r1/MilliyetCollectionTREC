<DOC>
<DOCNO> 105364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sontur26.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani "Kimse bağımsız bir Kürt devleti istemiyor" 
</HEADLINE>
<TEXT>

     Irak Kürdistan Yurtseverler Birliği lideri Celal Talabani, kimsenin bağımsız bir Kürt devleti kurulmasını istemediğini söyledi. 
     Dışişleri Bakanlığı Müsteşarı Büyükelçi Uğur Ziyal ile bakanlıkta yaklaşık 1 saat görüşen Talabani, görüşmeden sonra yaptığı açıklamada, ağırlıklı olarak ABD ziyaretiyle ilgili bilgi verdiğini kaydetti. 
     Kendilerinin Irak'taki demokratik Kürt güçleri olduğunu ifade eden Talabani, Irak'ta demokratik, parlamenter ve federatif bir sistem kurulmasını arzu ettiğini belirtti. Talabani, ''Kimse bağımsız bir Kürt devleti istemiyor. Biz yeniden birleşmiş bir Irak istiyoruz. Halen Irak'ta Bağdat, Erbil ve Süleymaniye olmak üzere 3 tane hükümet var. Çabalarımız tek demokratik, birleşik Irak için'' diye konuştu. 
     Türkiye ile iyi ilişkiler içinde olmaya her zaman özen gösterdiklerini ifade eden Talabani, Türkiye'nin kendilerine 1991'den bu yana çok yardımcı olduğunu belirterek, ''Türkiye'nin yaptıklarına müteşekkiriz. İşbirliğinin sürdürülmesini umuyorum'' dedi. 
     Talabani, ABD'deki temaslarından edindiği izlenimin sorulması üzerine, ne zaman ve nasıl olacağını bilmediğini, ancak ABD'nin Irak'taki rejimi devirmeye kararlı olduğunu kaydetti. 
     Talabani, bölgedeki terör örgütü PKK sorununun nasıl çözümleneceğinin sorulması üzerine, artık PKK değil KADEK'in olduğunu belirterek, bu sorunun ancak ''genel afla'' çözüleceğini kaydetti. 
     Talabani, Irak muhaliflerinin toplantısına ilişkin bir soru üzerine, toplantıda tüm Irak muhaliflerini biraraya getirecek bir çalışma komitesinin kurulduğunu söyledi. Talabani, bir gazetecinin ''Bir sonraki toplantıda sürgünde bir hükümet kurulması söz konusu mu '' sorusuna da, ''Sürgüne ne gerek var Hükümet Irak'ta kurulur'' dedi. 
     





</TEXT>
</DOC>
