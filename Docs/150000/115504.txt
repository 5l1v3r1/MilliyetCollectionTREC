<DOC>
<DOCNO> 115504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/dunya/adun.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Esrarengiz gaz, kimyasal silah 
</HEADLINE>
<TEXT>

Rus güvenlik güçlerinin tiyatro baskınında attıkları gazın, Kızıl Ordu’nun Afganistan’da kullandığı BZ adlı bir kimyasal silah olduğu iddia ediliyor 
     CENK BAŞLAMIŞ Moskova 

     Moskova’da işgal edilen tiyatroya düzenlenen baskında ölen rehine sayısı 120’ye yaklaşırken, Rus güvenlik güçlerinin operasyonda kullandığı gazın "kimyasal silah" sınıfına giren "BZ" olduğu iddia edildi. 
     Rusya Sağlık Bakanlığı, önceki gün sabah saatlerinde düzenlenen operasyon ardından hastaneye kaldırılan 400’e yakın kişiden durumları ağır olan 28’inin daha hayatını kaybettiğini, ölen toplam rehine sayısının 118’e yükseldiğini açıkladı. Rus NTV kanalı, dün ölen biri 13 yaşındaki iki yaralının gazdan zehirlendiğini bildirdi. 
     
     Yasaklanmıştı 
     İzvestiya, Moskovskiy Komsomolets ve RBK sitelerindeki haberlerde, operasyonda kullanılan gazın ya sinir sistemini etkileyen valium maddesini içerdiği ya da BZ gazı olduğu belirtildi. ABD tarafından geliştirilen BZ gazını Sovyetler Birliği Afganistan’da kullanmıştı. 1997 yılında kimyasal silahların yasaklanmasıyla ilgili anlaşmayı imzalayan Rusya, BZ türü gazları kullanmayacağı güvencesi vermişti. BZ, kişinin hallüsinasyon görmesine yol açıyor ve hemen uyutuyor. 
     ABD’li uzman Jonathan Tacker, ’Eğer Rus güvenlik kuvvetleri BZ ya da benzer bir gaz kullandıysa, bu kimyasal silah kullandıkları anlamına gelir’’dedi. Moskovskiy Komsomolets, ’Binaya hangi gaz verilmiş olursa olsun, kabul edilir miktarın üzerinde olduğu kesin’’ dedi. Bazı uzmanlar da, Rusya’nın şu ana kadar Batı’da bilinmeyen bir gaz kullanmış olabileceğini söyledi. 
     Rusya İçişleri Bakan Yardımcısı Vladimir Vasilyev, gazın zehirli olmadığını savunmuştu. Oysa televizyon görüntülerinde, Çeçen kadın intihar komandolarının uyurken öldüğü görülüyor ve vücutlarında kurşun izi ya da kan lekesi bulunmuyor. 
     
     Doktorlar şaşkın 
     Rehineler arasındaki iki vatandaşı kaybolan, biriyse hastanelik olan ABD’nin Moskova Büyükelçiliği yetkilileri, gazın içeriği hakkında bilgi almak için Rus makamlara başvurdu. Ancak Ruslar ABD elçiliğine bu konuda bir bilgi vermedi. 
     Rus medyası Moskova hastanelerinde bazılarının durumu çok ağır 546 gaz kurbanının yattığını öne sürüyor. Operasyonda kullanılan gazın içeriği konusunda hiçbir bilgiye sahip olmayan doktorlar ise hastalara ne tür bir tedavi uygulayacakları konusunda tam bir kafa karışıklığı içinde. 
     Bu arada İsrail’in başkenti Kudüs’teki Hadassah Hastanesi anestezi uzmanlarından Profesör Yoel Donchin, Rus güçlerinin operasyon sırasında büyük olasılıkla sinir gazı kullandığını söyledi. 
     



 DÜNYA 












</TEXT>
</DOC>
