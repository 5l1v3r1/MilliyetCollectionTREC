<DOC>
<DOCNO> 137394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/dunya/dun01.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mister No 
</HEADLINE>
<TEXT>

     Kıbrıs Rum siyaset sahnesinde, ilk kez 25 yaşında bakan olduğundan "beşikten politikacı", Makarios’a bağlılığı nedeniyle "Başpiskoposun demir yumruğu" ve başta 1959 Zürih ve Londra Antlaşmaları olmak üzere "made in BM" yazan tüm çözüm planlarını reddettiği için "Mister No" takma adıyla tanınan Tasos Papadopulos 1934’te Lefkoşa’da doğdu. 
     İngiltere’de hukuk tahsili yaptıktan sonra EOKA’ya girdi ve siyaset basamaklarında hızla yükseldi. Makarios sayesinde, Kıbrıs anayasasını hazırlayan Rum heyetinde yer aldı, ekonomi ve çalışma dahil 5 bakanlık görevinde bulundu. 
     1974 sonrası Kıbrıs çözüm müzakerelerinde 1976’ya kadar müzakereci Klerides’in danışmanlığını, ardından da 2 yıllığına Rum müzakere heyetinin başkanlığını yürüten Papadopulos, Makarios sonrasında Kıbrıs’ta çözümsüzlüğün simgelerinden olan Demokrat Parti DİKO’nun başkanlığını üstlendi. 
     Annan planında büyük değişiklikler isteyen ve eski lider Klerides’i "gizli diplomasi"yle suçlayan Papadopulos’a, ne KKTC’de, ne Washington’da, ne BM’de ne de Londra’da iyi gözle bakılıyor. Miloşeviç ile yakınlığı ve sahibi olduğu avukatlık bürosunun Yugoslavya’ya ambargoyu delme girişimlerinde bulunduğu biliniyor. 
     
     



 DÜNYA 











</TEXT>
</DOC>
