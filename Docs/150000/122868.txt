<DOC>
<DOCNO> 122868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sonspo08.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mete Düren "Ahmet Dursun derbide oynayabilir" 
</HEADLINE>
<TEXT>

     Beşiktaş İletişim Komitesi Başkanı Mete Düren, Türkiye Kupası'nda Elazığspor'u geçerek, Galatasaray'la oynayacakları derbi maç öncesi moral bulduklarını söyledi. 
     Siyah-beyazlı kulüp için son derece iddialı geçen günler yaşadıklarını kaydeden Mete Düren, iddialarının 3 kulvarda da başarılı olmak üzerine kurulu olduğunu belirterek, şöyle konuştu 
     ''Elazığspor'la, UEFA Kupası ile Birinci Süper Futbol Ligi arasına sıkışan zor bir maç oynadık. Yedek oyuncularımız as kadrodan hiç de aşağı kalmayan bir başarı gösterdiler. Futbolcularımızın sahaya yansıttıkları bu inanç, bizim için son derece sevindirici olmuştur. Sadece vücut yorgunluğu değil, mental olarak da UEFA Kupası ve lig arasına sıkışmış böyle bir karşılaşma tehlikeli olabilirdi. Nitekim, geçmişte bunun örnekleri de mevcut.'' 
     
     ''EMANET LİDERLİĞİ GERİ ALACAĞIZ'' 
     Galatasaray'la yapacakları derbi maçın kendileri için büyük önem taşıdığını anlatan Düren, karşılaşma sonrasında yine liderin kendileri olacağını iddia etti. 
     Futbol takımlarının 72 saat arayla her türlü zor hedefi elde edebilecek konsantrasyon düzeyine sahip olduğunu kaydeden Düren, ''UEFA Kupası'nda ve Türkiye Kupası'nda yola devam ediyor olmanın özgüveniyle, şimdi hedefimiz emanet verdiğimiz liderliği Galatasaray'dan geri almak'' diye konuştu. 
     
     ''AHMET DURSUN OYNAYABİLİR'' 
     Mete Düren, Galatasaray derbisi için takımın ara vermeden çalışmalarına başlayacağını kaydederek, ''Takımımızın morali son derece iyi. Bu önemli maçta kart cezalısı durumunda bulunan Sergen, sakat olan Serdar ile Zafer dışında tüm futbolcularımız forma giyebilecek durumda. Buna Ahmet Dursun da dahil. Lucescu görev verdiği taktirde görevini en iyi şekilde yapacaktır'' dedi. 
     
     BİLETLER YARIN SATIŞTA 
     Galatasaray-Beşiktaş derbisinde siyah-beyazlı taraftarlara ayrılan 500 biletin yarın satışa çıkarılacağı bildirildi. 
     Beşiktaş taraftarlar, biletlerini yarın saat 11.00'den itibaren BJK İnönü Stadı Biletix gişelerinden alabilecek. 
     





</TEXT>
</DOC>
