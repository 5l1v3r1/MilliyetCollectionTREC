<DOC>
<DOCNO> 146242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sontur11.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Hükümetin tavrı, devletin itibarını arttırdı... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Irak savaşı konusunda hükümetin izlediği tavrın, Türkiye'nin dünyada itibarını artırdığını söyledi. 
     Şener, incelemelerde bulunmak üzere Ankara'dan Sivas'a giderken Kayseri'de, Büyükşehir Belediye Başkanı Mehmet Özhaseki'yi ziyaret etti. 
     Ziyarette gazetecilerin, Irak savaşı konusunda hükümetin izlediği politikaya yönelik sorularını yanıtlayan Şener, tüm eleştirilere rağmen ABD'nin Irak'a müdahalesi konusunda hükümetin izlediği tavrın en tutarlı tavır olduğunu kaydetti. 
     Hükümetin, Irak savaşı konusunda, dünya ve Türkiye şartlarına en uygun politikayı izlediğini ifade eden Şener, şöyle konuştu 
     ''Doğrudan doğruya bir savaş olayını, savaş kavramı etrafında tartışmak lazım. Türkiye, bu durumda hangi tavrı sergileyebilirdi, bunun alternatiflerini tek tek tahlil etmek gerekir. Hangi politika ortaya konulursa konulsun, Türkiye açısında faydalı ve zararlı sonuçları ortaya çıkar. Denilebilir ki savaşa hiç karışmayalım, ABD'ye her şeyimizi kapatalım ve uzak duralım ya da tam işbirliğiyle Irak'ta olalım ya da Irak'a insani nedenlerle girelim, ama diğer bağlantılara karışmayalım... Tüm bu alternatifler masaya yatırıldığında, hepsinin mahsurlu tarafları veya faydalı tarafları olabilir.'' 
     
     ''TÜRK DEMOKRASİSİNE KARŞI SAYGI...'' 

     ''Türkiye bölgede, ortaya koyduğu politika ile dünya insanlığının duygularına sahip çıkmıştır'' diyen Şener, Türkiye'nin izlediği politikanın, bölgedeki can kayıpları ve savaş trajedileri karşısında dünya insanlığının duyarlılığına uygun, aynı zamanda 70 milyon Türk halkının her türlü çıkarını ve huzurunu korumaya yönelik politika olduğunu vurguladı. 
     Hükümetin izlediği tavrın, Türkiye'nin itibarını artırdığını kaydeden Şener, şöyle devam etti 
     ''Şu anda hükümetin ve AK Parti iktidarının, ABD'nin Irak'a yaptığı operasyon karşısında izlediği tavır, tüm dünyada Türkiye'nin itibarını artırmıştır. Türk demokrasisine karşı saygı duyulmuştur. AB ülkeleri, üçüncü dünya ülkeleri ve Ortadoğu ülkeleri nezdinde Türkiye'nin itibarı artmıştır. Hatta açıkça söyleyeyim, ABD nezdinde Türkiye, saygın bir ülke haline gelmiştir.'' 
     
     ABD'NİN YARDIMI 

     Başbakan Yardımcısı Şener, savaşla birlikte gündeme gelen yardımlar konusundaki bir soruyu da şöyle yanıtladı 
     ''Küreselleşme ile birlikte dünyada ekonomik ilişkiler çok değişti. Dünyanın bir yanındaki bir ülkede meydana gelen ekonomik bir hadise, tüm dünya ülkelerini etkileyebiliyor. Bu ortamda savaş nedeniyle zarar gören ülkelere yapılan yardımlar gündeme geliyor. Birkaç gün önce ABD'li yetkililer, Türkiye'ye 1 milyar dolar hibe veya 8.5 milyar dolar kredi verileceğini belirttiler. Bu yardım sadece Türkiye'ye yapılmıyor. Hatta bugünlerde Japonya'nın da Irak'a komşu ülkelere 1.5 milyar dolar yardım yapacağı söylentileri var. Bu yardımların arkasında başka planlar mı var diye düşünülmemesi gerekir.'' 
     
     ''HER ŞEYE RAĞMEN BÖLGEDE BARIŞ İSTİYORUZ'' 

     Savaşın gidişatını nasıl değerlendirdiğinin sorulması üzerine ''Bir politikacı için en zor soru bu'' diyen Şener, şunları kaydetti 
     ''Harekattan önce kamuoyu çok iyimser oluşturuldu. 3-5 gün içinde Irak'ın haberleşme sistemlerinin yok edileceği, Iraklılar'ın ABD ve İngiliz askerlerini çiçeklerle karşılayacağı söyleniyordu. Savaş teknolojisinin yenilikleri anlatılıyordu. Ancak, görüldü ki durum öyle değil. Bir tarafı Kuveyt'te, bir tarafı Irak'ta olan kasabalarda bile direniş görüldü. Akıllı denen bombalar hedef şaşırdı, hatta Türkiye'ye bile düştü. Nokta atışı yapacağı söylenen füzeler, pazar yerlerine düşerek sivil insanların canını aldı. Tüm bu gelişmeler ve can kayıplarının artması, tüm dünyada ABD'ye yönelik tepkilerin daha da artmasına neden oldu. Ancak, biz her şeye rağmen bölgede barış istiyoruz.'' 
     




</TEXT>
</DOC>
