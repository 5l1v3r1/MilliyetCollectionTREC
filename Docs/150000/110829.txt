<DOC>
<DOCNO> 110829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sontur24.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakınları ölünce hemşireleri dövdüler... 
</HEADLINE>
<TEXT>

     Rize SSK Hastanesi'nde tedavi gören yakınları ölünce hastanede olay çıkaran kişiler, kendilerini uyaran 3 hemşireyi dövdü. 
     Alınan bilgiye göre, Rize SSK Hastanesi Beyin Cerrahi Bölümü'nde, beyin kanaması teşhisiyle 10 gündür tedavi gören Hamdiye Mutlu 84 öldü. Mutlu'nun ölümünü duyup hastaneye gelen yakınları olay çıkarınca, serviste görevli hemşireler, diğer hastaları rahatsız ettikleri gerekçesiyle kendilerini uyardı. 
     Hemşirelerin uyarısına sinirlenen Aşır ve Savaş Mutlu ile ismi belirlenemeyen bir kadın, hemşire odasına giderek, görevli hemşireler Yasemin Kazdal, Esengül Çankaya ve Berrin Akkaya'ya saldırdı. 
     Olayda alnı çatlayan, burnu ve parmağı kırılan Yasemin Kazdal ile sinir krizi geçiren Esengül Çankaya tedavi altına alınırken, alnından yaralanan Berrin Akkaya, ayakta tedavi edildi. Hemşireleri dövdükten sonra hastane kapılarının camlarını kırarken eli kesilen Aşır Mutlu, tedavisi yapıldıktan sonra, Emniyet Müdürlüğü ekiplerince gözaltına alındı. Olayın ardından kaçan diğer 2 sanığı arama çalışmalarının sürdürüldüğü bildirildi. 
     SSK Hastanesi'nde görevli hemşireler, olayın ardından hastane önünde basın açıklaması yaparak yaşanan saldırıyı kınadı. 
     





</TEXT>
</DOC>
