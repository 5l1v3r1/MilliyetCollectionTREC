<DOC>
<DOCNO> 106730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sondun12.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den vatandaşlarına dünya çapında alarm 
</HEADLINE>
<TEXT>

     ABD Dışişleri Bakanlığı, 11 Eylül'ün birinci yıldönümünde Amerikan vatandaşlarını, dünyanın her yerinde kaçırılabilecekleri ya da terörist eylemlerin hedefi olabilecekleri konusunda uyardı. 
     ABD Dışişleri Bakanlığı'nın dün gece yayımladığı uyarıda, Amerikan hükümetinin, aşırı uçtaki grup ve kişilerin Amerikan çıkarlarına yönelik daha fazla terörist eylemler planladıklarına dair güvenilir bilgiler almayı sürdürdüğü belirtilerek, Amerikalılardan dikkatli ve tetikte olmaları istendi. 
     Terörist grupların resmi ya da sivil hedefler arasında ayrım gözetmediğine dikkat çekilen uyarıda, resmi Amerikan birimlerinde güvenlik önlemlerinin artırılmasıyla teröristlerin ve sempatizanlarının daha kolay hedefler arayabileceği kaydedildi. 
     Uyarıda Amerikalıların sık gitmesiyle tanınan kulüp, restoran, ibadet yeri ve okul gibi halka açık yerlerin saldırıların hedefi olabileceğine dikkat çekildi. 
     
     FİLİPİNLER VE TAYLAND'DA 11 EYLÜL ÖNLEMİ 
     Bu arada çeşitli ülkelerde, 11 Eylül saldırılarının yıldönümü nedeniyle ek güvenlik önlemleri alınmaya başlandı. 
     Filipinler'de, somut bir tehdit gelmemesine rağmen, 11 Eylül saldırılarının arifesinde, tüm yabancı elçilik ve kuruluşlarda güvenlik önlemleri artırıldı. 
     Filipinler Ulusal Güvenlik Danışmanı Roilo Golez, Devlet Başkanı Gloria Macapagal Arroyo'nun talimatıyla, ABD, İsrail ve İngiltere elçilikleri başta olmak üzere, tüm önemli kurum ve kuruluşların güvenliğinin artırıldığını söyledi. 
     Tayland'da da Başbakan Thaksin Shinawatra, ABD, İngiltere ve Irak'ın Bangkok büyükelçilikleri etrafındaki güvenlik önlemlerinin artırılmasını istedi. 
     Thaksin, ek güvenlik önlemleri kararına karşın, 11 Eylül anmaları öncesinde Tayland'da terörist bir hareketliliğe ilişkin herhangi bir işaret bulunmadığını söyledi. 
     
     YURTDIŞI ANMA TÖRENLERİ 
     Japonya'da, terörist saldırıların yıldönümü dolayısıyla bazı Amerikan üslerinde anma törenleri düzenlenecek. 
     Başkent Tokyo'daki Amerikan Büyükelçiliği'nde geçen yıl ölenlerin anısına çiçeklerin konulduğu yere ağaç dikilecek. 
     Japonya Başbakanı Juniçiro Koizumi ise yarın New York'ta yapılacak törene katılacak. 
     Çin'deki Amerikan Büyükelçiliği de 11 Eylül saldırılarıyla ilgili sergi açmayı planlarken, Yeni Zelanda'da hükümet binalarında bayraklar yarıya indirilecek, kiliselerde özel ayinler yapılacak. 
     





</TEXT>
</DOC>
