<DOC>
<DOCNO> 145941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sondun34.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
UNICEF "570 bin Iraklı çocuk psikolojik tedaviye ihtiyaç duyacak" 
</HEADLINE>
<TEXT>

     BM Çocuklara Yardım Fonu UNICEF , savaştan sonra en az 570 bin Iraklı çocuğun psikolojik tedaviye ihtiyaç duyacağını bildirdi. 
     UNICEF'in temsilcisi Carel de Rooy, gazetecilere yaptığı açıklamada, Irak'ta ilkokul çağında 5.7 milyon çocuk bulunduğunu, savaştan sonra bunların en az yüzde 10'unun, psikolojik desteğe ihtiyacı olacağını söyledi. Savaştan önce diğer BM görevlileriyle Irak'tan ayrılan Rooy, Iraklı bir meslektaşının 9 yaşındaki oğlunun, evlerinin yakınına füze düştükten sonra ağlama krizine girdiği ve ilaçla sakinleştirildiği örneğini vererek, bölgeye döndüklerinde neyle karşılaşacaklarını bilmediklerini belirtti. 
     Rooy, psikolojik yıkıma uğrayan çocukların tedavisinde, her bir çocuk için yaklaşık 20 dolara ihtiyaç duyulduğunu da kaydetti. 
     BM Çocuklara Yardım Fonu UNICEF , dünyada doğal afet ve savaşların meydana geldiği bölgelerde çocuklara psikolojik tedavi uyguluyor. 
     




</TEXT>
</DOC>
