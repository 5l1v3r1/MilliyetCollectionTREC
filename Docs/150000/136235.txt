<DOC>
<DOCNO> 136235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/dunya/dun01.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Bu işi çözeriz 
</HEADLINE>
<TEXT>

     YASEMİN ÇONGAR Washington 

     Bush yönetimi, Almanya, Fransa ve Belçika’nın NATO’daki "sessizlik sürecini" bozarak, Türkiye’nin Irak’tan gelebilecek bir tehdide karşı korunmasına engel olmalarını sert biçimde eleştirdi. Ancak ABD’li yetkililer, Awacs uçakları, Patriot bataryaları ve kimyasal - biyolojik silah detektörlerinin Türkiye’ye "ya NATO eliyle ya da ikili düzeyde mutlaka sağlanacağını" söyledi. 
     Türkiye’nin NATO’suz da korunacağını vurgulayan ABD Savunma Bakanı Donald Rumsfeld, büyük bir hata olarak nitelendirdiği veto kararı için "Utanç verici" ifadesini kullandı. Rumsfeld, "Bu üç ülke, Türkiye’nin savunmasına ilişkin planlama sürecini durdurdu. Şimdi NATO içinde bunu çözmenin başka yolunu bulacağız. Tercihen NATO içinde, olmazsa ikili çerçevede bu işi halledeceğiz" dedi. Türkiye’nin NATO’nun başka mekanizmalarını işletme hakkı olduğuna dikkat çeken Rumsfeld, Almanya, Fransa ve Belçika’nın NATO içinde tecrit edilmiş duruma geldiğini savundu. 
     
     Bush Zarar veriyorlar 
     ABD Başkanı George Bush da Fransa, Almanya ve Belçika’nın kendisini hayalkırıklığına uğrattığını söyledi. George Bush, bu ülkelerin veto kararının İttifak’a zarar verdiğini vurguladı. 
     



 DÜNYA 













</TEXT>
</DOC>
