<DOC>
<DOCNO> 124020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sontur11.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Nikah heyecanına kalbi dayanmadı... 
</HEADLINE>
<TEXT>

     Sakarya'nın Hendek İlçesi'nde, 10 gün sonra evlenecek olan bir genç, kalp krizi geçirerek öldü. 
     Servetiye Köyü'nde oturan ve geçimini sıhhi tesisatçılık yaparak sağlayan Murat Çamur 32 , görücü usulüyle tanışıp bir süre önce nişanlandığı Sapancalı Münevver Yeşil 28 ile nikah hazırlıklarını sürdürüyordu. 
     Ailelerin de desteğiyle tüm eşyalarını alan gençler, nikah davetiyesine ''Sevgi, saygı ve anlayışla sürdüreceğimiz beraberliğimizin başlangıç gününde sizleri de aramızda görmekten mutluluk duyarız'' ifadelerine yer vererek, dağıttılar. Ardından, 21 Aralık 2002 Cumartesi günü yapılacak nikah ve düğün töreni için bekleyiş başladı. 
     Murat Çamur'un heyecanlı bekleyişi, önceki gece kalp krizi geçirinceye dek sürdü. Evde aniden fenalaşan genç, ailesi tarafından Hendek Devlet Hastanesi'ne götürüldü ve buradan Sakarya Devlet Hastanesi'ne sevk edilirken yolda yaşamını yitirdi. 
     
     CENAZE TÖRENİ 

     Murat Çamur'un cenaze töreni, yakınlarını ve köy halkını gözyaşlarına boğdu. Köy camisinde dün ikindi vakti kılınacak olan cenaze namazı öncesi Meryem-İsmail Çamur çifti ile gelin adayı Münevver Yeşil, ölen gencin arkasından ağıtlar yaktılar. 
     Nikahını görmeyi umduğu çocuğunu kaybeden baba İsmail Çamur, ''Onun heyecan yüzünden yaşamını yitirmesi bizi yıktı'', anne Meryem Çamur ise ''İki çocuğum var. İlk mürüvvetini görecektim'' diyerek duygularını anlatmaya çalıştı. 
     Nişanlısını kaybettiğini telefonla haber aldığında Sapanca'daki evinde fenalık geçirdiği öğrenilen Münevver Yeşil ise yaşadığı acıyı, ''Beni nasıl bıraktın. Hani beni bırakmayacaktın. Hani hep mutluluk içinde yaşayacaktık'' cümleleriyle ifade etmeye çalışıyordu. 
     Murat Çamur'un cenazesi daha sonra, köy mezarlığında toprağa verildi. 
     





</TEXT>
</DOC>
