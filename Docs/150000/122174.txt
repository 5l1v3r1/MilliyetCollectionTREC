<DOC>
<DOCNO> 122174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sontur22.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Serik Kaymakamı Üzüntüm camiaların karşı karşıya getirilmesi 
</HEADLINE>
<TEXT>

     Antalya'nın Serik İlçesi Kaymakamı Mehmet Aydın, polis ve öğretmenler arasındaki önceki gün yaşanan gerginlikle ilgili olarak, ''Benim endişem ve üzüntüm, camiaların karşı karşıya getirilmesi'' dedi. 
     Kaymakam Aydın, önceki gün, Cumhuriyet İlköğretim Okulu'na gelen polislere kimlik soran Okul Müdürü Ergin İpteç'in gözaltına alınması ve ona bakmak için karakola giden Öğretmenevi Müdürü Servet Kaş'ın da, polis tarafından dövüldüğünü iddia etmesiyle başlayan olaylar üzerine, bugün gazetecilere açıklama yaptı. 
     Olayın son derece üzücü olduğunu belirten Aydın, ''Bu olay, gerek Milli Eğitim camiası, gerekse Emniyet camiası açısından üzücüdür. Benim endişem ve üzüntüm, camiaların karşı karşıya getirilmesi'' diye konuştu. 
     Serik halkının, bu tür olaylara karşı çok duyarlı olduğunu ifade eden Aydın, sözlerini şöyle sürdürdü 
     ''Her iki tarafın da hatalarından kaynaklanan bir olayın bu noktaya gelmesi üzerine, Valilik kanalıyla Mülkiye ve Milli Eğitim'den müfettiş istedim. Bu olayın sorumluları hakkında adli, tarafımdan da idari soruşturma başlatılmıştır. Bu olaylara sebep olanları mutlaka ortaya çıkaracağız. İlçemde böyle bir olayın yaşanması büyük talihsizliktir. Emniyet binası içinde görüntülü kayıt sistemi var. Savcılık tarafından inceleniyor. İçeride, küfürleşme ve arbede yaşandığı iddia ediliyor. Bu, araştırılıp ortaya çıkarılacak.'' Aydın, olayın mağdurlarına geçmiş olsun dileğinde de bulunarak, olayın mutlaka tüm detayıyla aydınlatılacağını sözlerine ekledi. 
     
     OLAY 

     Antalya'nın Serik İlçesi Emniyet Müdürü Selman Kerimoğlu'nun polis eşi Serpil Kerimoğlu ve iki bayan polis, Cumhuriyet İlköğretim Okulu'nda, sivil olarak sınıfları gezerken, kendisine kimlik soran Okul Müdürü Ergin İpteç'le tartışmıştı. Ergin İpteç, bu olaydan kısa süre sonra Kaymakamlık çıkışında, polisler tarafından gözaltına alınarak Emniyet Müdürlüğü'ne götürülmüştü. Serik Öğretmenevi Müdürü Servet Kaş da, arkadaşına bakmak için gittiği Emniyet Müdürlüğü'nde, polisler tarafından dövüldüğünü iddia etmiş, ilçede gerginlik yaşanmıştı. 

     
</TEXT>
</DOC>
