<DOC>
<DOCNO> 131351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/guncel/gun00.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Pilot alerji ilacı da almamalı’ 
</HEADLINE>
<TEXT>

İsviçre’de pilotların psikolojik sorunları nedeniyle başvurduğu merkezde çalışan Doç. Dr. Tarık Yılmaz, "Pilotlar için sadece antidepresanlar değil, alerji ilaçları bile tehlikeli" dedi 
     AYŞEGÜL AYDOĞAN İstanbul 

     İsviçre Basel Üniversitesi Psikiyatri Anabilim Dalı Krize Müdahale Merkezi’nin 11 yıl medikal direktörlüğünü yapan, halen supervisörlüğünü danışman yürüten Psikiyatrist Doç. Dr. Tarık Yılmaz, uçuşlarda bazı ilaçların pilotlarda olumsuz etki yaptığına dikkat çekti. Yılmaz, "Alerji ilaçları bile dikkati azaltır, yorgunluk, uyku eğilimi yapabilir" dedi. Psikolojik sorunlarda pilotların başvurduğu Basel’deki merkezde önemli deneyimler edinen Kadir Has Üniversitesi Psikiyatri Bölüm Başkanı Doç. Dr. Yılmaz, şöyle konuştu 
     
     UYARICI DA SAKINCALI 
     "Anksiyete ve depresyon tedavisinde kullanılan ilaçlar, bazı antidepresanlar dikkati azaltabilir. Ayrıca alerjik durumlarda kullanılan antihistaminikler’in önemli kısmı da dikkati azaltabilirr, yorgunluk ve uyku eğilimi yapabilir. Uyarıcıları amfetaminler kesinlikle tavsiye etmeyiz. Dikkati artırdığı söylenir ama o anda kişinin cesaretini artırabilir, kişi riske girebilir." 
     
     İSTENMEYEN 5 ÖZELLİK 
     Yılmaz, pilotlarda istenmeyen 5 özelliği de şöyle sıraladı "Pilotun özellikle karar anlarında, boyun eğme ya da razı gelme özellikleri istenmez. Örneğin depresyon eğilimi varsa kişi kendini çaresiz ve yetersiz hisseder. Impulsif davranışlar’ dediğimiz önceden planlanmamış ani hareketler de istenmez. Bunlar kişide kızgınlık duygularını ortaya çıkartacağı için, kritik anlarda kişinin impulsif davranmasına eğilim yaratırlar. Antiotoriter olmaları, Kaza olabilir ama benim başıma birşey gelmez’ ve Ben başkalarından daha iyi bilirim’ yaklaşımları da diğer özellikler." Pilotun, işin getirdiği stres nedeniyle kaygı sorunları yaşayabildiğini anlatan Yılmaz, şöyle devam etti 
     
     ÖZEL YAŞANTISI ÖNEMLİ 
     "Genellikle stresle başediyorlar. Ancak yoğun ve başedilemeyen stres kritik anlarda etkisini gösterir. Uluslararası standartlarda kaza sonrası pilotaj hatası var mıydı diye araştırırken mutlaka pilotun özel yaşantısına da dikkat ederler. Kızgın biri daha kolay karar verebilir, fevri eğilimler gösterebilir." Pilotlara verilecek psikolojik desteğin, 6 ayda bir yapılan göz, nöroloji gibi birçok branştaki muayeneden farklı olması gerektiğini de savunan Yılmaz, "Psikiyatrik muayeneye kişi, isteği dışında giderse fazla anlamı kalmaz. Sistem, kişiyi yardım almaya cesaretlendirmeli." 
     
     



 GÜNCEL 





















</TEXT>
</DOC>
