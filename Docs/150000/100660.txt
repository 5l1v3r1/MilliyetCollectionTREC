<DOC>
<DOCNO> 100660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/spor/spo04.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Adı Laz Lee 
</HEADLINE>
<TEXT>

Trabzonsporlu taraftarlar, Koreli oyuncuya unvan buldular. Laz’ın anlamını "Esprili Karadeniz insanı" olarak öğrenen Lee, yeni ismini çok beğendi 
     BORDO - Mavili taraftarlar, yeni transfer Koreli Yong Lee’ye "Laz Lee" unvanını taktılar. Takımın idmanını izleyen taraftarların kendisine yeni ismiyle seslenmesi üzerine Laz’ın anlamını öğrenmek isteyen Lee’ye "Esprili Karadeniz insanı" açıklaması yapıldı. Koreli futbolcu "Yani iyi bir şey" diyerek unvanını kabul ederken, "taraftarları mutlu etmek için her şeyimi veririm" dedi. 
     28 yaşındaki futbolcu, Fenerbahçe karşısında şanslarının yüzde 50 olduğunu belirtti, "1 - 0 yeneriz" ifadesini kullandı. Lee’nin saat farkına alışamaması nedeniyle oldukça bitkin olduğu da gözlendi. Koreli oyuncu bu konuda anlayış beklediğini belirtti, çocuğunun 10 günlük olması yüzünden de aklının ailesinde olduğunu söyledi. Bu nedenle Lee’nin eşine Türkçe öğretmek ve bebeğe bakmak üzere bakıcı aranmaya başlandı. 
     
     Pavlin Trabzon’da 
     MEHMET DEMİRCAN 

     BORDO - MAVİLİLER, Slovenya Milli Takımı’nda da forma giyen Miran Pavlin’le anlaştı. Geçen sezon Portekiz’in Porto ekibinde oynayan, 31 yaşındaki orta saha oyuncusu 1 yıllığına kiralandı. Trabzonspor, obsiyonlu sözleşme yapılacak olan Pavlin’in bonservisini, 1 yıl sonra 1 milyon dolar karşılığında Porto’dan satın alabilecek. 
     
     2000 polis görevde 
     TRABZON Valiliği, yarınki maç için geniş güvenlik önlemleri alacak. 2000 polisin yanı sıra yüzlerce jandarmanın görev alacağı karşılaşmada 30 otobüsle gelmesi beklenen 1500 rakip taraftarın şehir girişinde kontrol altına alınacağı da bildirildi. Ayrıca taraftarların arasına sivil polisler de yerleştirilecek. 
     
     Maç yağışta oynanacak 
     TRABZONSPOR ile Fenerbahçe arasında yarın oynanacak maçın sağanak yağış altında oynanması bekleniyor. Meteroloji Bölge Müdürlüğü’nden alınan bilgiye göre, Trabzon’da bugünden itibaren hava sağanak yağışlı olacak ve yağışlı hava kütlesi 12 Ağustos Pazartesi gününe dek sürecek. 29 derece olan hava sıcaklığının maç günü 3 - 4 derece düşmesi bekleniyor. 
     



 SPOR 




























</TEXT>
</DOC>
