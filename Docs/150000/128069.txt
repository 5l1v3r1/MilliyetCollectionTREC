<DOC>
<DOCNO> 128069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sondun17.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Necef, yeni Irak'ın şekillendirilmesinde önemli rol oynayacak 
</HEADLINE>
<TEXT>

     Necef kenti, yeni Irak'ın şekillendirilmesinde önemli rol oynayacak. 
     Irak'ın devrik Devlet Başkanı Saddam Hüseyin'in Sünni rejiminin yıkılmasının ardından, Şiilerin kutsal kenti Necef, yeni yönetimin güçlü bir kalesi olma yolunda dikkatle ilerlerken, kent halkı Saddam'ın yakalanmasıyla duyulan sevinci buruk yaşıyor. 
     Necef esnafından Saad Fahreddin, ''Saddam yakalandığında üzüldük, çünkü bu anı görmek için can atanlar onun tarafından öldürülmüştü. Aşağılandık, çünkü onu Iraklılar değil, işgalciler yakaladı'' dedi. 
     Irak'ta Sünnilerin yaşadığı Tikrit, Felluce ve Bağdat gibi kentlerin aksine şiddetin pek fazla görülmediği, ancak camilerinde Amerikan karşıtı seslerin yükseldiği Necef için, Saddam'ın savaş suçlarından yargılanması büyük önem taşıyor. 
     Necef'teki Şii din adamı Muhammed Hüseyin El Hekim, Irak halkının, geçmişteki trajedilerin tekrarlanmaması için geleceklerinin güvence altına alınmasını isterken, ''Dini otorite, Iraklılar için tek emniyet sübabı ve koruyucu'' diye konuştu. 
     Saddam rejiminin devrilmesinin ardından, Irak'taki Amerikalı sivil yönetici Paul Bremer ile diğer Amerikalı ve Iraklı yetkililer Necef'teki dört büyük din adamına danışırken, bunlardan fikirlerine en fazla önem verilen Ali El Hüseyni El Sistani oldu. 
     
     DÜNYANIN EN BÜYÜK MEZARI 
     Dini eğitim ve ziyaretlerin de merkezi haline gelen Necef, ''barış vadisi'' olarak adlandırılan mezarlığıyla da ünlü. 
     Ölümü yaşamın ayrılmaz bir parçası olarak gören Necefliler, yakınlarını evlerinin altına gömerken, İran, Irak ve diğer birçok ülkede hayatını kaybeden Şiiler, Hz Ali'nin mezarının yanına gömülmek üzere buraya getiriliyor. 
     Günde 100 cenaze töreninin yapıldığı Necef'te, ailesi nesillerdir cenaze işleri yapan Ebu Sabia, 24 saat hizmet verdiklerini söyledi. 
     Sabia, ''Bazen gece 02.00'de cenaze kaldırmak için çağrılıyoruz'' derken, kentteki mezarlığın, önümüzdeki 10-20 yıl içinde 40 kilometre kuzeyde bulunan Kerbela'daki ile birleşmesinin beklendiğini belirtti. 
     
     ''NECEF GÜNEŞ GİBİ'' 
     Necef'teki dört büyük Şii din adamından birinin oğlu olan Şeyh Ali Beşir El Necefi, ''Necef, güneş gibidir. Bulutların arkasında da dünyayı aydınlatmayı sürdürür'' derken, kentte Hz Muhammed'in soyundan gelenleri bildiği söylenen Hüseyin Ebu Seda El Musavi, ''Bu tehlikeli bir iş. İnsanlar bana gelip 'Peygamber rüyama girdi ve onun soyundan geldiğimi' söyledi der. Ben de onlara 'Bu sizin onun soyundan geldiğinizi ispatlamaz' cevabını veririm. Bunu söylemek beni sevindirir mi Hayır'' diye konuştu. 
     Necef'te 1991 yılında Saddam rejimine karşı yapılan ayaklanmada binlerce Şii öldürülmüş ya da kaybolmuştu. 
     
</TEXT>
</DOC>
