<DOC>
<DOCNO> 101910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sontur27.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'li bakan Gülek "İttifaklara karşıyız..." 
</HEADLINE>
<TEXT>

     Devlet Bakanı Tayyibe Gülek, ittifaklara karşı olduklarını belirterek, partinin ilke ve prensipleriyle seçimlere gideceklerini söyledi. 
     Bakan Gülek, partisinin Adana İl Teşkilatı'nı ziyareti ve ardından yaptığı basın toplantısında, partilerindeki ayrılmaların kendilerini etkilemediğini, örgütlerinin ''dimdik'' ayakta olduğunu belirtti. 
     DSP'de bugüne kadar, Başbakan Ecevit'in ciddi devlet adamlığı çizgisinde olduklarını ifade eden Gülek, ''Partimizi çok güzel günler bekliyor. Yeter ki Türkiye, Başbakanımız Sayın Bülent Ecevit gibi düzgün çizgiden giden devlet adamlarıyla yürüsün'' dedi. 
     Bakan Gülek, seçimler öncesi ittifak yapılmasına karşı olduklarını da ifade ederek, ''Parti olarak ittifakları doğru bulmuyoruz. Tutarlı ve ilkeliyiz. Kendi ilke, prensip ve çalışmalarımızla seçimlere gideceğiz'' diye konuştu. 
     
     İL ÖRGÜTLERİNE BİLDİRİ 
     Bu arada, DSP Genel Merkezi'nden il örgütlerine gönderilen bir bildiri de, İl Başkanı Mithat Akkaya tarafından, Devlet Bakanı Tayyibe Gülek'in, parti teşkilatını ziyareti sırasında partililere okundu. 
     ''Siyaseti, ülke ve ulus çıkarları için yapan tek parti DSP'dir. İç ve dış güç odaklarının güdümüne girmeyen ve onların sözcülüğüne soyunmayan tek parti de yine DSP'dir'' denilen bildiride şu görüşlere yer verildi 
     ''Kısa bir süre önce bu güç odakları, içimizde bazı kimselerle işbirliği yaparak, uluslararası boyutlardaki bir Kundaklama harekatıyla hem genel başkanımız ve başbakanımız Sayın Bülent Ecevit ile genel başkan yardımcımız sayın Rahşan Ecevit'i etkisizleştirmek, hem de partimizi ele geçirmek istediler. 
     Tabii amaçlarına ulaşamadılar. Sadece ve sadece, yıllardır içimizde olmalarına karşın Demokratik Sol Kültürü yeterince özümseyememiş olanları kendi saflarına çekebildiler. Bu vesileyle belirtelim ki, Demokratik Sol Kültür sadece bir siyaset tarzı değil, aynı zamanda bir yaşama biçimidir. 
     Başbakanımız sayın Bülent Ecevit'in, başkanlığında kurulan üç partili koalisyon hükümeti, yaptığı köklü reformları ki, biz buna sessiz devrim diyoruz, halkımızı yaşadığı sıkıntılardan kurtaracak yeni reformlarla sürdürmeyi planlıyordu. Zaten, hükümetin elindeki program, seçimlerin normal zamanında yapılmasına göre hazırlanmıştı. 
     Ancak yapılan sessiz devrimden çıkarları bozulanlar, yeni gelişmelerin önünü kesmek için önce Ecevitsiz hükümet formülünü devreye sokmak istediler. Başaramayınca da TBMM'deki grubumuzdan istifa hareketini başlatarak hükümetin arkasındaki sayısal desteği zayıflattılar. Hükümet ortağı partilerden biri de kundakçıların tuzağına düşerek, meclisten erken seçim kararı alınmasına neden oldu. 
     Ülkemizi ve halkımızı kirli siyasetin egemenliğine tutsak etmemek için her zamankinden çok daha fazla çalışmak zorundayız. Türkiye'nin aydınlık geleceğine DSP'li iktidarlar sayesinde erişilebilecektir.'' 
     





</TEXT>
</DOC>
