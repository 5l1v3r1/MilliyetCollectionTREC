<DOC>
<DOCNO> 129318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sonspo06.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Petar Naumoski ikinci baharını yaşıyor... 
</HEADLINE>
<TEXT>

     İtalya 1. Basketbol Ligi takımlarından Olimpia Milano'da oynayan 34 yaşındaki Petar Naumoski, gösterdiği mükemmel performansla adeta ikinci baharını yaşıyor. 
     7 sezon Efes Pilsen'in formasını giyerek 4 lig şampiyonluğu ve Koraç Kupası'nı kazandıran, Benetton Treviso'da Avrupa Kupası'nı kaldıran, geçen yıl antrenörlüğünü Ergin Ataman'ın yaptığı Montepaschi Siena takımında oynayarak Saporta Kupası'nın kazanılmasında önemli bir paya sahip olan Naumoski, bu sezon da Olimpia Milano'yu sırtlıyor. 
     Ligin 17. haftasında kendi sahasında oynadığı maçta Scavolini'yi 107-76 yenen Olimpia Milano'da Naumoski 36 sayı atarak haftanın en iyi oyuncusu seçildi. Makedonyalı oyuncu, takımının 7. sıraya yükselerek, Şubat ayı sonunda oynanacak İtalya Kupası'na katılmasını da sağladı. 
     ''Basketbol oynamayı bırakamıyorum. Benim için bu kelimeyi söylemek bile zor'' diyen Naumoski, jubile yapmanın bir ara aklına gelmesine karşın içinde halen kazanma hırsı ve basketbol sevgisi bulunmasından dolayı jubile yapmayı başaramadığını söyledi. 
     Olimpia Milano ile sezon sonuna kadar sözleşmesi bulunan Naumoski, basketboldan kopmak istemediğini belirtti. 
     





</TEXT>
</DOC>
