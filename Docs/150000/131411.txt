<DOC>
<DOCNO> 131411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/yazar/altan.html </URL>
<DATE> 2003/01/17/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Ankara - Washington ilişkisi polisiye bir film gibi... 
</HEADLINE>
<TEXT>

     Soğuk Savaş yıllarında, değil barış rüzgarları, hafiften bir barış meltemi estirmeye özenmek bile Moskova yanlısı, yani komünist olma anlamına gelirdi. 
     1952 - 53 yıllarında Barış Derneği kurup, barış gösterisi yapmaya kalkanlar Ankara 2 No.lu Askeri Ceza Mahkemesi’nde tutuklu olarak yargılanmış ve mahkum olmuşlardı. 
     Demek artık barıştan yana olmak, komünistlik sayılmıyor. Demokraside büyük bir ilerleme doğrusu... 
     
     Ne yazık ki, halk kitleleri barıştan yana olsalar da devletlerin başındaki yöneticiler, kendi çıkarları için avantajlı gördükleri bir savaşı, referanduma sunmuyorlar. 
     Ne 1. Dünya Savaşı referanduma sunuldu, ne 2. Dünya Savaşı, ne Kore Savaşı, ne Vietnam Savaşı... 
     Ve bu savaşlarda toplam olarak 200 milyona yakın insan öldü. 1. Dünya Savaşı’nda sadece Türkiye’de 2 milyon insan öldü. 
     Savaşlarda ölmüş gencecik insanlar için, birer "Meçhul Asker Anıtı" dikildi oldu bitti... 
     İktidar siyasetçileri ise sürdürüp gittiler, kırmızı halılar, polis selamları, şeref kıtası borazanlarıyla egemenlik saltanatlarını... 
     Tabii resmi bayramlarda, "Meçhul Asker Anıtı"na birer çelenk koymayı da unutmayarak... 
     
     Savaşa karşı olmak, sonunda "militarizm"e karşı olmaya kadar uzanır. 
     "Militarizm" ise pek hoş görmez savaşa bu kadar karşı olmayı... 
     Evet, hepimiz elbet de, bir Irak savaşına karşıyız... 
     Ancaaak... 
     
     Ancaak... 
     ABD Başkanı Bush ve Pentagon BM Güvenlik Konseyi, 27 Ocak’tan sonra vereceği bir kararla frene bassa da, bir Irak savaşı çıkmasa, yahut ertelense bile savaş çıkacakmışçasına hazırlıklar yapmakta... 
     Ve hep biliyoruz ki, Irak’a karşı kuzeyden de ikinci bir cephe açmak ve önce Türkiye’de üslenecek, sonra da Kuzey Irak’a geçecek 80 bin kişilik askeri bir güç için, Ankara’nın kararını bekliyor... 
     Ankara, 80 bin kişilik bir Amerikan askeri gücünün bizim Güneydoğu’dan Kuzey Irak’a girmesine "evet" diyecek mi, demeyecek mi 
     Ankara ne "evet" diyor, ne "hayır"... 
     Dut yemiş bülbül gibi susuyor. 
     Daha doğrusu BM Güvenlik Konseyi kararını beklemek gerektiğini söylüyor. 
     Oysa Washington, savaş için gerekli hazırlıkları bir an önce yapmak derdinde savaş çıkmayacak olsa bile... 
     
     Bendenize sorarsanız, öyle günler yaşıyoruz ki, polisiye bir film izler gibi... 
     Bakalım Ankara, Türkiye’nin olumlu yaklaşımıyla Kuzey Irak’ta ikinci bir cephe açılması hazırlıklarına onay verecek mi, vermeyecek mi 
     Bilmiyorum siz ne diyorsunuz bendenize, NATO’ya ilmikli bir görüntü içinde, verecekmiş gibi geliyor. 
     
     Bir de tabii, TV kanallarında uzman dostların sürdürdüğü başka bir tartışma var... 
     Kuzey Irak’ta ikinci bir cephenin açılmasına yardımcı olursak, bunun bedeli ne olur 
     Vermezsek, bunun bedeli ne olur 
     Tıpkı polisiye bir film gibi heyecanlı değil mi 
     
     Hepimiz barıştan yanayız da... 
     Barıştan yana olmamız, Saddam’ın sonunun gelmesini engelleyemeyecekse... 
     Saddam’dan yana olmuş gibi görünecek miyiz, görünmeyecek miyiz 
     Barıştan yana olalım derken Saddam’dan yanaymış gibi göründüğümüzde, acaba yeni iktidarımızın durumu sağlamlaşır mı, zorlaşır mı 
     Bütün bunlar 15 - 20 hafta içinde netleşecek... 
     Ne kadar heyecanlı değil mi, insanın nefesi kesiliyor. 
     Bakalım Mevlam neyler, ne eylerse güzel eyler... 
     
     







Kıbrıs... 


Ankara - Washington ilişkisi polisiye bir film gibi... 


Stratejik ortak... 


Müslüman liderleri İstanbul’a bekliyor 


Teknenin emin sulara girmesi 


Çılgın sağduyu 


İş yok, laf çok 


DİE nihayet özürlüleri araştırıyor 


Kıbrıs’ta değişen ne .. 


"Hadise nedir 


İkili strateji 


Doluyu - boşu bırak, ortada bardak kalmadı 


Benim küçük peygamberim 


Buğdayda harp bahanesiyle spekülasyon 


</TEXT>
</DOC>
