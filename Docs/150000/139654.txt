<DOC>
<DOCNO> 139654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sondun23.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld "Savaşın maliyetini hesaplamak mümkün değil" 
</HEADLINE>
<TEXT>

     ABD Savunma Bakanı Donald Rumsfeld, olası Irak savaşının maliyetini hesaplamanın şimdiden mümkün olmadığını söyledi. 
     Rumsfeld, Afganistan Devlet Başkanı Hamid Karzai ile birlikte gazetecilerin sorularını cevaplarken, ''savaşın 6 gün mü, 6 hafta mı, 6 ay mı süreceği bilinmezken maliyet hesabının yapılamayacağını'' ifade etti. 
     Kongre'deki Demokratlar, olası savaşla ilgili olarak Beyaz Saray'dan bir maliyet hesabı açıklaması gelmemesini eleştirmişti. 
     Pentagon yetkilileri, savaş ve sonrası için 60 ila 100 milyar dolar arasında bir maliyet olabileceğini belirtiyorlar. 
     
     BBC'NİN KARŞILAŞTIRMALI TAHMİNİ 
     BBC'nin internet sitesinde yer alan bir tabloda ise Körfez Savaşı ile şimdiki olası savaşın maliyetleri arasındaki muazzam farka dikkat çekiliyor. 
     Buna göre, 1991 Körfez Savaşı ABD'ye 61 milyar dolara malolmuş, ancak bu maliyetin yüzde 90'ı Körfez ülkeleri tarafından finanse edilmişti. 
     BBC'nin haberinde, şu anda bir savaşın maliyeti ise şöyle öngörülüyor Savaş için 50 ila 100 milyar dolar, işgal için her yıl 15 ila 45 milyar dolar, Irak'ın yeniden inşası için de 20 ila 80 milyar dolar. 
     





</TEXT>
</DOC>
