<DOC>
<DOCNO> 130341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sondun12.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kraliçe II. Elizabeth, saray duvarlarını 'savaşa' hazırlıyor 
</HEADLINE>
<TEXT>

     İngiltere'de yayınlanan The Sunday Times gazetesi, Kraliçe II. Elizabeth'in muhtemel bir El Kaide terör saldırısına karşı önlem olarak, Windsor Kalesi ve Buckingham Sarayı'nda en az 1 milyon sterline mal olacak, her şeye dayanıklı duvarlarla çevrilmiş birer ''panik odası'' yaptırmakta olduğunu öne sürdü. 
     Gazetenin haberinde, bu güvenlik odalarının duvarlarının yaklaşık 10 santim kalınlığında çelikten olacağı ve Kraliyet ailesi üyelerini her türlü zehirli gaz saldırısı, bomba ve benzeri suikast girişimlerine karşı koruyacağı belirtiliyor. 
     Bu odalarda, dışardan her türlü müdahaleye karşı korunmaya alınmış bir iletişim sistemi bulunacağını da yazan gazete, bu sığınma odalarında ayrıca, içerdekilerin rahatça yatıp kalkabilecekleri, banyo yapabilecekleri şartların oluşturulacağını bildirdi. 
     Kraliyet üyelerinin bu odalarda bulundukları sürede beslenmeleri için gerekli malzemenin de depolanacağını belirten The Sunday Times, bu odaların ilk örneğinin 11 Eylül saldırıları sonrasında yaptırıldığını, ancak bu ilk örneklerin son derece ilkel şartlara sahip olduğunu iddia etti. 
     Geçen yıl ölen Ana Kraliçe'nin de malikanesinde küçük bir sığınma odası olduğunu ve bu odada sadece bir masayla bir sandalye bulunduğunu belirten gazete, Windsor Kalesi ve Buckingham Sarayı'nda yaptırılacak yeni sığınma odalarının ise geniş ve tam donanımlı olacaklarına işaret etti. 
     Her odanın maliyetinin 500-600 bin sterlin civarında olmasının beklendiğini hatırlatan gazete, Prens Charles'ın anneannesinden kendisine miras kalan ve restore ettirmekte olduğu ''Clerance House''a da bunlardan bir tane yaptırmayı planladığını öne sürdü. Gazete, Charles'ın kısa zamanda bu eve taşınmayı planladığını hatırlattı. 
     Yüksek güvenlikli sığınma odalarının tavan ve duvarlarının kurşun geçirmez olduğunu, yangına karşı dayanıklı malzemeden yapıldığını ve karbon filtresiyle donatılacaklarını kaydeden gazete, bu duvarların, hafif bir uçağın doğrudan çarpmasına bile dayanabileceğinin belirtildiğine işaret ediyor. 
     Gazete, güvenlik uzmanlarının özellikle Windsor Kalesi'nin tam Heathrow havaalanının iniş hattı üzerinde olmasından duydukları rahatsızlığa da dikkat çekiyor. 
     





</TEXT>
</DOC>
