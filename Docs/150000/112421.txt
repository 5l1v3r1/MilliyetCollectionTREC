<DOC>
<DOCNO> 112421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/sondun21.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzayın düz olduğu doğrulandı 
</HEADLINE>
<TEXT>

     Bilim adamları, Büyük Patlama'dan arta kalan fosil ışınımı, ilk kez büyük bir hassasiyetle ölçmeyi başardı ve evrenin "uzaysal olarak düz" olduğunu doğruladı. 
     Paris'teki Ulusal Bilim Araştırmaları Merkezi, Archeops adı verilen uluslararası proje çerçevesinde stratosferde balonlu uzay araştırmasına ilişkin açıklama yaptı. Açıklamaya göre, Archeops projesi çalışmaları, evrenin "uzaysal bakımdan düz" olduğuna ilişkin sonuçları doğruladı ve evrenin madde içeriğinin hassas biçimde ölçülmesine olanak sağladı. 
     Büyük Patlama'dan arta kalan ışınımın ölçülmesinin, evrenin oluşumunu anlayabilmek için çok önemli olduğu vurgulanan açıklamada, bu sayede evrenin yoğunluğu, yaşı ve genişleme oranının vs... ortaya çıkarılabildiği belirtildi. 
     Grenoble'daki Evren Bilimleri Gözlemevi'nden François-Xavier Desert, AFP muhabirine, Archeops çalışmalarını değerlendirirken şunları söyledi 
     "Fosil ışınım, Büyük Patlama'dan yaklaşık 300 bin yıl sonra yayıldı. O dönemde evren yaklaşık 3 bin kelvin sıcaklığında homojen bir gazdan ibaretti. Hemen hemen Güneş'in yüzeyindeki sıcaklığa sahip olan bu gazın yaydığı ışık, mikron seviyesinde dalga boyuna sahipti ve görülebilirdi. Sonra evren genişledikçe ışığın dalga uzunluğu arttı ve bugün neredeyse milimetreyi buldu. Gökyüzünün arka planı, bu nedenle yaklaşık 3 kelvin -270 derece sıcaklığa sahip siyah bir cismin radyo dalgalarının yayını gibi görünür. 
     Bu ışınım, ilk kez 1965'te iki Amerikalı mühendis tarafından ölçüldü ve bu başarı, onlara 1978'de Nobel ödülü getirdi. NASA uydusu Cobe, 1992'de evrenin yoğunluğunu ölçtü. 
     
     EVRENİN GENİŞLEME HIZI DA ARTTI 
     Archeops projesi sayesinde, öncekilerden çok daha kesin olan ölçümler, 'uzayın çok büyük ölçüde düz' olduğu fikrini doğruladı. Uzayın düz olması, evrendeki madde-enerji yoğunluğunun, kapalı evrenle açık evreni birbirinden ayıran kritik değere son derece yakın olduğunu gösteriyor. 
     Bu yoğunluğun sadece yüzde 5 kadarını, bizi oluşturan 'bildik' madde sağlıyor. Yüzde 25'i ise bildik maddeden altı kat daha yoğun, henüz bilinmeyen egzotik madde biçimlerinden ileri geliyor..." Desert, "son ölçümlerin, evrenin genişleme hızının arttığını da doğruladığını" ifade etti. 
     





</TEXT>
</DOC>
