<DOC>
<DOCNO> 146275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/ekonomi/aeko.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz masaya yatırılıyor 
</HEADLINE>
<TEXT>

Milliyet’in İnan Kıraç’ın TÜSİAD’dan istifası haberi iş dünyasında günün konusu oldu. TÜSİAD, Kıraç’ı iknaya çalışacak... Dün üyeler arasında telefon trafiği başlatıldı. Yarın TÜSİAD yönetim kurulu toplantısında istifa konusu değerlendirilecek 
     EYLEM TÜRK 

     İşadamı İnan Kıraç’ın Türk Sanayicileri ve İşadamları Derneği TÜSİAD üyeliğinden istifa etmesi, dün iş çevrelerinde büyük yankı buldu. 
     Dernekte, istifa gerekçesi olarak TÜSİAD’ın siyasi konulardaki tavrı’ ve özellikle Kıbrıs konusundaki söylemlerini’ gösteren Kıraç’ın istifasının hemen işleme konulmaması konuşulurken, Kıraç’ı ikna etme yoluna gidileceği söyleniyor. 
     Konunun TÜSİAD’ın yarın yapacağı yönetim kurulu toplantısında ele alınacağı belirtilirken, bir yönetim kurulu üyesi "Kıraç’ın istifası pazartesi yarın günü yapılacak yönetim toplantısında gündeme gelebilir" dedi. Aynı yönetim kurulu üyesi, "Sayın Özilhan’ın konuşması yönetim kurulunda ele alınmıştı. Yönetim kurulunda farklı görüş yok. Bu konuşma, yapılması gereken bir konuşmaydı. Ayrıca TÜSİAD’ın önceki açıklamalarına da paraleldi. Kıbrıs konusunda da TÜSİAD’ın görüşleri belli. TÜSİAD bir sivil toplum kuruluşu olarak görüşlerini söylemek zorunda. Yoksa niye var ki " dedi. 
     TÜSİAD Başkanı Tuncay Özilhan çarşamba günü yaptığı açıklamada Türkiye’nin Kıbrıs’ta çözümsüzlüğü seçerek AB yolunu tıkadığını belirterek şunları söylemişti "Böylece Kuzey Kıbrıs’ın ilhakına gidebilecek bir süreci başlattık... Dünyadan tecrit anlamına geleceğini bile bile bu yola girdik. Yarın Annan Planı’nı bile ararız. 2004 Mayıs’ını beklemeden Kıbrıs sorununu Annan Planı ilkeleri ışığında çözmeli ve Kıbrıs’ın birleşmiş olarak AB’ye girmesi sağlanmalı." 
     
     Telefon trafiği 
     İstifadan sonra TÜSİAD’ın "ültimatom" gibi çıkışının diğer bazı üyeleri de rahatsız etmiş olabileceği düşünülerek dün telefon trafiği başlatıldığı söylendi. Görüşülen bazı üyelere, hafta için yapılan açıklamaların başkanlar konseyinin onayı ile hazırlandığının anlatıldığı belirtiliyor. 
     Bu arada TÜSİAD’ın tartışmalara yol açan açıklamaları derneğin kendi içinde de özeleştirilere neden olduğu ifade ediliyor. Açıklanan metnin uzun olması nedeniyle kamuoyu tarafından yanlış veya eksik anlaşılmalara yol açtığını düşünen bazı üyeler, TÜSİAD’ın bundan ders çıkardığını, sonraki metinlerin daha kısa hazırlanması gerektiğini söylüyorlar. 
     
İstifa mektubu      İnan Kıraç önceki gün TÜSİAD yönetimine sunduğu istifa mektubunda, "TÜSİAD’ın kuruluşundan itibaren üyesiyim ve bugüne kadar değişik kademelerinde görev yaptım. Ancak, son zamanlarda TÜSİAD’ın siyasi konularda takındığı tavırların ve yaptığı söylemlerin özellikle Kıbrıs konusunda memleketin menfaatine olmadığı görüşündeyim ve bu nedenle kurumdan istifa ediyorum" dedi. 
     


SİYASET 

















</TEXT>
</DOC>
