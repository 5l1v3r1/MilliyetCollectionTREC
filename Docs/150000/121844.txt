<DOC>
<DOCNO> 121844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sonspo19.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Washington, taburcu oldu... 
</HEADLINE>
<TEXT>

     Kalp damar tıkanıklığı nedeniyle operasyon geçiren Fenerbahçe'nin Brezilyalı futbolcusu Washington, bugün taburcu edildi. 
     Özel Acıbadem Hastanesi'nde doktorlarıyla birlikte basın toplantısı düzenleyen Washington, kendisini yüzde yüz olmasa da çok iyi hissettiğini belirterek, ''Herşeyden önce beni bu beklenmedik kazadan koruduğu için tanrıma teşekkür ediyorum. Umuyorum, en kısa zamanda yeşil sahalara dönerek taraftarlarımızı mutlu edecek golleri atmayı sürdüreceğim'' dedi. 
     Sağlığına yeniden kavuştuğu için mutlu olduğunu anlatan Washington, kendisini tedavi eden Doç.Dr.Nuri Çağlar'a, kulüp başkanı Aziz Yıldırım'a, ziyarette bulunan ve mesaj gönderen futbolcu arkadaşlarına, yöneticilerine, Beşiktaş, Galatasaray, Trabzonspor, Ankaragücü ve Gençlerbirliği kulüplerinin başkan ve futbolcularına teşekkür etti. 
     Washington'un açıklaması sırasında soru sorulmaması istenirken, toplantıya kucağında çocuğuyla gelen Brezilyalı futbolcu, açıklamasını yaptıktan sonra ayrıldı, çocuğu ve eşiyle birlikte basın mensuplarına fotoğraf için poz verdi. 
     Washington daha sonra bir taksiyle hastaneden ayrıldı. 
     
     DOÇ.DR.ÇAĞLAR ''6 AY OYNAMAMASI GEREKİR'' 

     Washington, toplantı yerinden ayrıldıktan sonra, Brezilyalı oyuncunun durumu hakkında bilgi veren doktoru Doç.Nuri Çağlar, Washington'un tıbbi tedavisinin süreceğini belirterek, ''Biz, 6 ay içinde hastalığın tekrarlayıp tekrarlamayacağına bakacağız. Bu sürede oynamaması daha doğru olur'' dedi. 
     Doç.Dr.Çağlar, Washington'un kendilerine kalp krizi nedeniyle değil, göğüs ağrısı yakınmasıyla geldiğini vurgulayarak, şöyle konuştu 
     ''Biz de gereken tedaviyi yaptık ve gündelik yaşamını sürdürecek şekilde iyi duruma geldi. Bundan sonra tıbbi tedavisi sürecek. Taktığımız stent içinde gelişmeyi takip edeceğiz. Ayrıca kolesterol düzeyi de yüksekti. Kendisine diyet verildi. Futbol oynayıp oynamayacağına kendisi karar verecek. Kişinin psikolojik durumunun, hastalığının ve profesyonel oluşunun değerlendirilmesi gerekiyor. Washington ile bu konuda 1 saate yakın görüştüm. Öncelikle 3 hafta dinlenmesi gerekiyor.'' Bu hastalığın çok kısa sürede gelişmiş olabileceğini kaydeden Doç.Dr.Çağlar, ''Hastalık bazen yıllarca hiçbir belirti vermeden sürebilir. Washington'daki rahatsızlığın nedeni, şekerli diyabet, lipit profil bozukluğu ve strestir. Hastalığın tekrarlama riski yüzde 10'dur. İlk 6 ay tekrarlayıp tekrarlamadığını kontrol edeceğiz. Bu süre içinde futbol oynamaması daha doğru olur. Ama kişinin kendisi karar verecek'' diye konuştu. 
     Hastanenin dahiliye uzmanı Prof.Dr.Koptagel İlgün ise, Washington'un kendilerine ilk kez 15 Mayıs 2002'de geldiğini, tetkikler sonucu Brezilyalı futbolcuda diyabete şeker hastalığı rastlandığını ve kolesterolünün yüksek çıktığını belirterek, bu hastalığın sıkı takip edilmesi gerektiğini kulüp yöneticilerine bildirdiklerini söyledi. 
     Prof.Dr.İlgün, kulüp yetkililerinin, Washington'un rahatsızlığının takibinin başka bir sağlık merkezinde yapıldığını kendilerine bildirdiklerini anlattı. 
     Fenerbahçe Kulübü Doktoru İsmail Başöz de Washington'un rahatsızlığını sıkı bir biçimde izlediklerini, ancak bu tür olayların yaşanmasının her zaman mümkün olduğunu kaydetti. 

     
</TEXT>
</DOC>
