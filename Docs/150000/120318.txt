<DOC>
<DOCNO> 120318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/siyaset/siy03.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir ay sonra Başbakan 
</HEADLINE>
<TEXT>

AKP lideri, bağımsızların desteğini alarak, "Başbakan’ın milletvekilleri arasından atanmasını hükme bağlayan" 109. maddeyi değiştirecek... 
     ABDULLAH KARAKUŞ Dublin Strasbourg 

     AKP Genel Başkanı Recep Tayyip Erdoğan, milletvekili olmadan Başbakanlık yapmasına olanak sağlayacak Anayasa değişikliğini 1 ay içinde yapacakları mesajını verdi. 
     Erdoğan, Dublin’den Strasbourg’a geçerken uçakta gazetecilerin sorularını yanıtlarken, CHP’nin de açık itirazı üzerine daha önce benimsemedikleri mesajını verdiği "milletvekili olmayanlara da başbakanlık olanağı sağlanması" yolunun öncelikli tercihleri olduğunu açıkladı. Anayasa’nın "milletvekili seçilme yeterliliği"ni düzenleyen 76. maddesi ile "üç ay içinde zorunlu ara seçimi 28 milletvekilliğinin boşalmasına bağlayan" 78. maddesi üzerinde düzenleme yapıp yapmayacakları ve hangi senaryonun uygulanacağı soruları üzerine Erdoğan, 109. maddenin değiştirilmesiyle bunların hiçbirine gerek kalmayacağını açıkladı. 
     Erdoğan, "Bu konunun en kolayı 109. maddenin değiştirilmesidir. İkinci adım 76. maddedir. Üçüncü adım da 78. maddedir" dedi. AKP lideri, bu konudaki uzlaşma arayışından sonuç alınamaması halinde, Anayasa değişikliğinde referanduma gidilmesini zorunlu olmaktan çıkaran 367 oy için "Meclis Başkanlığı seçiminde bağımsız milletvekillerinden aldıkları desteği" örnek göstererek yollarına devam edecekleri mesajını verdi. "Bu değişikliklerin parlamenter sistemi değiştireceği eleştirisi var" sözü üzerine Erdoğan, "Parlamenter sistemi hiç değiştirmez, hiç alakası yok. Bir defa parlamenter sistemi değiştirecek şey milli iradeye ters olan, siyasi iradeye ters olan şeydir. Siyasi irade parlamento içinde 110 kişiyle bir teklif getiriyorsa, o parlamenter sistemin gereğidir" diye konuştu. 
     
     "Öyle demedim" dedi... 
     Erdoğan, toplantının ardından yaptığı basın toplantısında bir soru üzerine, kendisinin 1 ay içinde Başbakanlık koltuğuna oturacağı yönünde ifadesinin olmadığını söyledi. Siyasi iradenin bu konudaki öncelikleri süratle neticelendireceğini ifade eden Erdoğan, "Bu Tayyip Erdoğan’a göre yapılacak bir düzenleme olamaz. Bu ülkenin genelini ilgilendiren bir düzenleme olacaktır" dedi. 
     
     Sezer 109’da görüşüm aynı 
     Cumhurbaşkanı Ahmlet Necdet Sezer, Erdoğan’ın Anayasa’nın 109. maddesinin değiştirme kararlılığı yönündeki açıklamasısını Prag’da, "Benim bu konudaki görüşlerimi biliyorsunuz" diye değerlendirdi. Sezer, 10 Kasım’da yaptığı konuşmada, "Kişiye özel hukuki düzenleme yapılamaz" uyarısında bulunmuştu. 
     
İşte formülü      Erdoğan, "Cumhurbaşkanı’nın, Başbakan’ı dışarıdan belirlemesi sistemi zorlar mı " sorusunu "Bu şahsa ait değil. Ben size bir örnek vereyim. Hükümeti kurmakla kimin görevlendirileceği konusunda Seçimi kazanan veya en fazla oyu alan bir partinin genel başkanı veya milletvekili’ denir. Olay dolayısıyla toplumsallaşmış olur" diye yanıtladı. 
     "Tecavüz gibi adi suçlarda ceza alan birinin başbakan olması Anayasa ile çelişki olmaz mı " sorusu üzerine de Erdoğan, "Zaten olmaz. Bakın ne diyorum kalkıp da bir parti bu adamı genel başkan yapıyorsa, millet de öyle bir adamın başkan olduğu partiyi iktidar yapıyorsa, kusura bakmayın artık saygı duyulmalı" dedi. 
     
     Referandum sinyali 
     Erdoğan, "yeni bir Anayasa hazırlayıp referanduma götürecek misiniz " sorusuna, "Avrupa İnsan Hakları Sözleşmesi ışığında ele alıyoruz. Biz AB sürecinde 9 maddelik önerilerimizi bu çerçevede ortaya koyduk. Parlamento içinde çözmeyi arayacağız. Yani işler olmazsa olmaza’ dayanırsa oralara gitmek lazım" karşılığını verdi. 
     "Anayasa değişikliğinin tek tek mi, bir paket olarak yapılacağının" sorusunu Erdoğan, "Bunlar tamamen benim dışımda. Siyasi irade, millet iradesinin parlamentoda gereğini yerine getirmelidir’ diyorum. Çünkü bu benim artık şahsi sorunum değil" diye yanıtladı. Erdoğan, komisyonlarda bu değişikliklerle ilgili süratle adım atılacağını belirterek, "Bunlar uzun süreli işler değil. Bu maddelerin değişmesi, komisyonların kurulmasından sonra taş çatlasın bir aylık iştir. Yani süreler sonuna kadar kullanılacaktır" dedi. 
     



 SİYASET 

















</TEXT>
</DOC>
