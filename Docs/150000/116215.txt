<DOC>
<DOCNO> 116215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur14.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem seçimden sonra sigarayı bırakacak 
</HEADLINE>
<TEXT>

     Bodrum'da İskele Meydanı'ndaki bir kahvede vatandaşlarla sohbet eden YTP Genel Başkanı İsmail Cem, çay içerken bir ara sigarasını yakmak istedi. Sigarasını yakmadan önce, gazetecilerden kendisini sigara içerken görüntülememelerini isteyen Cem, "Sigara içerken görüntü almayın, kötü örnek oluyor. Zaten seçimden sonra sigarayı bırakacağım" dedi. 
     YTP'yi engellemek için çok uğraşanlar olduğunu öne süren Cem, "İlk günden başlayarak sahte anketler yayınladılar. 'Bu parti büyümez' dediler. Çünkü bizim gibi bir partiye, hiç rastlanmamış. Bazıları açığı olmayan, karanlık işlerle ilgisi bulunmayan, diyet borcu olmayan partiden hoşlanmıyor" diye konuştu. 
     YTP'nin baraj sorunu bulunmadığını kaydeden Cem şunları söyledi 
     "O baraj YTP'nin önünde değil, bazılarının beyninde, zihinlerinde. Türkiye'de siyasi hava döndü. 15 gün öncesine kadar etkili olan ayıp yaklaşımın, etkisi kalmadı. YTP, seçimlerde başa güreşen partilerden bir tanesidir. İnsanlarımız, seçim sandığına gittiğinde, kendi vicdanı ile muhasebe yapacak ve 'Türkiye'yi en iyi kim yönetir' sorusuna verdiği cevaba göre kararını da ortaya koyacak." 
     





</TEXT>
</DOC>
