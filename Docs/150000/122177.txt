<DOC>
<DOCNO> 122177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sontur25.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr. Bülent Tanör son yolculuğuna uğurlandı... 
</HEADLINE>
<TEXT>

     Galatasaray Üniversitesi Hukuk Fakültesi Öğretim Üyesi Prof. Dr. Bülent Tanör, İstanbul'da törenle toprağa verildi. 
     Prof. Dr. Tanör için, Galatasaray Üniversitesi Ortaköy Yerleşkesi'nde tören düzenlendi. 
     Törende konuşan üniversitenin rektörü Prof. Dr. Erdoğan Teziç, Prof. Dr. Tanör'le 50 yıla varan dostlukları bulunduğunu anlatarak, ''Eğer yaşasaydı, Türkiye'nin son 50 yıllık siyasi tarihini en iyi o yazardı'' dedi. 
     Prof. Dr. Tanör'ün hastalığı döneminde İstanbul Üniversitesi'nde uğradığı tahkikatlar sonucu emekliliğini istediğini kaydeden Prof. Dr. Teziç, kendisinin de bunun üzerine Prof. Dr. Tanör'ü Galatasaray Üniversitesi'nin kadrosuna davet ettiğini bildirdi. 
     Prof. Dr. Teziç, duygularını ise ''Bülent, bu kadar erken ayrılmamalıydın...'' diye dile getirdi. 
     İstanbul Üniversitesi İstanbul Tıp Fakültesi Öğretim Üyesi Prof. Dr. Gencay Gürsoy da, Prof. Dr. Tanör'ü ''Bizim kuşağın yüz akıydı'' şeklinde nitelendirerek, ''Şu an O'nu, 40 yılını verdiği İstanbul Üniversitesi'nden uğurlayamamanın acısı ve üzüntüsünü yaşıyorum'' dedi. 
     
     EŞİNDEN DUYGUSAL SÖZLER... 
     Prof. Dr. Bülent Tanör'ün eşi öğretim üyesi Prof. Dr. Öget Tanör de eşinin ''Biz bir elmanın iki yarısıyız'' dediğini anlatarak, birbirlerine çok benzeyen çiftlerin evliliklerini uyumlu bir şekilde götürebildiklerini söyledi. 
     Prof. Dr. Öget Tanör, ''Bülent'e 2 yıldır söyleyemediğim bir şey var. Çünkü ölümü çağrıştırıyordu. Burada söylüyorum. Ben yaşadığım sürece nereye gidersem, ne yaparsam yapayım, bunları Bülent de yapacak. Çünkü o benim içimde olacak. Ben var oldukça, o da var olacak'' diye konuştu. 
     ÇYDD Genel Başkanı Prof. Dr. Türkan Saylan da, Prof. Dr. Tanör'ün, Mustafa Kemal Atatürk ile Kemalizmi en iyi anlayan ve gençlere en iyi anlatan kişi olduğunu kaydetti. 
     Konuşmalardan sonra Prof. Dr. Tanör'ün naaşı, alkışlar eşliğinde omuzlara alınarak cenaze aracına konuldu. 
     Prof. Dr. Bülent Tanör'ün cenazesi, daha sonra getirildiği Bebek Camii'nde kılınan ikindi namazının ardından Zincirlikuyu Mezarlığı'nda defnedildi. 
     Prof. Dr. Tanör'ün cenaze törenine, annesi Sabahat Ersin, kardeşleri Reha ve Ali Tanör ile yakınlarının yanı sıra eski Adalet Bakanı Aysel Çelikel, YTÜ Rektörü Prof. Dr. Ayhan Alkış, Marmara Üniversitesi Öğretim Üyesi Prof. Dr. İbrahim Kaboğlu ile öğretim elemanları, öğrenciler ve vatandaşlar katıldı. 
     Bu arada Devlet Bakanı ve Başbakan Yardımcısı Mehmet Ali Şahin, Bebek Camii'ndeki törene çelenk gönderdi. 
     





</TEXT>
</DOC>
