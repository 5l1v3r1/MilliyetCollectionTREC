<DOC>
<DOCNO> 101878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sonspo15.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
FİFA sıralamasında Milli Takım 11. sıraya yükseldi 
</HEADLINE>
<TEXT>

     Uluslararası Futbol Federasyonları Birliği'nin FIFA milli takımlar arasında yaptığı dünya klasmanında Türkiye, ağustos ayı değerlendirmesinde 707 puanla, 12. sıradan 11. sıraya yükseldi. 
     A millilerin, Avrupa klasmanında, 7. sıradaki yeri ise değişmedi. 
     203 ülke arasında yapılan değerlendirmede, 5. kez Dünya Şampiyonu olan Brezilya, 859 puanla ilk sırada yer alırken, bu ülkeyi 781 puanla Arjantin, 775 puanla İspanya, 772 puanla Fransa ve 764 puanla da dünya ikincisi Almanya izledi. Bu ülkelerden İspanya 1 sıra çıkarken, Dünya Kupası finallerinin gol atamayan ekiplerinden Fransa ise 2 sıra birden düştü. 
     Türkiye'nin, Avrupa Şampiyonası Eleme Grubu'ndaki en zorlu rakibi İngiltere, 728 puanla 8. sıradan, 7. sıraya çıktı. Diğer rakiplerden Slovakya, 577 puanla 1 sıra yükselerek 45., Makedonya, 440 puanla 1 sıra inerek, 91. ve grubun güçsüz ekibi Liechtenstein da 235 puanla 150. sırada kaldı. 
     Dünya klasmanında en büyük sıçramayı ise Okyanusya Şampiyonu Yeni Zelanda, 41 sıra yükselerek, 88.likten 47. duruma gelerek elde etti. Sıralamada Montserrat, 9 puanla sonuncu olarak klasmanda yer aldı. 
     





</TEXT>
</DOC>
