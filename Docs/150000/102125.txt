<DOC>
<DOCNO> 102125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/sontur31.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, CHP'ye böyle göz kırptı... 
</HEADLINE>
<TEXT>

     Kemal Derviş basın toplantısında herkesin merakla beklediği "hangi partiye girecek" sorusuna net bir yanıt getirmedi. Ancak konuşmasından herkes CHP'ye girmek için son bir kez daha masaya oturacağı izlenimi edindi. İşte Derviş'in CHP'ye yeşil ışık yakan sözleri 
     "Öte yandan, Deniz Baykal'ın attığı adım, yaptığı çağrı bence çok önemlidir, çok olumlu karşıladım. Bu çağrı merkez soldaki sosyal demokratların ve demokratik solda duran insanların çağdaş biraraya gelmelerine bence kapıyı açmıştır. Tabii iş bitmiş değil. Bu konuda mutlaka çabanın sürmesi gerekir. Ama sanıyorum bugün kendisiyle görüşmedim. Ama, gelin konuşalım, çalışalım, bu işi yapalım demesi önemli ve yeni... Bu adımı Sayın Baykal attı. Bu konuda bence çalışmaların devam etmesi ve daha da ileriye götürülmesi gerekir. 
     Zorluklar var, bunlar olacaktır. Fakat mutlaka 4 Kasım'da Meclis'de güçlü bir sosyal demokrat, demokratik sol hareketin temsil edilmesi ve oyların mümkün olduğu kadar boşa gitmemesi Türk demokrasisi için Türkiye'deki emeğin, sanayinin, çiftçinin esnafın da bence yararına olacaktır. 4 Kasım'dan sonra dengeli, toplumun ana akımlarını yansıtan bir Meclis'in olması ve bu Meclis'te ekonomiyi yönetecek bir iktidarın destek bulması, Türkiye'nin şu andaki en önemli önceliğidir, bu çabam devam edecek. 
     ''Sayın Baykal'ın çağrısını çok olumlu buldum. Sivil toplum örgütlerinin yardımcı olurlarsa bu çabalar ileride başarı göstermiş olur. Daha hızla ve uyumlu hareket edecek bir hükümetin inşallah oluşmasının zeminini hazırlamış olur. Baykal önemli bir adım attı.'' İttifakların hiç kimseye karşı yapılmadığını ifade eden Derviş, bunun birisine karşı birleşmesi için değil, daha istikrarlı çoğunluğun oluşması için olduğunu belirtti. 
     Bir partiye katılmanın yetmediğini, vatandaşın önüne yenilik, gençlik boyutu ağır basan bir seçeneğin konulması gerektiğini vurgulayan Derviş, ''Deniz Baykal bence bu konuda çok önemli bir adım atmıştır. Bu çalışmaları birlikte sanıyorum yürüteceğiz, konuşacağız. Bir sonuca varacağımızı sanıyorum. Ama kimseyi dışlamamız lazım. Sosyal demokrat yüzde 1 oyu bile gözden çıkarmamamız lazım'' 
     





</TEXT>
</DOC>
