<DOC>
<DOCNO> 146953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/yazar/altan.html </URL>
<DATE> 2003/04/02/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Bizim "pancar motoru"nun başına döndük yine... 
</HEADLINE>
<TEXT>

     Geçen haftanın ortasına kadar Paris’teydik. Concorde Meydanı da yerli yerinde duruyordu, Bastille Meydanı da, Notre - Dame da... 
     Sokaklardan, caddelerden, bulvarlardan arabalar otobüsler geçiyordu yine... Kadınlar erkekler yürüyordu yine... 
     Kafelerde de yine kadınlı erkekli insanlar oturuyordu. Genç anneler - babalar yeni yürümeye başlamış minikleriyle dolaşıyorlardı yine... 
     Ne tuhaf, 50 yıl önce de yine kadınlı erkekli insanlar oturuyorlardı kafelerde 30 yıl önce de 20 yıl önce de 10 yıl önce de... 
     Herhalde hep aynı insanlar değildi oturanlar ama ilk bakışta sanki hep aynı insanlarmış gibi geliyordu bendenize... 
     Eskiden bu yana, sade patenliler çoğalmıştı, kaykaylılar da... 
     
     Paris’e gittiğimiz günün ertesi cumartesi, Republique’le Bastille arasında 300 bin kişilik "Savaşa hayır - Yaşasın barış" mitingi vardı. Bazı metro istasyonları kapanmış, trafik tümden durmuştu. 
     Paris’teki mitingler, gazeteler, TV’ler her zaman garip şeyler düşündürmüştür bana... 
     Soğuk Savaş yıllarındaki gençliğimin militerleriyle, şimdi Palais Royal’deki bir kafede baş başa buluşsaydık... 
     O yıllarda Türkiye’nin ekonomik yapısını saydamlaştırmaya kalkmanın, nasıl "milli birlik ve beraberliği bozmak" sayıldığını konuşsaydık... 
     Mitterrand’ın, Georges Marchais’nin, Aragon’un şayet Türk olsalardı, başlarına neler gelebileceğinden söz açsaydık... 
     Ve Pentagon’la özdeşleşmenin kimlere ne gibi geziler, davetler, harcırahlar ve PX olanakları sağlamış olduğundan dem vursaydık. 
     
     Soğuk Savaş yıllarındaki gençliğimin militerlerine kimbilir daha neler anlatırdım bugünkü yaşımda ve bugünkü Paris kafelerinde... 
     Türkiye’de hamasetin gümbür gümbür olup da, neden saydamlığın bir türlü benimsenmemiş olduğunu gözden geçirirdik... 
     Neden bizim üniversitelerde, ortaçağ manastırlarındaki rahibelerle ilgili bir "Lesbianisme" araştırmasıyla, Yakındoğu kırsalında "inceste" araştırması yapılmamış olduğunu sorardım. 
     Bilimsellik dışı bir hamasetin, üniversiteleri yozlaştırıp yozlaştırmadığını tartışır ve Türkiye’nin çeşitli alanlarda evrensel kadrolardan yoksun oluşunun "onlar - biz" ayrımına çengelli kapalı bir oligarşik düzenden de mi köklendiğini irdelerdik. 
     Birkaç kadeh de şarap içerdik. 
     Sonra onlara bazı yapıların köşelerindeki plaketleri gösterirdim "Hukuk öğrencisi 21 yaşındaki bilmem kim, burada öldürüldü"... 
     İkinci Dünya Savaşı’nda, Paris’in işgali sırasında, direnişe geçtikleri için öldürülmüş gençler... 
     
     Geçen çarşamba, Köyceğiz’den aile dostumuz olan ve o yörenin kanalizasyon yapımıyla ilgili Alman mühendis Hartmut Beck ile eşi Petra’nın ısrarını kıramayıp Paris’ten Frankfurt’a, oradan da Beck’lerin oturduğu Odenwald bölgesideki Frankenhausen "villa köy"üne gittik. 
     Köyün kilisesi yanında da iki küçük anıt taş gözüme çarptı. 
     O taşların üstünde de, 1871 Sedan Savaşı’yla, I. Dünya Savaşı’nda, o köyden savaşta ölmüş gençlerin adları vardı. 
     Fransız gençleri de, Alman gençleri de gerçekten vatanları için mi yoksa o dönem politikacılarının gizli avanta hesapları nedeniyle mi ölmüşlerdi 
     Ve şimdi Paris’te 300 bin kişi hep bir ağızdan bağırıyordu "Savaşa hayır, yaşasın barış " 
     Fransız frangıyla, Alman markı euro’da buluşmuş, her iki ülke de Avrupa Birliği bayrağı altında neredeyse bütünleşmişti... 
     Peki, 60 yıl, 85 yıl, 132 yıl önce o gençler niçin ölmüşlerdi ki 
     
     Irak’ta da yine savaş... 
     Uçaklar, bombalar, toplar, tanklar ve ölüp ölüp gidenler... 
     Saddam’la Bush’un sürdürmek istedikleri politik saltanatlar uğruna öldüklerini bilmeden ölüp ölüp gidenler... 
     Ve karşılıklı hamasi demeçler, abartmalar, suçlamalar... 
     
     "Ulus - devlet" modeli, hiç kuşkusuz çok avanta sağladı siyasal demagoglar saltanatına... 
     Ya peki, yönetilen insan yığınlarına 
     Küresel insanlığın sanırım ayakları yavaş yavaş suya ermede... 
     
     Tarihsel değişimi durdurma olanağı yoktur... 
     Ölen ölecek, kalan kalacak ve elbet bu dönemler de değişecek... 
     Ve kimbilir neler konuşulacak 2103 yılında .. 
     Duruma güncel açılardan baktığımızda ise, haziranda kimbilir neler konuşacağız, sonbaharda kimbilir neler ve gelecek yılbaşında kimbilir neler .. 
     Yazı adamları, özellikle oligarşik yapılanmaların aşılamadığı yörelerde, saydamlığa yöneldikleri için, büyük acılar çektiler 20. yüzyılda da... 
     
     







</TEXT>
</DOC>
