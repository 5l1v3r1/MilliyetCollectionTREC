<DOC>
<DOCNO> 111780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sondun01.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Biz barış istiyoruz" 
</HEADLINE>
<TEXT>

     ABD Başkanı George W. Bush, ABD'nin Irak'a karşı hemen savaş başlatacağı veya savaşın kaçınılmaz olduğunu reddederek, savaşı önlemenin, Irak lideri Saddam Hüseyin'e bağlı olduğunu söyledi. 
     Ohio'daki Cincinnati Müze Merkezi'nde ulusa seslenen Bush, ABD'nin Irak'ı büyüyen bir tehdit olarak görmesinin nedenlerini anlattı. 
     Bush konuşmasında, Irak'ın elindeki kitle imha silahlarının, ABD'nin yanısıra, Türkiye ve İsrail için de tehdit oluşturduğunu vurguladı. 
     ABD Başkanı, Irak'ın kitle imha silahlarıyla oluşturduğu tehdidin, zamanla daha da kötüleştiğine işaret ederek, "umarım askeri operasyon gerekmez. Ama gerekebilir de. Korku içinde yaşamayı reddediyoruz ve Saddam'ın bize şantaj yapmasına izin vermeyeceğiz" dedi. 
     Bu hafta ABD kongresinin, Irak'a gerekli görüldüğünde askeri operasyona destek veren bir karar çıkarmasının beklendiğini hatırlatan Bush, bunun Saddam'a iyi bir mesaj olacağını ve Saddam'ın da, zamanının azaldığını anlayacağını söyledi. 
     ABD'nin, 11 Eylül saldırılarının ardından, "okyanusun terörist tehditlere karşı ülkeyi korumaya yetmediğini" anladığını vurgulayan Bush, "biz barış istiyoruz. Ancak durumu bu diktatöre bırakırsak barış olmayacak. Ne kadar beklersek, Saddam o kadar güçlenecek" dedi. 
     Bush, Saddam'ın savaştan kaçınmak için yapabileceklerini ise, hemen bütün elindeki kitle imha silahlarını BM gözetiminde yok etmesi, ülke dışında başlattığı kitle imha silahı üretimine yönelik faaliyetlerine son vermesi, hiç ertelemeden bütün mekanlara ve istenen zamanda BM gözlemcilerinin denetimine izin vermesi, terörizme desteğini sona erdirmesi, sivilleri öldürmekten vazgeçmesi, gıda için petrol programı dışında ticareti kesmesi ve Körfez Savaşı'ndan bu yana kayıp olan Amerikan pilotu hakkında bilgi vermesi gibi adımlar olarak sıraladı. 
     Bush konuştuktan sonra, Beyaz Saray, Irak'ın nükleer programına ait iki tesisi yeniden inşaa etmekte olduğunu gösterdiğini ileri sürdüğü gizli uydu fotoğraflarını yayınladı. 
     





</TEXT>
</DOC>
