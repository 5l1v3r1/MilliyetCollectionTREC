<DOC>
<DOCNO> 139606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/yasam/yas00.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Makam odasında kıskançlık cinayeti 
</HEADLINE>
<TEXT>

Karım beni aldatıyor’ şüphesi Uzman Çavuş Tolga Bahar’ı yiyip bitiriyordu. Sonunda, yüzleştirmek için yüzbaşının odasını bastı. Ve hem karısını hem de eski komutanını kurşun yağmuruna tuttu 
     BÜLENT OKUTAN, BARIŞ DURAK Şanlıurfa DHA 

     Şanlıurfa’nın Birecik ilçesi Jandarma Bölük Komutanı’nın makam odasında dün çifte cinayet işlendi. Eşi Selda Bahar’ı ilişkisi olduğunu öne sürdüğü eski Bölük Komutanı Yüzbaşı Gökhan Oğuz’la yüzleştirmek için makam odasına götüren Uzman Çavuş Tolga Bahar, tartışma sırasında tabancasını çekip her ikisini de üzerlerine birer şarjör mermi boşaltarak öldürdü. 
     
     Birecik’e geri döndü 
     Çifte cinayetle noktalanan olaylar şöyle gelişti. Birecik’te görev yapan Uzman Çavuş Tolga Bahar’ın 35 tayini 30 Ağustos’ta Ordu’ya çıktı. Yeni görev yerine giden Bahar, daha önce Yüzbaşı Oğuz’la ilişkiye girdiği konusunda şüphelendiği eşi Selda ile sık sık tartışıyordu. Uzman Çavuş Bahar, en sonunda eşi Selda’yı Birecik’e götürerek Yüzbaşı Oğuz’la yüzleştirmeye karar verdi. 
     
     İki şarjör boşalttı 
     Ve nihayet dün eşi Selda ile birlikte eski görev yeri Birecik Jandarma Bölük Komutanlığı’na giden Bahar, doğruca Yüzbaşı Gökhan Oğuz’un makam odasına girdi. Makam odasında başlayan tartışmanın büyümesi üzerine Bahar, tabancasına sarıldı ve saat 11.00 sıralarında odadan peş peşe silah sesleri geldi. Bahar, tabancasını çekerek Oğuz ve eşi Selda’yı kurşun yağmuruna tuttu ve üzerlerine birer şarjör mermi boşalttı. Yüzbaşı Oğuz ve Selda Bahar olay yerinde ölürken Uzman Çavuş Tolga Bahar gözaltına alındı. Şanlıurfa Valisi Şükrü Kocatepe ile Emniyet Müdürü Kutlay Çelik, olaydan sonra Birecik’e gelerek Kaymakam Ali Çınar’dan olayla ilgili bilgi aldı. Yetkililer, Tolga Bahar’ın ilk ifadesinde eşinin, komutanıyla ilişkisi olduğunu öne sürdüğünü belirterek, çok yönlü soruşturma başlattıklarını bildirdi. 
     
     Askeri mahkemede 
     Yüzbaşı Gökhan Oğuz ve kendi eşini komutanın makam odasında tabancayla öldüren uzman çavuş Tolga Bahar, askeri mahkemede yargılanmak üzere Gaziantep’e götürüldü. Olayda yaşamını kaybeden Yüzbaşı Oğuz ile Selda Bahar’ın cenazeleri ise memleketlerine gönderildi. 
     
     



 YAŞAM 



















</TEXT>
</DOC>
