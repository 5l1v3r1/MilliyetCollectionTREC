<DOC>
<DOCNO> 148454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/guncel/agun.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam’ın son yemeği miydi 
</HEADLINE>
<TEXT>

Saddam’ın Mansur’daki bir restoranda olduğu istihbaratını alan ABD bölgeye 900 kiloluk 4 bomba attı. Cesetlere DNA testi yapılacak... 
     DIŞ HABERLER SERVİSİ 

     Bağdat’ı kuşatan ve önceki gün Saddam Hüseyin’in üç Başkanlık Sarayı’nı kontrol altına aldıklarını açıklayan Amerikan birlikleri, Irak lideri ve 2 oğluyla birlikte, üst düzey Iraklı yetkililerin buluştuğu öne sürülen bir restoranı hedef aldı. Baas Partisi’nin kalesi olarak görülen batıdaki Mansur semtinde bulunan bir restoranda, Saddam’ın, oğulları Uday, Kusay ve diğer üst düzey yetkililerle buluştuğu yönünde istihbarat alan ABD ordusunun, önceki gün Türkiye saatiyle 13 00’te bölgeyi tek bir B - 1B uçağı kullanarak vurduğu açıklandı. 
     
     2 ADET JDAM’LA VURDULAR 
     Katar’daki ABD Merkez Komutanlığı sözcüsü Binbaşı Brad Bartlett, saldırıda her biri yaklaşık 900 kilogramlık 2 adet JDAM bombası ve 2 adet sığınak delici özel bomba atıldığını söyledi. Bölgede 18 metrelik bir krater oluşturan saldırı, "Saddam öldü mü, ölmedi mi " tartışmalarını doruk noktasına çıkarırken, restorandan şu ana kadar 2 cesedin çıkarıldığını belirtildi. Yetkililer, bombardımanda 12 kişinin daha öldüğünün sanıldığını kaydetti. İsmini açıklamayan bir yetkili ise, "Olay yerinde çalışmaların sürdüğünü, DNA testlerinin yapılacağını" söyledi. 
     ABD deniz piyadelerinin de, Reşid askeri havaalanını ele geçirdikleri iddia edildi. Bu arada, dün ilk kez Bağdat semalarında görülen Apache’ler de Reşid üssüne ateş açtı. Saddam’a ait saraylardan birinde sabahlayan ABD kuvvetleri, sabahın erken saatlerinden itibaren bölgeyi karadan ve havadan yoğun bombardımana tuttu. 
     Bu arada Bağdat’a yönelik yoğun bombardıman dün gece de sürdü. Başkentte başgösteren kargaşadan yaralananlar resmi hükümet binalarını yağmaladığı bildirildi. Bağdat’ın hastaneleri yaralılar için narkozsuz ameliyatlar yaparken savaş yaralılarını tedavide de aciz duruma düştü. 
     
     12 DAKİKADA GÖREVİ BİTİRDİK 
     Saddam Hüseyin’in öldürülmesi amacıyla Amerikan B - 1 bombardıman uçağından atılan bombaların, emrin gelmesinden sadece 12 dakika sonra kullanıldığı ortaya çıktı. ABD’li Yarbay Fred Swan, bölgeden telefon bağlantısıyla Pentagon’daki gazetecilere yaptığı açıklamada, "Hedefe 4 bomba attık, bombaların atılması 12 dakika sürdü" dedi. Swan, bombalardan ikisinin 900 kiloluk GBU - 31 olarak bilinen JDAM tipi, diğer ikisinin de sığınak imha eden özel bombalar olduğunu kaydetti. Swan, B - 1 mürettebatının, bombaların bırakılmasından sonra gerçekten hedefe bakmadığını da açıkladı. Uçağın 4 mürettebatından biri olan Swan, imha edilen binada kimin olduğunu bilmediğini de sözlerine ekledi. 
     
     


GÜNCEL 



















</TEXT>
</DOC>
