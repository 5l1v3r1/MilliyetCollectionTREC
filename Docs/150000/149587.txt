<DOC>
<DOCNO> 149587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/sonspo13.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Lav İnandığımız yolda, dümenimizi kırmadan gidiyoruz... 
</HEADLINE>
<TEXT>

     Kocaelispor'u 2-0 yenen Ankaragücü'nün Teknik Direktörü Tevfik Lav, ''İnandığımız yolda, dümenimizi kırmadan gidiyoruz'' dedi. 
     Lav, karşılaşma sonrası yaptığı basın toplantısında çok zor bir maç olacağını, canla başla mücadele eden bir Kocaelispor ile karşılaşacaklarını tahmin ettiklerini belirterek, ''Kocaelispor ilk yarıda çok iyi kapandı. İlk etaptaki planımız 1. devrede onları yormaktı. Bunu da başardık. 2. yarıda daha açık fark da gelebilirdi'' diye konuştu. 
     Yakalamayı istedikleri istikrara yavaş yavaş kavuştuklarını vurgulayan Lav, şunları söyledi 
     ''Bursaspor, Adanaspor ve Samsunspor galibiyetleri bunun en büyük göstergesi. Başarı bir tercihdir, hedefe bağlılıktır. Ankaragücü, ligde kendinden söz ettiren bir ekip olacak. Hedefimiz iyi futbol oynayan ve yenilmeyen bir Ankaragücü yaratmak.'' 
     
     KURTAR ''UMUDUMUZ SÜRÜYOR'' 

     Kocaelispor Teknik Direktörü Güvenç Kurtar, Ankaragücü karşısında kötü bir oyun sergilediklerini ifade ederek, şunları söyledi 
     ''Takım beklemediğim kadar kötü oynadı. Belki rakım veya hava sıcaklığı etkili olmuş olabilir. Ancak Ankaragücü de aynı şartlarda oynadı. Futbolcularım iyi olmayabilir, ama ben de iyi olmayabilirim. Ligde, düşme hattındaki rakiplerimiz de puan kaybediyor. Umudumuz sürüyor.'' 
     





</TEXT>
</DOC>
