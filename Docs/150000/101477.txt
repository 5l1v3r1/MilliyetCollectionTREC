<DOC>
<DOCNO> 101477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sonspo12.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan'dan Coulibaly'e teklif "25 gol at, Mercedes'i kap" 
</HEADLINE>
<TEXT>

     Diyarbakırspor Kulübü Başkanı Ali İhsan Kaya, yeşil-kırmızı renklere bağladıkları forvet oyuncu Coulibaly'e sezon boyunca 25 gol atması durumunda Mercedes marka otomobil hediye edileceğini söyledi. 
     Ali Gaffar Okkan Spor Tesisleri'nde bir basın toplantısı düzenleyen Ali İhsan Kaya, son transfer olarak düşündükleri forvet oyuncu Coulibaly'nin takıma yararlı olacağını belirterek, ''Yönetim ve hocamızın isteği doğrultusunda transferini gerçekleştirdiğimiz Coulibaly ile takımdaki eksikliklerimizi giderdiğimize inanıyorum'' dedi. 
     Altay maçında tek forvetle oynadıkları için sahadan beraberlikle ayrıldıklarını da ifade eden Kaya, şöyle konuştu 
     ''2 forvet oyuncuyla oynamış olsaydık Altay maçından galibiyetle ayrılabilirdik. Orta alan ve defanstaki oyuncularımız ve yedekteki arkadaşlarımıza yeni transfer de eklenince bir eksiğimiz kalmadı diyebilirim. Coulibaly'den büyük başarılar bekliyorum. 18 gol atarsa kendisine bir otomobil, 20 gol atarsa BMW marka bir otomobil hediye edeceğiz. Diyarbakırspor olarak tek hedefimiz, UEFA Kupası'na katılmaktır.'' Yeşil-kırmızı formayı giyerek gazetecilere poz veren Coulibaly ise, teknik direktör Hüseyin Kalpar'ı daha önceden tanıdığını ve çok iyi bir çalıştırıcı olduğunu belirterek, ''İnşallah alacağımız sonuçlarla hepimiz mutlu oluruz'' dedi. 
     Coulibaly, başkan Kaya'nın gollere karşılık araba sözüne ''25 gol atarsam ne alırsın'' deyince, Kaya'da, ''25 gole karşılık bir Mercedes otomobil hediye ederiz'' yanıtını verdi. 
     





</TEXT>
</DOC>
