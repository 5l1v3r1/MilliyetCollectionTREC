<DOC>
<DOCNO> 106630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/dunya/adun.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dostum, kendine dost 
</HEADLINE>
<TEXT>

Çeyrek yüzyıldır süren savaşta harabeye dönmüş Afganistan sefalet içinde yüzerken Özbek savaş ağası Dostum kendisine kapalı yüzme havuzlu saray yavrusu yaptırdı 
     DIŞ HABERLER SERVİSİ 

     Türkiye ile yakın ilişki içindeki Özbek asıllı Afgan General Abdül Raşid Dostum kuzeydeki Şıbırgan kentinde yaptırdığı kapalı yüzme havuzlu, muhteşem villasıyla uluslararası basına haber konusu oldu. 
     Tüm malzemeleri İran, Özbekistan ve Pakistan’dan getirilen ve bir saray yavrusunu andıran yapı, iç döşemesi ve dekorasyon giderleri hariç 60 bin dolara 90 milyar liradan fazla mal oldu. Bu rakamın Afganistan gibi yoksul bir ülke için çok büyük bir harcama olduğu ifade ediliyor. 
     
     O yüzüyor, Amerikalılar koruyor 
     Ülkenin kıt kaynaklarının aşırı lüks için kullanılmasının yarattığı çelişki ortadayken Hamid Karzai yönetiminde Savunma Bakan Yardımcılığı görevini üstlenen Dostum, yabancı misafirlerini ağırlamak için yaptırdığını öne sürdüğü villasıyla gösteriş yapıyor. 
     AP’nin haberine göre, inşaatı 7 yılda tamamlanan villanın içindeki 15 metre uzunluğundaki yüzme havuzunun açılışını önceki gün bizzat Dostum yaptı. Dostum havuzda kulaç atarken güvenliği Amerikalı özel komandolar sağladı. 
     AP, Afgan mimar Gulam Sakhi tarafından inşa edilen villanın lüks olmasına karşın çiğ renklerle süslenmiş, zevksiz bir yapı olduğunu vurguladı. AP’nin tanımlamalarına göre, bir düzine kadar avize, içine renkli lambalar yerleştirilmiş kolonlar ve spiral bir merdivenle çıkılan tramplen son derece taşralı bir zevki yansıtıyor. 
     
     Afganistan’ın tek havuzlu binası 
     Bina içindeki hava küf kokuyor, sandalyeler ise plastik. Peluş koltuklar, bir hamak, yakut kırmızısı Afgan halıları göze çarpan eşyalar arasında. Çevreden stereo müzik sesi yükseliyor. Havuzun yanında 2 sauna, jakuzi ve bir masaj odası bulunuyor. 
     Dostum’un etrafı yüksek duvarlarla çevrili villası ülkenin ilk ve tek yüzme havuzlu binası olma özelliğini de taşıyor. 
     
Lüküs hayat, oh ne rahat      General Dostum’un yüzme havuzlu villası İran, Pakistan ve Özbekistan’dan ithal edilen malzemelerle yapıldı. Dostum’un villasının içindeki havuzun bir benzeri de bina dışında yapılacak. Bunun için taş kırma işçileri hummalı bir çalışma içinde. Günde 2 dolar kazanan işçiler "Dostum’a helal olsun, O bizi Taliban esaretinden kurtardı, yollar, okullar inşa ettirdi. Halkın da girebileceği havuzlar olması iyi olurdu ama..." diye konuşuyorlar. 
     



 DÜNYA 











</TEXT>
</DOC>
