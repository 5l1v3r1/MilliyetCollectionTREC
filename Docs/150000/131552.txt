<DOC>
<DOCNO> 131552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sontur27.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK doktorları, komisyonla özel hastanelere hasta mı yolladı 
</HEADLINE>
<TEXT>

     SSK'ya iyileştirici tıbbi malzeme alımına ilişkin yürütülen ''Neşter Operasyonu'' soruşturmasında, SSK doktorlarının, özel hastanelere komisyon karşılığı hasta gönderdikleri, ''hasta yönlendirme'' adı verilen sisteme ilişkin para hareketlerinin tespit edildiği bildirildi. 
     Edinilen bilgiye göre, ''Neşter Operasyonu''nun, ''planlanan bölümünün tamamlandığı'', iyileştirici tıbbi malzeme satan firmaların yetkilileri ve firmalarla ilişkili doktorlara yönelik çalışmaların devam edeceği, ancak bundan sonraki aşamada bürokratlarla ilgili inceleme yapılacağı kaydedildi. 
     Soruşturmada, özel hastanelerin, 2001 yılında firmalardan 13 trilyon lira komisyon aldığının tespit edildiğini belirten yetkililer, SSK hastanelerinde ihale şartnamelerinin, bazı firmaların ürünlerinin özelliklerine göre hazırlandığını bildirdiler. Yetkililer, tıbbi malzeme satan firmaların, Anadolu'yu karış karış gezerek doktorların her türlü özelliklerini tespit ettiklerini ve buna göre bir yaklaşım sergilediklerini ifade ettiler. 
     SSK doktorlarının, hastaları özel hastanelere komisyon karşılığı gönderdiklerini belirten yetkililer, bütün Türkiye'de, ''hasta yönlendirme'' sisteminin işlediğini, buna ilişkin banka hareketlerini gösteren belgelerin dosyada olduğunu ifade ettiler. Yetkililer, sevk edilen her hasta için doktorlara para ödendiğini, bayram gibi özel günlerde de hediye gönderildiğini bildirdiler. 
     
     ''ŞAKALAŞIYORDUK'' 
     Rüşvet ilişkilerini ortaya koyan belgelerin ve özellikle telefon görüşmesi kayıtlarının gözaltına alınan kişilere sorulduğunu, ancak söz konusu kişilerin ''kendi aramızda şakalaşıyorduk'' yanıtı verdiklerini ifade eden yetkililer, soruşturmanın ''yolsuzluk'' boyutunun yanı sıra, ''insan sağlığı açısından tehlike olan'' bölümü bulunduğunu da belirttiler. 
     Özel hastanelerde uygulanan anjiyo işlemine ilişkin bilgilerin bir CD'ye kaydedildiğini, bu CD'lerdeki dikkat çekici bilgileri bilirkişilere incelettiklerini belirten yetkililer, CD'lerde bir hastaya 1 stend takıldığı bilgisine yer verilirken, dosyalarda aynı hastaya 5-6 stend takıldığının görüldüğüne dikkati çektiler. Yetkililer, ''ameliyat olması gereken bazı hastalara stend takıldığını, bazı uzman olmayan doktorların deneme yanılma yöntemiyle anjiyo yaptıklarının ortaya çıktığını'' öne sürdüler. 
     





</TEXT>
</DOC>
