<DOC>
<DOCNO> 112573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/sondun08.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey İrlanda'da casus krizi hükümeti sallıyor 
</HEADLINE>
<TEXT>

     Kuzey İrlanda parlamentosunda ortaya çıkan casus krizinin ardından yaşanan siyasi kriz sonucu, parlamento ve hükümetin çalışmalarının Pazartesi gece yarısı askıya alınabileceği bildirildi. 
     Telegraph gazetesi, siyasi gözlemcilerin, bu durumda yasa gereği 1 Mayıs 2003'te yapılması planlanan seçimlerin de erteleneceği görüşüne yer verdi. 
     İngiltere Başbakanlığı'na yakın bir kaynağın bu ihtimalleri doğruladığını yazan gazete, söz konusu kaynağın, "Daha taraflar arasındaki anlaşma sağlanamamışken, 1 Mayıs 2003 tarihinde seçim yapılmasının anlamı olmayacaktır" dediğini duyurdu. 
     108 üyeli Kuzey İrlanda parlamentosunu Pazartesi günü dördüncü kez askıya alınma tehlikesiyle karşı karşıya bırakan kriz ise geçen günlerde polisin Sinn Fein'in parlamento ve Belfast'taki ofislerine yaptığı baskınlar sırasında, casusluk kuşkusu yaratan deliller ele geçirmesi sonucunda ortaya çıkmıştı. 
     Kuzey İrlanda Başbakanı ve Birlik Partisi lideri David Trimble, İngiltere Başbakanı Tony Blair'den önümüzdeki Salı gününe kadar Sinn Fein'in kabineden çıkarılmasını istemiş, aksi takdirde istifa edeceklerini söylemişti. 
     





</TEXT>
</DOC>
