<DOC>
<DOCNO> 137835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/guncel/gun01.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinir geren pazarlık 
</HEADLINE>
<TEXT>

Bir türlü tamamlanamayan pazarlıklarda Washington’dan gelen yeni talepler, Türk tarafını şaşırttı. ABD şimdi de, Askerlerimiz çarşıda yapacağı harcamalarda KDV ödemesin’ diyor... 
     UTKU ÇAKIRÖZER, SEÇKİN ÜREY, ELÇİN ERGÜN, ÖNDER YILMAZ Ankara 

     Türkiye’nin Irak operasyonuna vereceği destek için yürütülen pazarlıklar ekonomik yardım paketinde kilitlendi. Türkiye’nin 15 maddelik talep listesine ABD Büyükelçisi sadece sözlü yanıt getirince Başbakan Abdullah Gül, ABD Dışişleri Bakanı Colin Powell’a, "Elçiniz geldi, ama istediğimiz yanıtı getirmedi. Tezkereyi çıkarmak için bize yazılı garanti gönderin" karşılığını verdi. Milliyet’in sorularını yanıtlayan Ali Babacan, "ABD’de bize hibe ya da hibe karşılığı uzun vadeli, düşük faizli kredi olanağı önermişlerdi. Biz bu öneriye karşı somut taleplerimizi yollamıştık. Verdikleri yanıt tatmin edici bulunmadı. Yazılı doküman alınmadıkça tezkereleri sevk edemeyiz" dedi. Ancak tüm bu gelişmelere rağmen, Ankara’da dün yaşanan yoğun trafik sonunda, hükümette ABD ile uzlaşma beklentisi yükseldi. Hafta sonuna kadar uzlaşmanın sağlanabileceği ve tezkerenin bu aşamadan sonra TBMM’ye gönderilebileceği beklentisi arttı. 
     
     ’HİBEYİ ARTIRIN’ 
     İlginç ayrıntılara sahne olan pazarlıklarda ABD, Türkiye’ye iki alternatif sundu 
     1- Dış askeri borçlardan FMS 2 milyar doların silinmesi ve 4 milyar dolar karşılıksız nakit yardımı. 
     2- FMS borçlarının 2 milyar dolarının silinmesi ve 25-30 milyar dolar arası, dört yıl ödemesiz, 15 yıl vadeli, düşük faizli kredi. 

</TEXT>
</DOC>
