<DOC>
<DOCNO> 134069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sondun20.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da Türk temizlikçi kadının cinayeti esrarını koruyor 
</HEADLINE>
<TEXT>

     Almanya'nın Münster kenti yakınlarındaki Telgte kentinde bir jimnastik salonunun önünde öldürülen Ayten D. adlı temizlikçi kadınla ilgili soruşturma sürüyor. 
     Münster Başsavcısı Wolfgang Schweer, Ayten D.'nin de aralarında bulunduğu 3 temizlikçi kadının öldürülmesiyle ilgili olarak henüz hiçbir somut delil elde edemediklerini söyledi. 
     Kurbanların, çok yakın mesafeden başlarına sıkılan birer kurşunla öldürüldüğünü belirten Schweer, bunun da cinayetlerin bilinçli ve soğukkanlı bir şekilde işlendiğini gösterdiğini kaydetti. 
     Kadınların yakınlarının ifadelerinin alındığını ve eşlerinin hala şok altında olduğunu bildiren Schweer, cinayetlerin, kıskançlıktan ya da aile içindeki sorunlardan kaynaklanmadığının tahmin edildiğini sözlerine ekledi. 
     Schweer, kadınların değerli eşyalarının çalınmadığını, jimnastik salonunun da soyulmadığını söyledi. 
     Temizlikçi kadın arkadaşlarıyla birlikte jimnastik salonunu temizledikten sonra gece yarısı öldürülen Ayten D., hamile ve 1 çocuk sahibiydi. 
     





</TEXT>
</DOC>
