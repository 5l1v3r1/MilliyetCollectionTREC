<DOC>
<DOCNO> 122344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sontur15.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ağar, adaylığını Çiller'i uyararak açıkladı... 
</HEADLINE>
<TEXT>

     DYP Genel Başkanlığına adaylığını resmen açıklayan Mehmet Ağar, rakibi İlhan Kesici'ye işaret verdiği iddiaları nedeniyle Tansu Çiller'e kongre sürecine müdahale etmeme uyarısında bulundu. 
     Ağar, kendisine destek veren DYP'lileri arkasına alarak 14-15 Aralık'ta yapılacak DYP büyük kongresinde Genel 
     Başkanlığa aday olduğunu açıkladı. 3 Kasım seçim sonuçlarının katı lider sultasına dayalı mekanizmanın millet tarafından tasviyesi olduğunu ifade eden Ağar, bayramdan sonra yapmayı düşündüğü adaylık açıklamasını tabanın isteği doğrultusunda öne aldığını bildirdi. 
     Celal Bayar'dan başlayarak bütün liderlerinin ismini tek tek söyleyen ve bütün geçmişe saygılı olduklarını ifade eden Ağar, DYP kulislerinde rakibi İlhan Kesici'yi işaret ettiği ileri sürülen Tansu Çiller'in dönemine de saygılı olmak istediğini söyledi. Ağar, şöyle konuştu "Çekildim denilince, çekilinmelidir. Delegelerin hür iradeleriyle ortaya koyacağı iradeye gölge düşürmemek gerekir. Yakın geçmiş de saygılı olmak istiyoruz. Kimsenin bizim tahammül ve saygı sınırlarını zorlamaya hakkı yoktur. Hiç kimse hür kongre sürecine müdahale etmesin. Hiç kimse de emanetçiliğe heveslenmesin. Bu parti tabanının kabul edemeyeceği birşey. 
     Kimse başkalarının arkasına geçerek bizimle mücadele içinde olmasın. Halep oradaysa arşın burada." 
     
     KESİCİ'YE ZİGZAG SUÇLAMASI 
     Çizgisinde sapma olmadığını vurgulayan ve kartvizitlerinde DYP'nin bürokratı ve Bakanından başka bir partinin sıfatının yer almadığını belirten Ağar, "Çizgimizde zigzag olamaz" diyerek Kesici'ye mesaj gönderdi. 
     "Kapımız, gönlümüz ve telefonuzuz 24 saat herkese açık olacaktır" diyen Ağar, adaylığını "Ben merkezli yanlış liderlik anlayışına tavır koyuyorum ve tabanın arzusu istikametinde genel başkan adaylığımı açıklıyorum. Allah yardımcımız olsun" dedi. 
     
     AK KOYUN KARA KOYUN 14 ARALIK'TA BELLİ OLACAK 
     Ağar, 68 il başkanının İlhan Kesici'yi desteklediklerine ilişkin açıklama anımsatılınca, Kesici'ye destek veren iller arasında gösterilen Ankara delegasyonunun kendisini destekleyen bildirisini okudu. 
     Kongre sonucunun kongre salonunda alınacağını belirten Ağar, "Ak koyun kara koyun 14 Aralık'ta belli olacak" dedi. 
     Ağar, Çiller'in kongre üzerinde hakim olup olmdığı sorulduğunda da Çiller'in eski bir genel başkan konumunda bulunması gerektiğini söyledi. 
     Ağar, Aydın Menderes'in de adaylığı konusunda ise, "İyi yetişmiş bir siyaset adamıdır kendileri. Gönlümüzdedir, başımızın tacıdır" yanıtını verdi. Ağar TOBB Başkanı Rifat Hisarcıklıoğlu'nun adının da adaylar arasında geçmeye başladığı anımsatıldığında, DYP'nin demokratik bir parti olduğunu ve yarışın herkese açık olduğunu belirtti. 
     





</TEXT>
</DOC>
