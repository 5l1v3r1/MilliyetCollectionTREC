<DOC>
<DOCNO> 103736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/soneko02.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırım araçları geçtiğimiz haftayı nasıl geçirdi.. 
</HEADLINE>
<TEXT>

     İMKB'de işlem gören hisse senetleri haftalık bazda ortalama yüzde 5.76 oranında değer yitirdi. 
     Haftanın ilk gününde hisse senetleri ortalama yüzde 0.93 değer kaybetti. 
     Her iki seansta da düşük hacimli sıkışık seyir izleyen endeks günlük bazda ise 92.19 puan kayıpla 9,829.57 puandan kapandı. 
     Salı günü de düşüş devam etti. Siyaset ve seçimle ilgili gelişmelere endeksli seyir gösteren borsada ortalama yüzde 1.70 oranında kayıp yaşandı. Endeks, günlük bazda 167.00 puan kayıpla 9,662.57 puana geriledi. 
     Çarşamba günü de seyirde değişiklik olmadı. Hisse senetleri günü ortalama yüzde 0.33'lük kayıpla kapatırken, endeks 9,630.50 puana indi. Hisse senetleri ortalama yüzde 0.33'lük düşüş kaydetti. 
     Perşembe günü, siyasi tercihi merakla beklenen Kemal Derviş'in CHP'ye katılma kararının yarattığı kısa süreli iyimserlik dikkat çekti. 
     Derviş'in bu kararının ardından 1. seans açılışında yüzde 2.07'ye varan yükseliş gösteren endeks, daha sonra gelen satışlarla günü yüzde 1.73 kayıpla kapattı. Endeks, 9,463.61 puandan günü tamamladı. 
     Borsa Cuma günü de düşüş eğilimi ağırlık kazandı. Borsa, her iki seansta da gerileyerek günü ortalama yüzde 1.20 kayıpla kapadı. Haftayı 9,349.84 puandan tamamlayan endeksteki haftalık ortalama kayıp yüzde 5.76 oranında gerçekleşti. 
     Borsa uzmanları, teknik olarak bakıldığında endeksin 11,000 puan seviyesini tepe noktası yaparak oluşturduğu kısa vadeli düşüş kanalının içindeki hareket sırasında yaşanan 5 günlük aşağı yönlü kapanışın ardından normal şartlarda tepki gelmesinin beklenebileceğini ifade ederek, ancak seçim sonrası belirsizliği ve kısa vadede şimdilik piyasaları etkileyebilecek net bir beklenti olmaması nedeniyle 9,350 destek seviyesinin önemini koruyabileceğini savunuyorlar. 
     
     ALTIN, DÖVİZ, BONO, FAİZ VE REPO 
     Geçen hafta altın ve dövizde düşüş yönünde seyir vardı. 
     Külçe altının gram satış fiyatı yüzde 3.00 düşerek 16 milyon 150 bin lira, Cumhuriyet Altını'nın satış fiyatı da yüzde 3.11 düşerek 109 milyon lira oldu. 
     Dövizde ABD Doları'nın Türk Lirası karşısındaki haftalık değer kaybı yüzde 0.43, Euro'nunki de yüzde 1.74 oldu. 
     Bugün kapanışta Amerikan Doları'nın satış fiyatı 1 milyon 635 bin lira, Euro'nun 1 milyon 585 bin lira olarak gerçekleşti. 
     Yatırım fonlarına katılma belgeleri haftalık ortalama yüzde 0.54 oranında değer kazandı. 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bono ve tahvillerin haftalık net getirileri ise yüzde 0.59 ile yüzde 1.01 arasında gerçekleşti. 
     Önde gelen ve değerlendirmeye alınan 10 kamu ve özel bankanın faiz oranlarına bakıldığında, mevduat faizinin haftalık net getirisi, bir yıllık mevduatta yüzde 0.89 ve 1 aylık mevduatta yüzde 0.75 oldu. 
     Önceki hafta sonunda ortalama faizleri yüzde 47 dolayında bulunan haftalık reponun net getirisi yüzde 0.74'ü buldu. 
     





</TEXT>
</DOC>
