<DOC>
<DOCNO> 147446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/yazar/pulur.html </URL>
<DATE> 2003/04/04/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Rüyayı eksik anlatmışız... 
</HEADLINE>
<TEXT>

     Prof. Yetkin, bir Fransız’ın kendisine gönderdiği mektuplardan sonra bu rüyayı görmüştü. O Fransız, kendisine "Vazgeç bunlardan, bağımsızlıkmış, vatan severlikmiş, ulusal egemenlikmiş, bunlar boş şey, değiş, bize katıl " diyordu. 
     O da öyle yaptı, değişti ve onlara katıldı, tabii rüyasında... 
     
     OKURUN biri buna takmış 
     "Sayın Yetkin’in nasıl değiştiğini okuduk, öğrendik. Yalnız bu rüyanın devamı olmalı... Çetin Yetkin değiştikten sonra, hayatında neler olmuş Bunu da bilmek isteriz..." 
     
     "EKMEK Teknesi"nin "Herodot Cevdet"i, Hasan Kaçan, kendisine soru sorulunca "Bu bizi aşar, erbabına sormalı " diyor ya, biz de öyle yaptık, rüyanın bu bölümünü Sayın Yetkin’e sorduk, anlattı 
     "Çok iyiyim, vicdanım rahat, çünkü, tatile giderken bile özel uçak kiralayabiliyorum. Avrupa Birliği ülkelerinin ve Amerika’nın önde gelen kişileriyle senli benliyim. Uygar dünya beni bağrına basmış. Hem sonra, bu görüşlerimde, yazdıklarımda yalnız da değilim, benim gibi tam zamanında uyarılmış ve doğru yola getirilmiş olan başkaları da var. Ayrıcalıklı, üstün bir grubuz. Grup kimliğimiz bize ayrıca güç katıyor. Üstelik, medya bizlerin elinde. O nedenle istediğimiz gibi kamuoyu oluşturabiliyoruz. Bu yüzden de artık vatan haini gibi saçma sapan kavramları halkın kafasından hemen hemen silmek üzereyiz." 
     
     FENA rüya değil, bu rüyanın, bir de avukatlık macerası var 
     "Ceza hukuku dışında bir şeyden anlamıyorum. Bu yüzden hep ceza davaları gelmeye başladı. Ama hemen her gelen sanık ya da yakını, Avukat Bey sana ne vereceğiz, onlara ne vereceğiz diye söze başlıyordu. Ben de kendim için az bir para, ama onlar için ise adamakıllı bir para söylüyordum. Sonra da onlar için aldığım parayı cebime atıyordum. İyi bir kazanç yoluydu. Doğal olarak bu arada, 12 Eylül’ün zulmüne uğramışların sıkıyönetim mahkemelerinde görülen davalarını almadım. Sözgelimi, Barış Derneği, Yazarlar Sendikası, kimi aydınların, kimi gençlerin davalarını para almaksızın ya da yalnızca yol parası vb. giderleri karşılayacak miktarlarla üstlenmedim. Hiç öyle şey yapar mıyım Bir kere gözüm açılmıştı... Şimdi İstanbul’un en gözde bir semtinde dört katlı bir hukuk bürom bulunuyor." 
     
     ÇETİN Yetkin’i rüyasının sonunda bir de özel üniversite macerası var. 
     Özel üniversitelerin nimetlerinden yararlanmak ve gözünü de para hırsı bürüdüğü için onlardan birine girdi, fakültenin değerli öğretim üyeleriyle birlikte Avrupa Birlikçisi kesildim, bütün yazılarımda konuşmalarımda Avrupa’yı ve Amerika’yı savunduğum için, değerli üstatlarla tam bir uyum içinde çalışıyordum, hatta bazıları müjde bile verdi, "Sen böyle gidersen, yakında rektör bile olursun " dedi. 
     
     VE rüya bitti... 
     Prof. Çetin Yetkin, şimdi Antalya’nın bir köyünde, başı derde giren köylülere "arzuhal" yazıyor. 
     Bir de "Yeniden, Anadolu, Rumeli Müdafaa - i Hukuk Dergisi"ni çıkarıyor. 
     
     







</TEXT>
</DOC>
