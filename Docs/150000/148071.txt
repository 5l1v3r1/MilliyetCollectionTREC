<DOC>
<DOCNO> 148071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sondun19.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler ''Kimyasal Ali'nin cesedini bulduk'' 
</HEADLINE>
<TEXT>

     İngiliz yetkililer, ''Kimyasal Ali''nin cesedinin bulunduğunu ileri sürdüler. 
     İngiliz Binbaşı Andrew Jackson, Associated Press'e yaptığı açıklamada, ''Kimyasal Ali'' olarak tanınan Ali Hasan El Mecid'in, Irak'ın ikinci büyük kenti Basra'da ölü bulunduğunu söyledi. 
     Jackson, ''Kimyasal Ali''nin cesedinin, koruması ve Basra istihbarat şefinin cesetleriyle beraber bulunduğunu belirtti. 
     Irak Devlet Başkanı Saddam Hüseyin'in kuzeni olan, Halepçe'de kimyasal gaz kullanarak binlerce kişinin ölümüne neden olduğu için ''Kimyasal Ali'' olarak adlandırılan general, ülkenin güneyinin savunulmasından sorumluydu. 
     
     ABD doğrulamadı 

     ABD Merkez Komutanlığı, ''Kimyasal Ali''nin, evine düzenlenen hava saldırısında öldüğünü doğrulamadı. 
     Katar'daki karargahta basın toplantısı düzenleyen Komutanlık sözcüsü Tuğgeneral Vincent Brooks, '''Kimyasal Ali' olarak bahsedilen kişiyle ilgili doğrulanmış bir haberimiz yok'' dedi. 
     Vincent Brooks, Irak rejiminin Bağdat'ın bir bölümünün kontrolünü kaybettiğini, Bağdat'a tanklarla giren Amerikalı komutanların, kentin işgal edilen bölgelerinde kalıp kalmayacaklarına karar vereceklerini belirtti. 
     





</TEXT>
</DOC>
