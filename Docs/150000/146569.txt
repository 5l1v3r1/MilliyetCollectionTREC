<DOC>
<DOCNO> 146569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/soneko11.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurumlar vergisinde beyan dönemi yarın başlıyor... 
</HEADLINE>
<TEXT>

     Kurumlar vergisinde beyan ve verginin ilk taksidini ödeme dönemi yarın başlıyor. 
     586 bin dolayında kurum, 2002 yılı gelirleri için yarından itibaren beyanname verecek. 30 Nisan mesai saati bitimine kadar devam edecek beyan dönemiyle birlikte, tahakkuk eden kurumlar vergisinin üçte birlik ilk taksidi de yatırılacak. 
     Mevcut Kanuna göre, kurumlar vergisinin ikinci taksidi Temmuz, son taksidi ile Ekim ayında ödenecek. 
     Gelirler Genel Müdürlüğü verilerine göre, ülkemizde 2002 yılı Aralık sonu itibarıyle 585 bin 981 kurumlar vergisi mükellefi bulunuyor. 
     Bunların 233 bin 739'u İstanbul'da, 72 bin 183'ü Ankara'da, 49 bin 399'u da İzmir'de faaliyet gösteriyor. 
     Kurumlar vergisi mükellef sayısının yoğun olduğu diğer iller, 20 bin 710 mükellef ile Antalya, 19 bin 189 mükellef ile Bursa, 13 bin 81 mükellef ile Adana, 12 bin 678 mükellef ile Konya ve 11 bin 596 mükellef ile de İçel şeklinde sıralanıyor. 
     2003 yılı bütçesinde kurumlar vergisinden bu yıl 8 katrilyon 918 trilyon 160 milyar lira gelir elde edilmesi hedefleniyor. 
     
     GELİR VERGİSİNDE BEYAN DÖNEMİ BİTİYOR 
     Bu arada gelir vergisinde genel beyan dönemi ise bu akşam mesai saati bitiminde sona eriyor. 
     Ticari, zırai ve serbest kazanç sahipleri, bir önceki yılın gelirleri için Mart ayı içinde beyanname vererek, verginin üçte birlik ilk taksidini yatırıyor. Diğer taksitler ise Haziran ve Eylül aylarında ödeniyor. 
     Öte yandan vergi barışından yararlanacakların başvuru süresi de 21 Nisan akşamı bitecek. 
     





</TEXT>
</DOC>
