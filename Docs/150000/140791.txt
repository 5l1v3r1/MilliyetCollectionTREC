<DOC>
<DOCNO> 140791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/soneko30.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu Bütçe müsrif, hantal devlet yapısını sürdürüyor... 
</HEADLINE>
<TEXT>

     Türkiye Odalar ve Borsalar Birliği Başkanı Rifat Hisarcıklıoğlu, ''Bugünkü yapısıyla bu bütçe, müsrif, israfçı ve hantal devlet yapısını sürdürme bütçesidir'' dedi. 
     Hisarcıklıoğlu, 2003 Mali Yılı Bütçe Kanunu Tasarısı'na ilişkin yaptığı yazılı açıklamada, bir zorunluluk haline gelen faiz dışı fazla hedefinin her türlü siyasi tartışma alanı dışında tutulması gerektiğini söyledi. 
     Faiz dışı fazlanın, kamu borç stoğunu zaman içinde azaltmak için gerekli bir teknik gösterge niteliğine dönüştüğünü kaydeden Hisarcıklıoğlu, ''Bu bakımdan yüzde 6.5 oranında faiz dışı fazlanın, söz verildiği gibi hedeflenmiş olması olumludur'' dedi. 
     Hisarcıklıoğlu, seçimlerden sonra faiz ve dövizde görülen gerilemenin, hükümetin iktisadi programa bağlılığıyla ilgili kuşkuların artması, hükümet ve ekonominin öncelikleri arasında bir uyumsuzluk olduğu kanaatinin yaygınlaşması durumunun mali piyasalarda bir iklim değişikliğinin oluşmasına zemin hazırladığını kaydetti. 
     Bu açıdan bakıldığında bütçenin yol gösterici ve inandırıcı bir gösterge niteliğinde olmasının öneminin ortaya çıktığını bildiren Hisarcıklıoğlu, bütçenin geneli incelendiğinde ise ''olası Irak harekatı'' ile ilgili risklerin dikkate alınmadığının görüldüğünü kaydetti. 
     
     BÜTÇEDE TEDBİRLER 
     Bütçede, tasarruf ve gelir artırmaya yönelik tedbirlerin ise çoğunlukla idari tedbirlerden oluştuğunu ifade eden Hisarcıklıoğlu, sadece bu tedbirlerle kamu harcamalarının durdurulmasının mümkün olmadığını söyledi. 
     Kamu harcamalarının kısılmasının nedenlerinden birinin de ''enflasyon'' olduğuna işaret eden Hisarcıklıoğlu, Ocak ve Şubat ayına ait enflasyon rakamlarının, fiyat artışlarının kamudan kaynaklandığı bildirdi. 
     ''Son 1 yıldır devamlı düşüş trendi içinde olan enflasyon, ilk defa yukarıya dönmüştür'' diyen Hisarcıklıoğlu, şöyle devam etti 
     ''Yıllık enflasyon yüzde 90'dan yüzde 30'a düşerken, kamu zamları fazla bir engel teşkil etmiyordu. Ancak enflasyonun yüzde 30'dan yüzde 20'ye gerilemesi sürecinde, kamu zamlarının aynı kalması mümkün değildir. Kamu harcamalarını kontrol altına alarak, ürettiği ürünlere daha az zam yapacak veya kamu açıklarını kapatmak için başvurulan bu yol, özel sektörün de girdi maliyetlerini artırarak enflasyonu yükseltecektir.'' Hisarcıklıoğlu, Türkiye'de büyümenin liderliğini, özel sektörün üstlenmesi gerçeğinin kabul edilmesi gerektiğini belirterek, bunun için de devletin ''rekabetin sağlanması temel amacı'' etrafında yeniden örgütlenmesi gerektiğini söyledi. 
     
     TAAHHÜTLER 
     Bütçede yapısal reformlarla ilgili hükümet programı ve Acil Eylem Planı'ndaki ''toplam kalite'' anlayışının kamu yönetiminde esas alınacağı niyetinin görülmediğini vurgulayan Hisarcıklıoğlu, ''Bugünkü yapısıyla bu bütçe, müsrif, israfçı, ve hantal devlet yapısını sürdürme bütçesidir. Kamu harcama reformu yapılmadan, sağlıklı bir bütçe yapılabilmesi mümkün değildir'' dedi. 
     TOBB Başkanı Hisarcıklıoğlu, seçim beyannamesi, hükümet programı ve Acil Eylem Planı'nda yer alan kamunun yeniden yapılandırılmasına ilişkin taahhütlerin hemen hiçbirinin hayata geçirilemediğini de öne sürdü. 
     Hisarcıklıoğlu, geçen 3 aylık süreç içerisinde kamuda kurumsal yapılanma ile ilgili ekonominin tek elde toplanması, yatırımların özendirilmesi ve teşviki, Eximbank'ın etkinliğinin artırılması, ihracatçıları girdi maliyetlerinin düşürülmesi, enerji piyasasının rekabete açılması ve kamu yönetim reformu gibi taahhütlerin de gerçekleştirelemediğini kaydetti. 
     





</TEXT>
</DOC>
