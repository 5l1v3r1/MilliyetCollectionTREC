<DOC>
<DOCNO> 135285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sonspo20.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Ortega gündemden düşmüyor... 
</HEADLINE>
<TEXT>

     Fenerbahçe'de her hareketi adeta olay olan yıldız futbolcu Ariel Ortega ile ilgili Arjantin'de bir gazetede yer alan haberler yine endişe yarattı. 
     Sarı-lacivertli futbolcunun ülkesine geri dönmek istediği şeklindeki haberler Ortega ile ilgili kaygıları tekrar gündeme getirdi. 
     Fenerbahçe'nin Beşiktaş ile yaptığı derbi maçı izleyen Ortega'nın menajeri Antinoya Caliendo'nun İstanbul'a Arjantinli futbolcunun transferiyle ilgili olarak gelmediği ifade edildi. Tatil için Kıbrıs'a giden Caliendo'nun bu akşam tekrar İstanbul'a geleceği bildirildi. 
     Bu arada, yıldız futbolcuya ve menajerine birçok konuda yardımcılık yapan işadamı Bilgiç, Ortega ile ilgili haberlerin yer aldığı ''Ole'' gazetesine kesinlikle konuşmadığını, bu gazetenin yıldız oyuncuyla geçmişte yaşadığı sorunlar nedeniyle bu tür haberler yaptığını savundu. 
     Bir süre önce sakatlığının tedavisi için ülkesine giden ve bir ay kalan Ortega için Arjantin medyasında yine aynı yönde haberler yer almıştı. 

     
</TEXT>
</DOC>
