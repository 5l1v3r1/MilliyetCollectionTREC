<DOC>
<DOCNO> 121290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/yazar/altan.html </URL>
<DATE> 2002/11/27/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Yine Köyceğiz oh be, dünya varmış be... 
</HEADLINE>
<TEXT>

     Politikayla ilgili güncel olayların her türlü tutarlılıktan uzak kaosundaki anlamsız gümbürtülerden gönlümüzü de, beynimizi de azıcık arıtmak için, kendimizi yine Köyceğiz’e fırlattık. 
     50 metrekarelik bahçenin, küçümen demir kapısı üstündeki demirden kavisi sarmalayan bengovillerde, nazlı bir gelişme olmuş pembeden morumsuya dönük, ortası sarı minik noktalı çiçeklerini, bir hayli zenginleştirmişler. 
     Yazları, aşağıya dönük dallarıyla yaprakları yerleri süpüren, bücür kara dutun yaprakları dökülmüş, şemsiye biçimi cılız dalları, radikal bir berber kesiminden geçtiği için bizim Şadi Çalık’ın imzasına layık, minimalist ve sürrealist bir "yağmur" heykelciğine dönüşmüş sanki... 
     Ve iki de sapsarı portakal, bahçe köşesindeki portakalın üstünde... 
     Karşımızdaki okaliptüs korusunun, yeşil şelalelere benzeyen yapraklarıyla sıska gövdeleri, öylesine boy atmışlar ki, bazıları göklere doğru füzelenip gitmiş nerdeyse... 
     Ve sanki hiç insan eli değmemiş bir galaksi bekaretindeki masmavi, kırışıksız Köyceğiz Gölü... 
     Oh be, dünya varmış be... 
     
     Geldiğimizi nasıl sezinlediklerini bir türlü çözemediğimiz simsiyah Otello ile yabani bir dağ kedisi uzantısı olan, bol ve uzun tüylü, iri kıyım Tüyloş çıka geldiler yine... 
     Miyav miyav miyav... 
     Mama istiyorlar. 
     Karınlarını iyice doyurduktan sonra da, kucağıma çıkıp azıcık okşatıyorlar kendilerini... 
     Ben galiba, farkına varmadan özlüyorum onları. 
     
     Göl kıyısının özenli bezenli, çim tarhlı ve yeni dikilmiş bebek palmiyeli, sakin, sessiz ve tenha cafe - bar teraslarıyla süslenmiş yollarında yürümek... 
     Yoksa birdenbire gençliğimle buluştum da, Konstan Gölü’nün kıyılarında mı yürüyorum 
     Ama oralarda yaprakları hüzünlü bir sarıdan, turuncuya ve hatta kızıla doğru el sallayan, anıtlaşmış günlük ağaçları yoktur ki... 
     Yürüye yürüye Köyceğiz’in, - İsmet Paşa’nın bir büstü de bulunan -, kendi uslu, duru şenliği içindeki meydanına geldik... 
     Köyceğiz’i yürekten sevip benimsediğini ve dar olanaklarıyla bu, dört bin yıllık uygarlıkların canım yöresini, geliştirmeye çalıştığını bildiğim Belediye Başkanı Salih Erbay’ın, bizzat düzenlediği sinema yaz şenliklerinden kalma dev sinema ekranı, Kaunos dönemlerinin Zeus’undan gelme bir armağan gibi öyle duruyor Köyceğiz Meydanı’nda... 
     
     Meydandaki dost kitapçımızın sokağa taşmış kitap sehpasında, yan yana üç imza Orhan Pamuk, Ahmet Altan, Solmaz Kamuran... 
     Ve derken efendim, Marmaris’ten Dalaman’a kadar tüm abölgenin en ünlü "pazartesi pazarı"na daldık Köyceğiz’in... 
     Neredeyse binleri bulan çeşit çeşit tezgahlarıyla, nasıl bir insan ve ekmeğini taştan çıkaranların cümbüşüdür o pazar... 
     Bir yanda losyonlar, kremler, ojeler, rujlar bir yanda kazaklar, pantolonlar, kabanlar bir yanda ayakkabılar, lastik çizmeler, botlar, patikler bir yanda çakılar, bıçaklar, bahçe makasları bir yanda soğanlar, domatesler, mandalinalar bir yanda plastik kovalar, leğenler, sepetler... 
     Satıcılar, çeşitli bölgelerden kamyonları, kamyonetleriyle gelirler o pazara bir de Köyceğiz köylerinin, traktörlerle gelen genç yaşlı, kadın erkek köylüleri... 
     Yaşlı bir köylü kadın yolumuzu kesti domates, biber, yumurta falan satıyordu 
     - Akşam pazarı, alın alın, her şey çok "ucuzça"... 
     Nasıl da sevimli, nasıl da yoksulluğun kıçını kırbaçlayan ve hayatını kazanmaya çalışan bir saygınlıktaydı 
     - Alın, alın, her şey çok "ucuzça"... 
     
     Saat 17’ye doğru güneş, okaliptüslerin arkasında kayboluyor. Göl, gece’yle geçireceği aşkın flörtüne başlıyor kendisine tuhaf ışıklı çiçekler sunan akşam’la... 
     Ve bizim bahçenin pek yakınındaymış gibi görünen dağ özentisi, yağmurların yamaçlarında karmaşık oluklar yarattığı, yer yer birer avuç makilerle lekelenmiş bir tepe, gül kurusu bir renge bürünüyor... On dakika kadar süren ve hiç görülmemiş, gül kurusu bir renge... 
     Oh be, dünya varmış be, iyi ki geldik şu Köyceğiz’e... 
     
     







Anayasa ve dokunulmazlık 


Yine Köyceğiz oh be, dünya varmış be... 


Gölge boksu.. 


Arınç’tan izlenimler 


Gerçek gündemden sapmak büyük hatadır 


Nuh’un 2. gemisi 


Mumcu’dan çözüm bekleyen eğitim sorunları 


2002 euro’ya şans getirdi 


Başbakan Gül genel başkan da olsun 


Ya örtünmek istemeyen kadınların hakları 


Başbakan’ın telefonla müdahalesi... 


Yoksulluk yardımı annelere 


Ayrılık hukuku Hayal mecalsizliği 


Mali milat ve nereden buldun kalkıyor 


</TEXT>
</DOC>
