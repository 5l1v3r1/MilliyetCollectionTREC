<DOC>
<DOCNO> 111259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/05/siyaset/siy02.html </URL>
<DATE> 2002/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’ye sus parası 
</HEADLINE>
<TEXT>

Alman Basını AB takvim vermeyecek. Die Welt gazetesi konuyu, "AB, 1 milyar euroya kendini Ankara’dan kurtarıyor" başlığıyla işledi 
     DIŞ HABERLER SERVİSİ 

     Avrupa Birliği AB ülkelerinin, Türkiye’ye aralıkta tam üyelik için bir takvim vermeyeceği, bunun yerine Ankara’ya, "acıları hafifletmek için" para yardımını artıracağı öne sürüldü. Alman basını, AB’nin Türkiye’ye yardım miktarını yıllık 1 milyar euroya çıkaracağını iddia ederken, AB Komisyonu’nun genişlemeden sorumlu üyesi Günter Verheugen’in sözcüsü Jean - Christophe Filori, bu yöndeki haberleri yalanladı. 
     Die Zeit gazetesi, Avrupa Komisyonu ve 15 Avrupa ülkesinin, "Türkiye’ye tarih vermeyerek frene basılması" konusunda anlaştığını öne sürerek, "acılarının hafifletilmesi amacıyla" Ankara’ya yapılan yıllık 150 milyon euroluk AB yardımını 1 milyar euroya çıkaracağını yazdı. 
     Die Welt gazetesi de aynı konuyu, "AB, 1 milyar euroya kendini Ankara’dan kurtarıyor" başlığıyla işledi. Gazetedeki haber - yorumda, Brüksel’in, AB zirvesinde taviz vermek zorunda kalmamak için Türkiye’ye yaptığı yardım miktarını yükselteceği belirtildi. Yazıda, Türk hükümetinin Brüksel’den, barış zamanlarında idam cezasının kaldırılmasını da öngören reform programı için "ödül beklediği" iddia edildi. 
     Die Welt, Türkiye’ye daha fazla para verilmesinin bu ülkeyi tatmin etmek için yeterli olmayacağı, ancak "en azından sembolik olarak Türkiye’nin onore edilmesi" anlamına geleceği kaydedildi. 
     Süddeutsche Zeitung gazetesinin haber - yorumunda da, Türkiye’ye her yıl yapılacak 1 milyar euroluk ödemeyle genişleme zirvesinde üyelik takvimiyle ilgili tartışmanın önlenmesinin amaçlandığı belirtildi. Türkiye’ye tarih verilmeyeceği ve "sus payı" olarak para yardımının artırılacağı yönündeki iddiaları yalanlayan Filori ise, gelecek hafta yayımlanacak raporda böyle bir öneri bulunmayacağını söyledi. 
     



 SİYASET 
















</TEXT>
</DOC>
