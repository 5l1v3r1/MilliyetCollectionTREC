<DOC>
<DOCNO> 135540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sontur08.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan, Hacca şarj olmaya gitti... 
</HEADLINE>
<TEXT>

     SP Genel Başkanı Recai Kutan, uzun süre ara verdikten sonra yeniden Hac için Suudi Arabistan'a gitti. 
     Kutan, hacca birden fazla gidiş nedenini, "Bazı insanlar dünya işleriyle o kadar haşır neşir olurlar ki bir nevi akü gibi şarjları biter. Yılda bir hacca gidip şarj olurlar" diye açıkladı. 
     Recai Kutan, kapatılan FP ve SP'deki genel başkanlıkları döneminde ara verdiği Hacca bu kez yeniden gitti. Necmettin Erbakan'ın daha önce 30 kez hacca gittiğini, kendisinin de fırsat bulduğu her yıl hacca gitmek istediğini belirten Kutan, birden fazla hacca gidişiyle ilgili ilginç bir açıklamada bulundu. Kutan, sürekli hacca gidilmesinin nedenini şöyle anlattı 
     "Zaman zaman Erbakan Hoca'nın da, benim de, başka insanların da hacca birden fazla neden gittiğimiz sorulur. 
     Vakti zamanında rahmetli şair Necip Fazıl da bana, Recai Bey neden bazı insanlar hacca birden fazla giderler diye sormuştu. O zaman ona da söylemiştim. Bazı insanlar dünya işleriyle o kadar haşır neşir olurlar ki, bir nevi akü gibi şarjları biter. Dünya işlerine çok bulaştıklarından şarj olmaya ihtiyaç duyar hale gelirler. O zaman ibadet ederek şarj olup aküyü doldurmak isterler. Bunun en iyi yolu olarak da haccı görürler. İşte bu insanlar yılda bir hacca giderek şarj olurlar. Hacca birden fazla gitmenin en önemli sebebi budur." 
     
     ERBAKAN HEM İBADET NEM SİYASET İÇİN GİDİYOR 
     Daha önce 30 kez hacı olan Necmettin Erbakan'ın ise 23 Şubat'ta evlenecek olan oğlu Fatih Erbakan'ın düğün hazırlıkları nedeniyle bu kez hacca gitmeyeceği bildirildi. 
     Recai Kutan, Erbakan'ın sürekli hacca gidişinin farklı bir nedeni daha bulunduğunu da belirterek, "Erbakan Hoca, Hacca Suud Kralının davetlisi olarak gider. Hoca genelikle Hac ibadeti vesilesiyle Suudi Arabistan'a gelen müslüman ülkelerin yetkili ve siyasetçileriyle görüşmelerde bulunur. 
     Hoca hacda hem idabet eder hem de siyasi çalışmalarda bulunur" dedi. 
     





</TEXT>
</DOC>
