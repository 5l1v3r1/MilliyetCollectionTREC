<DOC>
<DOCNO> 108988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/son/sondun15.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika bunları konuşuyor... 
</HEADLINE>
<TEXT>

     Tüm dünya ABD-Irak restleşmesini izlerken, Amerikan kamuoyu, 4 yaşındaki kızını otomobilinin içinde acımasızca döverken kameraya yakalanan genç anneyi ve rakip beyzbol takımının antrenörüne oğluyla saldıran holiganı konuşuyor. 
     Indiana'nın Mishawaka kasabasında, mağazadan küçük kızıyla çıktıktan ve kendisini gören olup olmadığını anlamak için iyice etrafa baktıktan sonra kızını cipinin içinde sille tokat döven, bu arada güvenlik kamerasına yakalanan genç anne, Amerikan halkının son günlerde en çok konuştuğu olay oldu. 
     Polis, 26 yaşındaki Madelyne Gorman Toogood'u 9 gün önce kızını otomobilin içinde döverken tespit edince hakkında tutuklama kararı çıkarttı, ancak bulamayınca görüntüleri medyaya verdi. 
     Tüyler ürpertici görüntülerin Perşembe gününden itibaren tüm Amerikan televizyonlarında yayınlanması ve kamuoyunda tepkiye neden olmasının ardından, 3 çocuk annesi genç kadın dün akşam polise teslim oldu. 
     Karakola eşi ve avukatıyla gelen genç anne, cezaevine gönderildikten sonra 50 bin dolar kefaletle serbest bırakıldı. Küçük kız bir başka aileye teslim edildi. 
     Çocuğunu dövmekle hata yaptığını kabul eden, ama canavar olmadığını söyleyen Toogood, 3 yıl hapis istemiyle yargılanacak. 
     
     BEYZBOL HOLİGANI 

     Chicago'daki olayın ardından da holiganlara alışık olmayan olmayan Amerikan spor kamuoyu, rakip beyzbol takımının antrenörüne 15 yaşındaki oğluyla birlikte saldırarak sahayı karıştıran ateşli taraftarı konuşur oldu. 
     Karşılaşmadan önce kız kardeşini arayan ve maçı izlemesini çünkü televizyona çıkacağını söyleyen Chicago White Sox takımının taraftarı William Ligue Jr, takımının yenileceği ortaya çıkınca oğluyla birlikte rakip Kansas City Royals takımının çalıştırıcısı Tom Gamboa'ya saldırdı, yumruk ve tekme atmaya başladı. 
     Bir anda sahayı karıştıran Ligue'i White Sox'un oyuncuları üzerine çullanarak durdurdu. 
     Baba-oğul holiganlar gözaltına alınırken, yargıç, daha önceden hırsızlıktan ve aile içi şiddetten sabıkası olan Ligue'in kefalet bedelini 200 bin dolar olarak belirledi. 

     
</TEXT>
</DOC>
