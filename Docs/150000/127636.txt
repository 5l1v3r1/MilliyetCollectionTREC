<DOC>
<DOCNO> 127636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sontur09.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK, İlaç firmalarına olan borçlarını ödüyor... 
</HEADLINE>
<TEXT>

     Çeşitli ilaç firmalarına toplam 600 trilyon lira borcu bulunan SSK, bu borçların 31 Mart 2003 tarihine kadar ödenmesi konusunda ilaç sanayi işverenleriyle protokol imzaladı. 
     Protokolle, ilaç firmaları icra takibinden doğan faiz, gecikme zammı ve masraf gibi alacaklarından vazgeçtiler. 
     Çalışma ve Sosyal Güvenlik Bakanı Murat Başesgioğlu, SSK'nın ilaç borçlarının ödenmesi ve vatandaşın bu konuda mağdur olmaması amacıyla Maliye Bakanlığı, Hazine Müsteşarlığı ve ilaç sanayi işverenleriyle bir dizi görüşmelerde bulundu. 
     Görüşmeler sonucunda SSK'nın, önceki hükümet döneminden kalan 600 trilyon lirayı bulan borcunun 31 Mart 2003 tarihine kadar ödenmesi konusunda ilaç sanayi işverenleri ile bir protokol imzalandı. 
     Hazine ile yapılan anlaşma doğrultusunda, SSK'ya ilk aşamada aktarılan 200 trilyon liralık kaynak 26 Aralık Perşembe günü ilaç firmalarına ödendi. Hazine'den finans aktarımının aynı şekilde sürmesi halinde SSK'nın ilaç firmalarına olan borçları 31 Mart 2003 tarihinde sona erecek. 
     
     29 TRİLYON LİRALIK TASARRUF 
     SSK'nın ilaç firmalarıyla yaptığı protokol ile ilaç firmaları, icra takibinden doğan faiz, gecikme zammı ve masraf gibi alacaklarından vazgeçtiler. Böylelikle, SSK 29 trilyon 542 milyar 41 milyon lira tasarruf sağladı. 
     Bazı ilaç firmaları bundan bir süre önce alacaklarını tahsil edemediği için SSK'yı icraya vermişlerdi. Bu nedenle SSK'ya bağlı kurumlarda ciddi anlamda ilaç sıkıntısı yaşanmıştı. 
     





</TEXT>
</DOC>
