<DOC>
<DOCNO> 136959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sontur07.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacizli malların ücret tarifesi belirlendi... 
</HEADLINE>
<TEXT>

     İcra dairelerince haczedilen ve Adalet Bakanlığı'nın depo ve garajlarında muhafaza edilen hacizli mallar için alınacak ücrete ilişkin tarifeler belirlendi. 
     Adalet Bakanlığı'nın konuya ilişkin tebliği, Resmi Gazete'de yayımlandı. 
     Tebliğe göre, Bakanlığın depo ve garajlarındaki mahcuz malın muhafaza ücreti, o malın İcra ve İflas Kanunu'nun 87. maddesine göre takdir edilen değeri üzerinden günlük binde bir olarak hesap edilecek. Ancak, yapılacak hesaplamalarda mahcuz malın hacmi 2 metreküpün üzerinde ise belirlenecek ücretlere binde bir oranında ilave yapılabilecek. 
     Bu yerlerde muhafaza edilen hacizli motorlu araçlar için maktu olarak otobüs ve kamyonlardan 2 milyon 600 bin, minibüs, midibüs ve kamyonetlerden 1 milyon 950 bin, diğer binek ve yük araçlarından ise 1 milyon 450 bin lira günlük ücret alınacak. 6 aydan sonraki muhafaza süresi için bu ücretler yüzde 50 oranında uygulanacak. 
     Muhafaza müddetinin bitiminde hesap edilecek ücret, mahcuz malın icra ve iflas daireleri tarafından takdir edilen değerinin yüzde 30'unu aşamayacak. Ancak, mahcuz malın takdir edilen değeri 2 milyar 600 milyon liranın üzerinde ise bu miktarın üzerindeki meblağ için hesap edilecek ücret, aşan miktarın yüzde 15'ini geçemeyecek. 
     Muhafaza ücreti, ilgili icra dairesince muhafazanın bitiminde bu tarifeye göre hesap edilip, bu hususta alacaklıdan peşin alınan avans karşılanacak ve bu suretle tahsil edilen ücret, en geç 15 gün içinde Maliye veznesine yatırılacak ve depo ve garaj memurluğuna yazı ile bildirilecek. 
     





</TEXT>
</DOC>
