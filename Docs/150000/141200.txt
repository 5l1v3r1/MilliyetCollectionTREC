<DOC>
<DOCNO> 141200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sondun05.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
76 yaşındaki Fidel Castro, 5 yıl daha görevde... 
</HEADLINE>
<TEXT>

     Fidel Castro, altıncı kez Küba Devlet Başkanı seçildi. 
     Yönetimde en uzun süre kalan lider olarak tarihe geçen 76 yaşındaki Fidel Castro, Küba millet meclisinin aldığı karar uyarınca, devlet başkanlığı görevine bir 5 yıl daha devam edecek. 
     Castro, 609 sandalyeli meclise hitaben yaptığı konuşmada, ''Dışarıdan siyasi tehditler ve saldırganlıklarla karşı karşıya olunduğu bir dönemde, yurdumuzu ve sosyalizmi savunmamızdaki azimlilik hiçbir zaman zayıf düşmeyecektir'' dedi. 
     Küba halkıyla her zaman birlikte olacağını ve elinden geldiğince faydalı olmaya çalışacağını ifade eden Castro'nun, mecliste yapacağı konuşma için her zaman giydiği askeri üniformanın yerine takım elbiseyi tercih etmesi dikkati çekti. 
     Küba'da 44 yıldır yönetimi elinde tutan Castro, ''Şimdi anlıyorum ki, hayatımın geri kalanında dinlenmek benim kaderimde yok'' dedi. 
     





</TEXT>
</DOC>
