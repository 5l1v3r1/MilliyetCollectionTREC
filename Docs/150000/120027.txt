<DOC>
<DOCNO> 120027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sontur05.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sis nedeniyle yolcu vapuru ile kuru yük gemisi çarpıştı 
</HEADLINE>
<TEXT>

     İstanbul Boğazı'nda, yoğun sis nedeniyle bir yolcu vapuru ile Rus bandıralı kuru yük gemisi çarpıştı. 
     İstanbul Boğazı'ndan taransit geçiş yapan Rus bandıralı ''Ajax-1'' adlı kuru yük gemisi ile Üsküdar-Eminönü seferini yapan Şehir Hatları İşletmesi'ne bağlı ''Temel Şimşir'' adlı yolcu vapuru çarpıştı. 
     Yoğun sis nedeniyle gerçekleşen kazada, bir yolcunun hafif şekilde yaralandığı bildirildi. 
     Türkiye Denizcilik İşletmeleri TDİ Genel Müdürü Erkan Arıkan, Üsküdar-Eminönü seferini yaptığı sırada, yoğun sis ve olumsuz hava koşulları nedeniyle Rusya'dan Gebze'ye konteyner taşıyan ''Ajaks-1'' adlı gemiyle çarpışan Şehir Hatları İşletmesi'ne bağlı ''Şehit Temel Şimşir'' adlı vapurda incelemelerde bulundu. 
     Kabataş açıklarında meydana gelen kaza sırasında yolculardan birinin ayağından hafif şekilde yaralandığını belirten Arıkan, tüm yolcuların sigortalı olduğunu ve yaralanan yolcunun başvurması halinde tüm hastane masraflarının karşılanacağını bildirdi. 
     Vapurdaki maddi hasarın boyutunun uzmanların yapacağı incelemeler sonucu anlaşılacağını ifade eden Arıkan, dün başlayan yoğun sis konusunda tüm yetkili birimleri uyardıklarını kaydetti. 
     Kendilerine bağlı Şehir Hatları İşletmesi vapurlarının seferlerini bugün saat 08.30'dan itibaren durdurduklarını anlatan Arıkan, şöyle konuştu 
     ''Fakat kaza yapan vapur, önceden sefere çıktığı için bir şey yapamadık. Gemi kazalarının önlenebilmesi için İstanbul Boğazı'ndaki trafiğin tek elden idare edilmesi gerekir. Aksi durumda, biz kendimize bağlı olan vapurları durdurduğumuz halde bile Boğaz'daki diğer gemi ve tekneler tehlike oluşturmaktadır.'' Bu arada, kılavuz kaptanlı olarak İstanbul Boğazı'ndan geçmekte olan 82 metre uzunluğundaki bin 432 grostonluk Rus bandıralı ''Ajaks-1'' adlı kuru yük gemisiyle çarpışan ''Şehit Temel Şimşir'' adlı şehir hatları vapurunun sağ tarafında ezilmeler olduğu ve bazı camlarının kırıldığı görüldü. 
     





</TEXT>
</DOC>
