<DOC>
<DOCNO> 109537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/sonspo13.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da moraller bozuk 
</HEADLINE>
<TEXT>

     Avrupa Şampiyonlar Ligi'nde FC Barcelona'ya evinde 2-0 yenilen Galatasaray, 27 Eylül Cuma günü yapacağı İstanbulspor maçının hazırlıklarına moralsiz olarak başladı. 
     Teknik direktör Fatih Terim'in aralıklı olarak katıldığı ve Florya Metin Oktay Tesisleri'nde yaklaşık 1 saat süren idmana, sağ arka adalesinde gerilme olan ve MR çektiren Almaguer ve Mehmet Polat katılmazken, sakatlığı süren Berkant düz koşu yaptı. Dünkü maçta 90 dakika forma giyen futbolcular koşudan sonra çalışmayı bırakırken, diğerleri ayrı olarak tek pas ve depar antrenmanı yaptılar. 
     Arif ise bir süre antrenmana çıktıktan sonra izin alarak salonda çalıştı. 
     Futbolcuların antrenmanda morallerinin bozuk olması dikkati çekerken Terim, dünkü maçta ikinci yarıda şans verdiği Hasan Şaş ile bir süre sahada görüştü. Terim'in, idmanda bir hayli sessiz olduğu da gözlendi. 
     
     İSTANBULSPOR MAÇININ BİLETLERİ SATIŞTA 

     Galatasaray'ın, İstanbulspor ile 27 Eylül Cuma günü yapacağı karşılaşmanın biletleri satışa çıktı. 
     Biletler, Biletix gişelerinde 107, 9.5 ve 6.5 milyon liradan satılıyor. 

     
</TEXT>
</DOC>
