<DOC>
<DOCNO> 114840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sondun13.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Pekin'de FBI bürosu açıyor 
</HEADLINE>
<TEXT>

     Çin'in başkenti Pekin'de temaslarda bulunan ABD Adalet Bakanı John Ashcroft, Amerikan istihbarat örgütü Federal Soruşturma Bürosu'nun FBI Pekin'de büro açacağını bildirdi. 
     Terörün yok edilmesi ve çeşitli alanlarda işlenen uluslararası suçların takibi için Pekin'de açılacak FBI bürosu, 30 yıldır gelişen Çin-ABD ilişkilerinde önemli halkalardan birini oluşturuyor. 
     FBI bürosunun açılışı için ABD'nin Pekin Büyükelçiliği'nde basın toplantısı düzenleyen Ashcroft, "Çin ile teröre karşı ortak, süratli hareket edilmesi hususunun çok önemli olduğu üzerinde anlaşmaya varıldı" dedi. 
     Washington, bugüne dek Pekin'de FBI bürosu açılması için defalarca başvuruda bulundu. Bu talep, ancak ABD Başkanı George Bush'un Şubat ayındaki Pekin ziyaretinde olumlu karşılandı. 
     FBI'ın internet sitesine www.fbi.gov göre, Pekin'deki büro, FBI'ın ABD-Çin ilişkilerinde 20 yıllık tecrübeli yöneticisi Tony Lau ile işleyecek. 
     FBI'ın, dünya çapında 40 dış dairesi bulunuyor. 
     John Ashcroft, terörle mücadele konularını ele almak üzere bir haftalık Asya ziyaretinde bulunuyor. 
     
     TAM GÖRÜŞ BİRLİĞİ 
     Ashcroft, Pekin'de Adalet Bakanı Cang Füsen ve Komünist Parti emniyet teşkilatı başkanı Luo Gan ile görüştü, tüm Çinli hükümet yetkililerinden, "terörün ne zaman, nerede, nasıl ortaya çıkarsa çıksın anında yok edilmesi hususunda tam görüş birliği sağlanmasından memnun olduklarını" hatırlattı. 
     Çin'in, ABD'de 11 Eylül terör darbesinin beyni olduğu belirtilen Suudi Usame Bin Ladin ve örgütü El Kaide'nin "Doğu Türkistan İslam Hareketi" örgütüne yardım ettiğini bildirdiği, ancak somut kanıt getirmediği belirtiliyor. 
     Amerikan hükümeti, Pekin'in baskıları üzerine Ağustos ayında Doğu Türkistan İslam Hareketi'ni terör örgütleri listesine almayı kabul etti. Amerikan hükümetinin bu kabulü, Pekin'in füze ihracat kurallarını açıklamasının hemen ardından geldi Bazı gözlemciler, ''Bush yönetimi, Pekin'in Sincan Uygur Özerk Bölgesi Doğu Türkistan ayrılıkçı hareketinin terör örgütleri listesine alınması konusundaki ısrarı karşısında somut delil beklemeden tamamen siyasi davrandı'' görüşünü dile getirdi. 
     Ashcroft, bu eleştiriyi kesin dille reddetti ve Sincan-Uygur Özerk Bölgesi'ndeki ayrılıkçı hareketin terör listesine alınmasının siyasi olmadığını hatırlattı. Ashcroft, ''Somut kanıt üzerine hareket edilmektedir'' dedi. 
     





</TEXT>
</DOC>
