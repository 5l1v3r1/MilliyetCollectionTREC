<DOC>
<DOCNO> 100657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/spor/spo01.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Karpin gündemde 
</HEADLINE>
<TEXT>

Beşiktaş, İspanya’nın Celta Vigo takımında oynayan Rus futbolcuyu almak için harekete geçti. Bonservisi elinde bulunan yıldız oyuncu ile fiyatta anlaşma sağlanırsa transfer gerçekleşecek 
     Pazarlık sürüyor 
     BEŞİKTAŞ, İspanya’nın Celta Vigo takımında forma giyen sağ kanat oyuncusu Karpin’i transfer etmek için harekete geçti. Dış İlişkiler Sorumlusu İbrahim Altınsay, Rus futbolcunun menajeri ile pazarlık masasına oturdu. Bonservisi elinde olan Karpin’in önce 2 milyon dolar istediği, daha sonra fiyatını 1.5 milyon dolara çektiği öğrenildi. Beşiktaş’ın bu öneriye sıcak bakmadığı, fiyatta anlaşma sağlanması halinde Karpin ile sözleşme imzalanacağı belirtildi. 
     
     İlhan paniği 
     KARTAL’IN gol yollarındaki en önemli silahı İlhan Mansız’ın sakatlığının sürmesi Bursaspor maçı öncesinde sıkıntı yaratıyor. Ameliyat olduğu bacağında önceki gün başlayan ağrılar nedeniyle antrenmanı tamamlayamayan yıldız futbolcu dün kendini test etti. Topsuz çalışmaya katılan İlhan, ağrılarının yeniden yoğunlaşması üzerine çalışmayı yine yarıda bıraktı. İlhan’ın durumu belirsizliğini koruyor. 
     
"Yemin bozdum"      PASCAL Nouma, Türkiye’den ayrıldıktan sonra bir daha dönmemek için yemin ettiğini ancak Beşiktaş sevgisinin ağır bastığını açıkladı. Fransız golcü, "Bana yapılanlar nedeniyle bir daha Türkiye’ye gelmeyeceğim diye yemin etmiştim. Beşiktaş’a sevgim nedeniyle yeminimi bozdum. Siyah - Beyazlı taraftarlara hayranlığımın en güzel kanıtı bu kararım olmalı" dedi. 
     BEŞİKTAŞ’IN yıldızı sözlerini şöyle sürdürdü "En çok aldığım cezalar beni etkiledi. O cezaları hiç unutmadım. Hak etmediğim çok şeyin cezasını çektim. 2 yılda o kadar çok maç kaçırdım ki, bundan sonra hiç bir maçı kaçırmak istemiyorum ve hepsinde oynamak istiyorum. Hayatta kart görmeyeceğim diye asla yemin etmeyeceksin, ama yapmamaya çalışacaksın." 
     
Ali Eren’in son gözdesi Amaral      BEŞİKTAŞ’IN defanstaki yıldızı Ali Eren, yeni transfer Amaral ile yakın bir dostluk kurdu. Antrenmanlarda yıldız futbolcuya sürekli takılan Ali Eren, Amaral’a bir de yeni isim taktı, "Müslüm Gürses." Ali Eren, Amaral’ın çok kaliteli bir futbolcu olduğunu dile getirip, "Biraz Müslüm Gürses’i andırıyor, ama bizi asıl futbolu ilgilendiriyor. Bence takıma büyük katkısı olacak" dedi. 
     
Cemiyet Başkanı Albayrak oldu      1965 Beşiktaşlılar Cemiyeti’nin yeni yönetim kurulu belirlendi. Cemiyet Başkanı Mehmet Kazancı’nın, işlerinin yoğunluğu nedeniyle istifasıyla yeniden oluşturulan yönetim kurulunda, başkanlığa Metin Albayrak getirildi. Yönetimde ikinci başkanlığa Şenol Demirağ, asbaşkanlığa Aslan Emre, genel sekreterliğe Feramuz Aşkın, muhasip üyeliğe Sinan Doğaner ve basın sözcülüğüne de Can Ertan getirildi. 
     
Gümüşhane Doğanspor Ali’yi istedi      İSVİÇRE kampında oynanan hazırlık maçlarında başarılı bir performans gösteren Beşiktaş’ın genç ismi Ali Cansun’a Gümüşhane Doğanspor talip oldu. Basın Sözcüsü Eftal Tosun, hafta sonuna kadar bu transferi netleştirmek istediklerini dile getirdi. Gümüşhane Doğanspor’un, Ali Cansun için Beşiktaş’a bir yıllık kiralık teklifi götürdüğü öğrenildi. 
     



 SPOR 




























</TEXT>
</DOC>
