<DOC>
<DOCNO> 111216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sontur25.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadullah Usumi toprağa verildi... 
</HEADLINE>
<TEXT>

     Eski milletvekili ve gazeteci-yazar Sadullah Usumi, İstanbul'da toprağa verildi. 
     Usumi için ilk tören, Cağaloğlu'ndaki Türkiye Gazeteciler Cemiyeti TGC binası önünde düzenlendi. Usumi'nin Türk Bayrağı'na sarılı cenazesi bina önünde bir masanın üzerine konulurken, başında dostlarınca nöbet tutuldu. 
     TGC Başkanı Orhan Erinç, burada yaptığı konuşmada, Usumi'yi 46 yıldır tanıdığını dile getirerek, ''Sadullah Usumi, ülkemizde hem medya hem de demokratikleşmeyle ilgili olaylara damgasını vurmuştur'' dedi. 
     Erinç, gazetecilerin sosyal haklarının sağlanmasında etkili olan Usumi'nin çiftçilerle ilgili yazdığı köşe yazıları nedeniyle ''çiftçi dostu'' olarak da nitelendirildiğini hatırlatarak, sadece gazetecilerin değil, çiftçilerin de Usumi'nin yokluğunu hissedeceklerini anlattı. 
     Edilen duaların ardından omuzlara alınarak cenaze arabasına konulan Usumi'nin cenazesi, cemiyet binasından atılan karanfillerle uğurlandı. 
     
     SULTANAHMET CAMİİ'NDEKİ TÖREN 

     Usumi'nin cenazesi daha sonra Sultanahmet Camii'ne götürüldü. Camiye gelen CHP Genel Başkanı Deniz Baykal, Usumi'nin eşi Nebahat Usumi'ye sarılarak, başsağlığı diledi. 
     Baykal, gazetecilerin soruları üzerine, Sadullah Usumi'nin seçkin, aydın, değerli bir halk adamı olduğunu dile getirerek, ''Usumi çok özel bir insandı. Değerli bir gazeteciydi'' dedi. 
     Deniz Baykal, Türkiye'de çiftçinin ve tarımın unutulduğu dönemlerde gazetedeki yazılarıyla bunlara dikkati çeken Usumi'nin, parlamentoda da önemli görevler üstlendiğini hatırlattı. 
     Camideki cenaze namazında Baykal ve beraberindekiler namazda ön sıralarda saf tuttular. Namazın ardından Usumi'nin cenazesi omuzlara alınarak, cenaze arabasına konuldu. 
     Buradaki törene, Usumi'nin ailesi, eski bakanlardan Zekeriya Temizel, Kadıköy Belediye Başkanı Selami Öztürk, Esenyurt Belediye Başkanı Gürbüz Çapan ve Algan Hacaloğlu'nun da aralarında bulunduğu çok sayıda arkadaşı ve gazeteci dostları katıldı. 
     Usumi'nin cenazesi daha sonra Nakkaştepe Mezarlığı'nda toprağa verildi. 
     





</TEXT>
</DOC>
