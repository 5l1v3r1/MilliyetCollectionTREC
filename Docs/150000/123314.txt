<DOC>
<DOCNO> 123314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sondun16.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan Dışişleri Bakanı Papandreu Türkiye'ye tarih verilmeli 
</HEADLINE>
<TEXT>

     Yunanistan Dışişleri Bakanı Yorgo Papandreu, AB'nin Kopenhag Zirvesi'nde Türkiye'ye üyelik için müzakere tarihinin verilmesi gerektiğini söyledi. 
     Papandreu, Atina'da yayınlanan Elefterotipia gazetesindeki demecinde, Kopenhag'da Türkiye'ye müzakere tarihi verilmemesinin olumsuz sonuçlar doğuracağını belirtti. 
     ''Türkiye'nin adaylığını kabul ettiğimizde aynı zamanda bu adaylığın haklar da içerdiği konusunda yükümlülük altına girdik. Müzakere tarihi verilmesi aday bir ülkenin hakkıdır ve AB, bizzat koyduğu kriter ve koşullar temelinde buna olumlu yanıt vermelidir'' diyen Papandreu, Türkiye-AB ilişkilerinin geliştirilmesinin Türkiye'nin yanı sıra Avrupa'nın da çıkarına olacağını ifade etti. 
     Papandreu, Türkiye'nin AB üyeliğine doğrudan ya da dolaylı olarak dini ve kültürel koşullar getirilmesinin, Avrupa'nın kendi çıkarlarıyla ve uluslararası sistemde bağımsız rol oynama istemiyle bağdaşmadığını kaydetti. Kopenhag'da müzakere tarihinin belirlenmesi konusunun Türkiye'de adeta bir ''megali idea'' durumuna geldiğini belirten Papandreu, ''Bunun olumlu ve olumsuz yanları vardır. Kopenhag'da bu konudaki herhangi başka bir karar olumsuz karşılanarak, hayal kırıklığı yaratacaktır. Ancak, Türkiye bu konunun AB ilişkilerinde sadece bir aşama olduğunu unutmayarak soğukkanlı davranmalıdır'' dedi. Kıbrıs konusuna da değinen Papandreu, Kopenhag zirvesine kadar çözüme varılması için zamanın daraldığına işaret ederek, bu konuda aceleci hareketlerde bulunulmasının da aksi sonuçlar getirebileceğini belirtti. Papandreu, ''İki toplumun anlaşmaya varması için yapılacak herhangi bir çaba ya da baskı, BM Genel Sekreteri'nin girişimiyle oluşan dinamiğin yok olmasına yol açabilir. Bu dinamiği, Kopenhag sonrasında da sürdürmeyi taahhüt ederek garanti altına almalıyız'' diye konuştu. 
     





</TEXT>
</DOC>
