<DOC>
<DOCNO> 131305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sontur02.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer'in kuzeni intihar mı etti öldürüldü mü 
</HEADLINE>
<TEXT>

     Afyon Valisi Ahmet Özyurt, Cumhurbaşkanı Ahmet Necdet Sezer'in Afyon'da yaşayan teyzesinin oğlu Hüseyin Uzun'un intiharı ile ilgili geniş çaplı araştırma başlatıldığını, olayın cinayet olabileceği üzerinde de durulduğunu bildirdi. 
     Afyon'da akşam saatlerinde intihar ettiği belirtilen Hüseyin Uzun'un evi yakınlarıyla dolup taştı. 
     Afyon Valisi Ahmet Özyurt, Hüseyin Uzun'un intihar olayının geniş çaplı araştırıldığını ve cinayet olabileceği üzerinde de durulduğunu söyledi. 
     Vali Özyurt, ''Kendisi sıhhi tesisatçı ve oturduğu evin kaloriferlerini yakan biri. Olayla ilgili geniş çaplı araştırma yapılmasını istedim'' diye konuştu. 
     Afyon Emniyet Müdürlüğü ekipleri, Vali Ahmet Özyurt'un talimatlarıyla olayı geniş çaplı incelemeye aldı. 
     
     SAKİN BİRİYDİ 

     Evli, 2 çocuğu bulunan ve 34 yaşında olan Hüseyin Uzun'un komşusu Mehmet Kırker, ''Uzun, sakin ve içine kapanık biriydi. Kimseyi kırmaz ve evine bağlı biriydi'' dedi. 
     
     İNTİHAR AĞIRLIK KAZANIYOR 

     Afyon Devlet Hastanesi morgunda yapılan otopside, Hüseyin Uzun'un intihar sonucu öldüğü saptandı. Cumhuriyet Savcısı O. Zeki Deşat ve Adli Tıp Şube Müdürü Dr. Okan Akan, Hüseyin Uzun'un normal ası sonucu öldüğüne ilişkin rapor düzenledi. 
     Hüseyin Uzun'un üzerinde, kendi el yazısıyla yazılı 1 milyar 500 milyon lira civarında borç listesi çıktığı öğrenildi. 
     Hüseyin Uzun, dün Cumhuriyet Mahallesi'ndeki evinin bulunduğu Merve Apartmanı'nın bodrum katındaki kazan dairesinde, kalorifer borusuna bağladığı kalın elektrik kablosuyla kendini asmıştı. Eşi Sema Uzun tarafından görülen Hüseyin Uzun, eniştesi Muammer Uzun'un da yardımıyla kablo gevşetilerek indirilmiş, ancak öldüğü belirlenmişti. 
     





</TEXT>
</DOC>
