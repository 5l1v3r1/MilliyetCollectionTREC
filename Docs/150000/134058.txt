<DOC>
<DOCNO> 134058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sondun09.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Birliği'nin, ''birliği'' ilk krizde çatladı.. 
</HEADLINE>
<TEXT>

     8 Avrupa ülkesi, Irak krizi konusunda ''birlik ve beraberlik'' çağrısında bulundu. 
     The Times gazetesinde yayınlanan ortak açıklamada, İtalya, Portekiz, Macaristan, Polonya, Danimarka, Çek Cumhuriyeti, İspanya ve İngiltere, Irak'ın dünya barışı ve güvenliği açısından ciddi tehdit oluşturduğunu belirtti ve bu ülkenin silahsızlandırılması için Avrupa'nın ABD ile birlikte ''kararlı biçimde'' hareket etmesi gerektiğini kaydetti. 
     Almanya ve Fransa'nın katılmadığı ortak açıklamada, Irak Devlet Başkanı Saddam Hüseyin'in dünya barışı ve güvenliğine yönelik tehdidinin ilk kurbanının atlantikötesi ilişkiler olmaması için uyarıda bulunuldu ve ''Gücümüz birliğimizde saklı, bu birliği korumamız gerekir'' ifadesine yer verildi. 
     Ortak açıklamada, Birleşmiş Milletler BM , kararlarının uygulanmasının takipçisi olmaya çağrıldı, aksi takdirde BM'nin kredibilitesini yitireceği ifade edildi. 
     İtalya Başbakanı Silvio Berlusconi, Portekiz Başbakanı Jose Manuel Borosso, Macaristan Başbakanı Peter Medgyessy, Polonya Başbakanı Leszek Miller, Danimarka Başbakanı Anders Ramussen, Çek Cumhuriyeti Cumhurbaşkanı Vaclav Havel, İspanya Başbakanı Jose Maria Aznar ve İngiltere Başbakanı Tony Blair'in yaptığı ortak açıklamanın taslağını Aznar'ın hazırladığı belirtiliyor. 
     
</TEXT>
</DOC>
