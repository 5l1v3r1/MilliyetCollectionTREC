<DOC>
<DOCNO> 110965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/soneko09.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı ''Siyasi partiler halka detayları anlatmalı'' 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, siyasi partilerin programlarını nasıl gerçekleştireceklerine ilişkin detayları Türk halkının bilmesi gerektiğini kaydederek, ''Biz bunların bu platformda 3 Kasım'a kadar Türkiye'nin gündemine oturmasını istiyoruz'' dedi. 
     Hisarcıklıoğlu, seçim konusunda yaptığı değerlendirmede, TOBB olarak baştan beri seçim tarihi tespit olduktan sonra, vakit kaybedilmemesi gerektiğini söylediklerini hatırlattı. 
     ''Türkiye'nin sürdürülebilir büyümesinin şu olacağını, şu kadar istihdam sağlayacaklarını güzel sözlerle, bütün partiler söylüyor'' diyen Hisarcıklıoğlu, ancak bunu nasıl yapacaklarını, Türkiye'nin iç ve dış borçlarını nasıl çevireceklerini, kamuyu nasıl küçülteceklerine ilişkin detayları Türk halkının bilmesi gerektiğini kaydetti. 
     Hisarcıklıoğlu, esas olanın önümüzdeki dönemde iktidara gelecek siyasi partilerin ekonomik programının ne olduğu, Türkiye'nin zenginleşmesi için ne yapacaklarını, bunu hangi araçlarla, hangi gereçlerle yapacaklarını açıklamaları olduğunu ifade ederken, ''Esas olan ve Türkiye'nin önünü açacak olan bunlar. Biz bu platformda bunların 3 Kasım'a kadar Türkiye'nin gündemine oturmasını istiyoruz'' dedi. 
     
     TÜRKİYE-IMF İLİŞKİLERİ 

     TOBB Başkanı Hisarcıklıoğlu, Türkiye'nin IMF ile bundan sonraki ilişkilerine ve IMF'nin Türkiye'ye vereceği kredi ile ilgili soru üzerine, IMF'ye verilen taahhütler arasında bu dönemde parlamento kapalı olduğu için yapılabilecek ve yapılamayacak olan koşulların bulunduğunu kaydetti. 
     Hisarcıklıoğlu, ''İşte bu yapılabilecek olanlarda muhakkak hükümet, iktidar ve muhalefet partileri bu çerçevede sadakatin devam etmesi konusunda hemfikirler. O noktada bir sıkıntı olacağı inancında değilim'' diye konuştu. 
     
     İHRACAT RAKAMLARI 

     İhracat rakamlarının yüksek çıkmasına ilişkin bir başka soru üzerine de TOBB Başkanı, ''İhracat rakamları çok iyi gidiyor ama ihracat rakamlarına sadece kümülatif bakmak yanlış'' yanıtını verdi. 
     Bir malın geçen sene kaç dolara, bu sene kaç dolara satıldığının mukayesesini yapmak gerektiğini belirten Hisarcıklıoğlu, şöyle konuştu 
     ''Bugün adet bazında artış olduğunu ama fiyat bazında düştüğünü görüyoruz. Bu neyi gösteriyor Türk ihracatçısının yurtdışında yapmış oldukları rekabetten dolayı kar realizasyonını yurtdışına aktarması söz konusu. Yurtdışındaki firmalar kazançlı çıkıyor, bizim ihracatçılarımız, bizim sanayicimiz zararlı çıkıyor bundan. 
     Esas olan, sağlıklı olan en iyi malı, en iyi fiyata satabilmektir, buna bakmak lazım. Bu tabi Türk sanayicisinin minimum karla çalıştığının bir göstergesi. Karlar eridikçe bu sefer yatırım yapma imkanı, istihdam yapma imkanı, gün geçtikçe azalıyor.'' 
     
     NİTELİKLİ SANAYİ BÖLGELERİ 

     ''Türkiye'de kurulacak nitelikli sanayi bölgelerine NSB ilişkin tasarıda, tekstil sektörünün yer almamasını nasıl değerlendiriyorsunuz '' şeklindeki bir soru üzerine de Hisarcıklıoğlu, ''TOBB olarak NSB, eğer İsrail-Ürdün Anlaşması'na ek olarak yapılacaksa, bugün İsrail, Ürdün'de olmayan kısıtlamaların Türkiye'ye getirilmesini mantıklı bulmuyoruz'' dedi. 
     Hisarcıklıoğlu, TOBB'un AB'ye yönelik olarak sürdürdüğü lobi çalışmalarına ilişkin olarak da ayın 7'sinde 220 sivil toplum örgütünü İstanbul'da toplayacaklarını, daha sonra da 220 sivil toplum örgütü ile Brüksel'de bir toplantı yapacaklarını bildirdi. 
     Hisarcıklıoğlu, ''İş konseylerimiz vasıtasıyla üye ülkeler nezdinde girişimlerde bulunacağız. İş konseyleri çok etkili, bunlarda kendi eş kuruluşlarıyla biraraya gelerek aktif olarak, çalışıyoruz'' diye konuştu. 
     





</TEXT>
</DOC>
