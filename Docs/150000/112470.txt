<DOC>
<DOCNO> 112470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/sontur10.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'daki cinnetin nedeni kaynana 
</HEADLINE>
<TEXT>

     Adana'da, eşi tarafından sokak ortasında çocuğunun gözleri önünde 52 yerinden bıçaklanan Ayşegül Porsuk, eşi ile anlaşmazlığının nedeninin, kayınvalidesi Güngör Kara olduğunu söyledi. 
     Numune Hastanesi Genel Cerrahi Servisi'nde tedavi altına alınan Ayşegül Porsuk, eşiyle arasında geçen tartışmaları anlatırken, gözyaşlarını tutamadı. 
     Eşinin, annesinin sözünden dışarı çıkmadığını, son olarak çalıştığı sinemadan annesinin zoruyla ayrıldığını belirten Porsuk, "Bizim sıkıntımız yoksulluktan değil, kaynanamdan kaynaklanıyordu" dedi. 
     Porsuk, eşi ile 1993'te görücü usulüyle evlendiğini, o tarihte yaşı küçük olduğu için resmi nikah yaptıramadıklarını söyledi. Porsuk, daha 40 günlük evliyken eşinin kendisini dövmeye başladığını, hem kayınvalide hem kocası hem de görümcelerinin baskısı altında tutulduğunu anlattı. 
     Bugüne kadar birçok kez karakola başvurup yardım almak istediğini, ancak eşinin her defasında kendisini durdurmayı başardığını belirten Ayşegül Porsuk, şunları söyledi 
     "Olay günü de yine kayınvalidemin evinden gelen eşim, benimle tartışmaya başladı. O sırada 8 yaşındaki kızım Damla okuldaydı. Yanımda 7 yaşındaki oğlum Ayhan vardı. Beni dövmeye başladı, daha sonra da mutfağa gidip ekmek bıçağını aldı. 
     Ben bu sırada elinden kurtulup kendimi dışarı attım, sokakta bir süre koştuktan sonra beni yine yakaladı ve yere yatırdı. Uzun bir süre çırpındım, acı içinde kıvranıyordum. Daha sonra ona karşı koyacak gücümün kalmadığını hissetim." 
     
     "BUNU YAPAN İNSAN OLAMAZ" 

     Porsuk, hastaneye yatırılmasının ardından kayınvalidesinin aynı akşam evine gidip tüm eşyasını karıştırdığını ve işe yarayacak olanları alıp götürdüğünü öğrendiğini belirterek, zaman zaman gözyaşlarını tutamayıp, "Ailem evime gittiğinde evde giyim eşyası ve yatak odası takımının dışında ne varsa götürüldüğüne tanık olmuş. Ben can çekişirken, onlar eşya derdine düşmüş. Bunu yapanlar insan olamaz" diye konuştu. 
     Porsuk, eşinin yüzünü dahi görmek istemediğini, ancak çocuklarını özlediğini belirterek, "Onlar da bizim tartışmalarımız yüzünden ruhsal sorun yaşamaya başladılar. Ayrılmamız çocuklarımızın geleceği için de iyi olacak. Hastaneden çıktığım zaman ne pahasına olursa olsun asla kocama dönmeyeceğim, kesinlikle ayrılacağım." Adana'da, cinnet getirerek sokak ortasında, nikahsız yaşadığı kadını bıçaklayan sanık, tutuklandı. 
     
     TUTUKLANDI 

     Porsuk'u bıçaklayarak yaralayan Aydın Kara'nın, Emniyet'teki sorgulaması sonrasında sevk edildiği adliyede, Cumhuriyet Savcısı'nca ifadesi alındı. 
     Daha sonra tutuklama istemiyle nöbetçi mahkemeye sevk edilen Kara, "adam öldürmeye teşebbüs" suçundan tutuklanarak cezaevine konuldu. 
     





</TEXT>
</DOC>
