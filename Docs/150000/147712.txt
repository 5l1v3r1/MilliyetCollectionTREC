<DOC>
<DOCNO> 147712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/son/sondun09.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
NBC'nin kovduğu gazeteci Peter Arnett'in kısmeti açıldı... 
</HEADLINE>
<TEXT>

     Irak televizyonuna verdiği mülakat sonrası çalıştığı televizyon kanalı NBC tarafından işten çıkarılan ünlü Amerikalı gazeteci Peter Arnett'in kısmeti kapanmıyor. Arnett, merkezi Dubai'de bulunan El Arabiya televizyonunda da işe başladı. 
     El Arabiya televizyonu, Arnett'i, iki gün önce Irak'ın başkenti Bağdat'taki üç kişilik ekiplerine dahil ettiklerini ve ünlü gazetecinin canlı yayınlara çıkmaya başladığını bildirdi. 
     Televizyonun editörü Salih Necm, ''Peter Arnett, profesyonel bir muhabir ve 1991 yılı Körfez savaşında verdiği haberlerle tanınıyor. Onun varlığı iyi bir şey'' dedi. 
     Arnett, NBC'den kovulduktan sonra Yunan devlet televizyonu NET, Belçika'nın VTM televizyonu ve İngiliz Daily Mirror gazetesinde iş bulmuştu. 
     





</TEXT>
</DOC>
