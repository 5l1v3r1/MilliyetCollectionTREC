<DOC>
<DOCNO> 124665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sontur17.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül "Türkiye AB yolunda kesin bir adım attı" 
</HEADLINE>
<TEXT>

     Başbakan Abdullah Gül, Türkiye'nin Avrupa Birliği üyeliği yolunda çok kesin bir adım attığını söyledi. 
     Başbakan Gül, Türkiye'nin AB üyeliği çalışmaları için gittiği Kopenhag'tan dönüşünde Esenboğa Havalimanı'nda basın toplantısı düzenledi. 
     Gül, AB'nin tarihi toplantılarından birisi olan Kopenhag Doruğu'nun AB'nin genişleme süreciyle ilgili alınacak kararlar açısından önem taşıdığını, Türkiye'nin AB'nin en önemli konusu haline geldiğini ve Kopenhag kriterlerinin herkes için çok önemli bir nokta olduğunu belirtti. 
     Toplantı öncesi kesin bir müzakere tarihi almak için gayret gösterdiklerini, bununla ilgili yapılması gereken her şeyi yaptıklarını, TBMM'nin sürekli çalıştığını ve hızlı bir şekilde reform paketlerinden birincisini yasalaştırdığını ifade eden Gül, ikincisine ilişkin çalışmaların gelecek günlerde başlayacağını kaydetti. 
     AB için yapılan her şeyi, Türk halkı hak ettiği için yaptıklarını yineleyen Gül, Türkiye'nin çağdaş ülkelerin üstüne çıkmayı hedeflediğini dile getirdi. Kopenhag siyasi kriterlerinin aslında AB'den ziyade Türkiye ve halkını yakından ilgilendirdiğini ifade eden Gül, bunları yapmaya devam edeceklerini belirtti. 
     Başbakan Gül, AB'de kararların oybirliği ile alındığını, üye ülkeler içinde bazılarının Türkiye ile ilgili müzakere tarihinin hiç verilmemesi yönünde, bazı ülkelerin daha ileri tarihleri ifade ettiklerini, tarih için tarih konuşulduğunu belirterek, şöyle devam etti 
     ''Bugün gelinen nokta şudur ki, Türkiye, AB yolunda çok kesin bir adım atmıştır. Türkiye'nin tartışmalı olan adaylığı, kesin ve gerçekleşmiş durumdadır. Türkiye-AB ilişkilerinde yeni bir ray döşenmiştir ve 2004 tarihi Türkiye'nin müzakerelere başlaması için kesin bir tarih olarak kabul edilmiştir. Ayrıca bir gecikmeye fırsat vermeden yapılması kararlaştırılmıştır. 
     Bize bu saatten sonra düşen şey şudur, Türkiye'yi çok daha iyi hazırlamaktır. 2003 yılında yapılacak toplantılar ve 2003 Ekim ayında ortaya çıkacak değerlendirme raporunda Türkiye'nin aldığı mesafeyi ortaya koymak olacaktır. AB liderleriyle yaptığımız son toplantıdan sonra birçok ülkenin başbakanı ve başkanı bana gelerek bu tarihin Türkiye'nin performansına göre geri çekilebileceğini ifade etmişlerdir. Bu her şey bittikten sonra söylenen sözlerdir. Şüphesiz önemli olan bir nokta da şudur, belirsizliğin ortadan kaldırılması ve her şeyin kesin bir şekilde 2004 yılıyla bağlanmasıdır. 
     Bana soracak olursanız daha erken bir tarih almak için beklenti içerisindeydik ve bununla ilgili gerekli olan her şeyi yaptık ama gerçekler de ortadadır. AB'nin kendi içindeki çeşitli çekişmeler ve çeşitli öncelikleri söz konusu olmuştur. Bizim hedeflediğimiz 2004 yılının başı idi ama şimdi 2004 yılının sonu olarak ortaya çıkmıştır. Şimdi artık kamuoyuna bırakıyoruz değerlendirmeyi... Hepimizin unutmaması gereken şeyi bir kez daha tekrarlıyorum. Türkiye'nin yolu bellidir, bu yolda ilerlemek kendi halkımızın çıkarına olduğu için ilerliyoruz. Bu açıdan demokratik ve ekonomik reformları büyük bir kararlılık içerisinde sürdüreceğiz.'' 
     
     ''ŞİMDİ KENDİ İŞİMİZE BAKACAĞIZ'' 
     Başbakan Gül, şimdiye kadar AB'nin Türkiye'ye daima pres yaptığını ve zorladığını ancak 58. Hükümetle birlikte Türkiye'nin AB'yi zorladığını ifade ederek sözlerini şöyle sürdürdü 
     ''Çünkü zorlama hakkını kendinde görmüştür. Giderken heybesini doldurarak gitmiştir. Türkiye üstüne düşenleri yaparak gitmiştir. Bu çalışmalar devam edecektir. Bunun karşılıkları da görülmüştür. Taslak metnin üzerinde bile değişiklikler yapılmıştır. Bunlar önemli gelişmelerdir. Biz şimdi kendi işimize bakacağız ve ülkemizi düzene koymak için gayret edeceğiz ve bu süre içinde biz mesafe aldıkça AB ile müzakere tarihinin daha da kısalabileceği ümidindeyim.'' 
     





</TEXT>
</DOC>
