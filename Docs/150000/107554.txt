<DOC>
<DOCNO> 107554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/yasam/yas06.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni arabana ne oldu Onu çöken asfalt yuttu 
</HEADLINE>
<TEXT>

Celal Şahsuvar, arabasını 5 dakikalığına yol kenarında park etti. Döndüğünde yeni aldığı aracı taşıyan asfaltın çöktüğünü gördü... 
     AHMET KAYA DHA 

     Gaziantep’te yaşayan 52 yaşındaki Celal Şahsuvar, emekli ikramiyesiyle en çok istediği şeylerden birini yaptı üç gün önce kendine, Şahin marka bir otomobil aldı. Ve önceki gün aracını İnönü Caddesi’nde yolun kenarına park ederek, su almak için araçtan indi. Yolun karşısındaki benzinciye yönelen Şahsuvar, duyduğu gürültüyle geri döndüğünde otomobilini park ettiği yerde göremedi. 
     Olay yerine koştuğunda ise asfaltın çöktüğünü, otomobilinin de yol kenarındaki 4 metrelik inşaat temeline yuvarlanıp, ters döndüğünü gördü. 
     
     Dava açacak 
     Şoke olan Şahsuvar kendini, "İyi ki ben içinde değilmişim. Yoksa bu otomobilden zor çıkardım. Ölebilirdim" sözleriyle teselli etti. Otomobilinde 1.5 milyar liralık hasar meydana gelen Şahsuvar’ın avukatı Yaşar Sağlam, Şahinbey Belediyesi aleyhinde tazminat davası açacaklarını söyledi. 
     



 YAŞAM 




















</TEXT>
</DOC>
