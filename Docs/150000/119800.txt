<DOC>
<DOCNO> 119800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sontur06.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, İspanya Başbakanı ile görüştü, olumlu mesajlar var 
</HEADLINE>
<TEXT>

     AK Parti Genel Başkanı Recep Tayyip Erdoğan, İtalya ve Yunanistan başbakanları ve İspanya Başbakanı Jose Maria Aznar ile yaptığı görüşmelerde Avrupa'nın bu üç önemli ülkesinin, Türkiye'nin 12 Aralık'ta müzakere tarihi alması için olumlu mesajlar verdiğini belirterek, kendilerini bu konuda kararlı gördüğünü söyledi. 
     Erdoğan, AB konusunda temaslarda bulunmak üzere geldiği Madrid'de, İspanya Başbakanı Aznar ile görüşmesinin ardından Hotel Husa Princesa'da basın toplantısı düzenledi. 
     Özellikle İspanyol yatırımcıların güvenli adım atabileceği bir dönemin başladığını söyleyen Erdoğan, yatırımcıların büyük kolaylıklarla karşılaşacakları bir döneme gireceklerini rahatlıkla söyleyebileceğini ifade etti. 
     Turizm konusunda da işbirliğinin ortak çıkarlara büyük katkılar sağlayacağına inandığını dile getiren Erdoğan, Türkiye'nin Avrupa Birliği'ne girmesi konusunda, Başbakan Aznar ile ''çok samimi, dostane bir görüşme'' yaptıklarını söyledi. 
     Erdoğan, İtalya ve Yunanistan başbakanları ve İspanya Başbakanı Aznar ile yaptığı görüşmelerle Avrupa'nın bu üç önemli ülkesinin de Türkiye'nin 12 Aralık'ta müzakere tarihi alması için olumlu mesajlar verdiğini anlattı. Tayyip Erdoğan, şöyle konuştu 
     ''Bu konuda kendilerini kararlı gördüm. Nitekim basına yaptıkları açıklamalarla da bunu zaten ifade ettiler. Bu çağdaşlaşma projemizin 12 Aralık ile birlikte bir ivme kazanacağına inanıyoruz. Çünkü Türkiye'den başka artık müzakere tarihi alacak bir ülke yok. AB'nin Türkiye'ye müzakere tarihi vermekle de kaybedeceği bir şey yok. Müzakere tarihi vermekle her şey bitmiyor, aslında başlıyor. Çünkü yapılacak olan birçok şeyler var. Gerek temel hak ve özgürlükler konusunda, gerek sivil toplum örgütlerinin güçlendirilmesi noktasında, gerek cemaat vakıflarının kendilerine ait gayrimenkullar konusundaki tasarruf konusunda, gerek Siyasi Partiler Kanunu ve Seçim Yasası'nın yeniden düzenlenmesi konusunda, gerek işkence konusunda... 
     Tabii bu adımları atmakta çok kararlı olan bir hükümet şu anda işbaşına gelmiş bulunuyor. Kopenhag zirvesinde alınacak olan müzakere tarihiyle bu süreç hızlanacaktır.'' 
     
     ''TÜRK HALKI AB'YE GİRME ARZUSUNDA'' 
     Türk halkının yüzde 75-80'inin AB'ye girme arzusunda olduğunu dile getiren Erdoğan, buradan alınacak olumlu bir neticenin yüzde 75-80'i daha da yukarılara çıkaracağını ifade etti. 
     Ama alınacak olumsuz bir neticenin de ''bunu sabote etmek isteyenlerin ekmeğine yağ süreceğini'' söyleyen Erdoğan, şöyle devam etti 
     ''Burada çıkacak olan netice, eğer olumlu olursa bunun getireceği çok önemli bir fayda var. Halkının büyük bir çoğunluğu Müslüman olan Türkiye, Müslüman dünyasına bir mesaj verecektir. AB'ye bakış ve Hıristiyan dünyasına bakış değişecektir. İslam ve demokrasinin bir arada nasıl yaşanabilir olduğuna bir model olarak Türkiye, burada çok önemli bir örnek teşkil edecektir. Kısacası bu, medeniyetler arasında bir çatışmayı değil, medeniyetler arasında bir uzlaşmayı, bütünleşmeyi getirecektir. Bunun yanında AB'nin Asya'ya, Ortadoğu'ya, Kafkasya'ya açılması bakımından çok çok önemli bir kapıyı açmış olacaktır ve Sayın Aznar'ın bu hassasiyetlere karşı olumlu yaklaşımı bizleri ayrıca sevindirmiştir.'' 
     
     KIBRIS 
     Aznar ile Kıbrıs konusunu da görüşme fırsatı olduğunu belirten Erdoğan, Kıbrıs konusunda Birleşmiş Milletler Genel Sekreteri Kofi Annan'ın ileri sürdüğü yeni plan konusundaki kanaatlerini ifade ettiklerini kaydetti. 
     Erdoğan, ''Bu konuda müzakereye açık olduğumuz ve müzakereleri yaratmakta kararlı olduğumuzu, müzakerelerle bir netice alınacağına inandığımızı söyledik. Kendilerinin de aynı kanaati paylaştıklarını gördük'' dedi. 
     Başbakan Aznar ile Avrupa Güvenlik ve Savunma Politikası ve Irak konusunu da görüştüklerini anlatan Erdoğan, gayet olumlu bir havada geçen görüşmeden mutlu olarak ayrıldıklarını söyledi. 
     İstanbul Büyükşehir Belediye Başkanı olduğu dönemde Barselona ile kardeşlik protokolü imzaladıklarını hatırlatan Erdoğan, ''Dostluklarımızın böyle bir süreci var. Burada bir de bizim aslında spor elçimiz var. Nihatımız var, isteriz ki bu bir kültür elçiliğine dönüşsün. Bunu ekonomik münasebetlerimizi daha da geliştirerek devam ettirelim. Uluslarası ilişkilere de bunlar bizim için birer zenginleşme kaynağı olsun'' diye konuştu. 
     Türkiye'de yeni kabinenin açıklandığını da anımsatan Erdoğan, Devlet Bakanı ve Başbakan Yardımcısı Abdüllatif Şener, Dışişleri Bakanı Yaşar Yakış ve Milli Savunma Bakanı Vecdi Gönül'ün kendisiyle birlikte olduğunu belirterek, ''Hayırlı olsun'' dedi. 
     
     ''KABİNEDEKİ DEĞİŞİKLİKLER OLAĞANDIR'' 
     Erdoğan, basın toplantısının ardından gazetecilerin, ''Kabinenin oluşumunda Cumhurbaşkanı'nın değişiklik yaptığı söyleniyor, doğru mu'' sorusu üzerine, şu anda Başbakan Abdullah Gül ile görüşmediğini belirtti. Erdoğan, ''Belki de 1-2 değişiklik olmuş olabilir. Bunlar da olağandır'' dedi. 
     Tayyip Erdoğan, ''Cumhurbaşkanı Ahmet Necdet Sezer'in, yeni hükümetin düzenlenmesinde yaptığı müdahalenin dengeleri değiştirdiğini söylediğinin'' hatırlatılması üzerine de ''Öyle bir ifade kullanmadım, kullandıysam sürçülisan olmuştur'' dedi. 
     Basın toplantısına, Devlet Bakanı ve Başbakan Yardımcısı Abdüllatif Şener, Dışişleri Bakanı Yaşar Yakış, Milli Savunma Bakanı Vecdi Gönül'ün yanı sıra Erdoğan'ın siyasi danışmanı Adana Milletvekili Ömer Çelik, İzmir Milletvekili Nükhet Hotar, Dışişleri Bakanlığı Müsteşar Yardımcıları Baki İlkin ve Akın Alptuna da katıldı. 
     Bu arada, basına kapalı yapılan görüşmede Erdoğan'ın, Aznar'ın İstanbul'da balayı geçirdiğini anımsattığı ve İspanyol Başbakan'ı yeniden Türkiye'ye davet ettiği öğrenildi. 
     Bunun üzerine Aznar da ''Gelelim, görüşelim ama bu Ankara'da olmasın'' diyerek espri yaptığı belirtildi. 
     Aznar'ın görüşmedeki Türk heyetinde bakan olup olmadığını Erdoğan'a sorduğu ve ''evet'' yanıtını aldıktan sonra, ''Bakan sayısını azaltın ama bu arkadaşlarımızı değiştirmeyin. Kabinenin neredeyse yarısı burada'' dediği kaydedildi. 
     





</TEXT>
</DOC>
