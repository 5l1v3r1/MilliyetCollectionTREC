<DOC>
<DOCNO> 120948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sonspo02.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftara engel, yöneticiler 
</HEADLINE>
<TEXT>

     Son dönemde deplasman takımlarının rakip statlara seyirci götürememesiyle ilgili olarak yaşanan tartışmalarda, tek sorumlunun kulüp yöneticilerinin olduğu ortaya çıktı. 
     Futbol Federasyonu'nun 17 Temmuz 2002 tarihinde yürürlüğe koyduğu, ''2002-2003 Sezonu Türkiye Profesyonel Lig Müsabakaları Statüsü''ne göre, deplasman takımının evsahibi takımdan taraftarları için bilet istemesi durumunda, evsahibi takımın stat kapasitesinin en az yüzde 10'u kadar yer ayırması gerekiyor. 
     Lig Müsabakaları Statüsü'nün ''Stadyum ve Güvenlik'' adını taşıyan 17. maddesinin, ''Tribün Düzenlemesi ve Organizasyon'' başlıklı 12. bölümünde, ''Evsahibi kulüp, stadın oturma kapasitesinin en az yüzde 10'u kadar misafir takım seyircisi için güvenliği tam olarak sağlanmış bir tribünde yer vermek zorundadır'' ibaresi yer aldı. 
     Ayrıca 17. bölüme göre ise bu konuda yetki ise deplasman takımın yönetimine bırakılıyor. 
     Bu bölüme göre ise işleyişin şöyle gerçekleştirilmesi gerekiyor 
     ''Misafir takımlar, kendi seyircileri için evsahibi takımdan yazılı olarak bilet talep edebilir. Talep edilen bu biletlerin bedeli misafir kulüp tarafından evsahibi kulübe peşin olarak ödenecektir. Kulüpler, aralarındaki bu işlemleri yazılı olarak yapacaklardır. Eğer misafir kulüp talep ettiği sayı kadar bileti satamazsa, geri kalan biletleri müsabakadan en geç 24 saat önce evsahibi kulübe iade etmek zorundadır. Bu iade edilen biletlerin bedeli evsahibi kulüp tarafından misafir kulübe ödenecektir. Kulüplerimizin tüm bu işleri yazılı olarak yapmak ve evsahibi kulüp, ilgili emniyet müdürlüğüne misafir kulüp seyirci sayısı hakkında bilgi vermek zorundadırlar.'' 
     





</TEXT>
</DOC>
