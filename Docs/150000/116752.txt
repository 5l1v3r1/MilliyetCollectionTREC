<DOC>
<DOCNO> 116752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sontur16.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK Başkanı Şu ana kadar bir sıkıntı yok 
</HEADLINE>
<TEXT>

     Yüksek Seçim Kurulu YSK , Başkanı Tufan Algan, Milletvekili Erken Genel Seçimi'nde şu ana kadar bir sıkıntı yaşanmadığını bildirdi. 
     Algan, vatandaşların güvenli bir şekilde oylarını kullandıklarını söyledi. Algan, ''Şu ana kadar bir sıkıntı, hadise yok. Milletimiz sağduyu içinde oylarını kullanıyor. Ülkemize ve milletimize hayırlı olsun'' dedi. 
     Seçime ilişkin yayın yasağının saat 21.00'den önce kaldırılıp kaldırılmayacağına ilişkin bir soru üzerine de Algan, ''İstanbul, Ankara, İzmir, Diyarbakır gibi büyük iller ve bazı büyük ilçelerdeki duruma bakacağız. Buralarda sandıklar açılmış, tasnif yapılmış ve herhangi bir olumsuz durum yoksa tabi ki saat 21.00'e kadar beklemenin anlamı yok. Arkadaşlarımla akşam üzeri yapacağımız toplantıda yayın yasaklarını saat 19.00'da kaldırabiliriz'' diye konuştu. 
     Bolu'da oyunu yanlış kullandığını bildiren Vali Mehmet Ali Türker'e ikinci bir oy pusulası verilmemesi, Sivas'ta CHP milletvekili adayı Nurettin Sözen'e ikinci bir oy pusulası verilerek oyunun kullandırılmasının hatırlatılarak, hangi işlemin doğru olduğunun sorulması üzerine Algan, şöyle konuştu 
     ''Bolu'daki görevlilerin yaptığı doğru, Sivas'taki görevlilerin yaptığı yanlıştır. Oyunu yanlış kullanan ikinci bir oy pusulası alıp oy kullanamaz. Çünkü, seçmen listeleri önceden belirlenmiştir. Bunu göre de oy pusulası vardır. Eğer Sivas'ta bir itiraz olursa bakılır. İş bize gelir mi bilmiyorum. O bir oy sonuca etkili olacaksa sıkıntı doğar. Aslında hem Vali'nin, hem de Sözen'in ikinci bir oy pusulası talep etmemesi gerekirdi. Bolu'daki arkadaşımı kutlamak gerekir.'' Tufan Algan, Türkiye genelindeki yüzde 10 barajını geçen partilerin ne zaman belli olabileceğine ilişkin bir soru üzerine de, yurtdışında yaşayan vatandaşların 6 gümrük kapısında oy kullandığını hatırlattı. Bu oyların sayımının diğer sandıklara göre zaman aldığını kaydeden Algan, ''Bu oyların sayım sonuçlarının yarın öğleden sonra gelmesini bekliyoruz. O oylar illere ve partilere yansıtıldıktan sonra yüzde 10 barajını geçen partiler belirlenecek'' diye konuştu. 
     





</TEXT>
</DOC>
