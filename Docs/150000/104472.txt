<DOC>
<DOCNO> 104472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sontur14.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'in birlik çağrısına tepkiler... 
</HEADLINE>
<TEXT>

     Başbakan Bülent Ecevit'in "Ulusal Solu Özümseyen Demokratik Solculara Çağrı" başlıklı çağrısına Mümtaz Soysal'ın Bağımsız Cumhuriyet Partisi BCP 
     "değerlendireceğiz" diye temkinli yaklaşırken, SHP Genel Sekreteri Fikri Sağlar, Ecevit'in açıklamasını "dağılmış partisini toparlama" doğrultusunda bir açıklama olarak değerlelendirdi. YTP Genel Sekreteri İstemihan Talay da, "Sayın Ecevit bu çağrısını seçmene dönük olarak yapmıştır" diye konuştu. 
     Başbakan Ecevit'in Ulusal Solu Özümseyen Demokratik Solcuları partisine çağırdığı açıklamasını değerlendiren SHP Genel Sekreteri Fikri Sağlar, açıklamayı "dağılmış partisini toparlama doğrultusunda bir açıklama. Sayın Başbakan'ın çağrısı giden arkadaşlarının bazılarını geri çağırma niteliğinde" diye değerlendirdi. Ancak Ecevit'in giden bu arkadaşlarının bazılarını istediğinin, bazılarını ise istemediğinin görüldüğünü dile getiren Sağlar, Ecevit'in söylediklerinin kavram karıştırmaktan öteye gitmediğini savundu. Sol ile ulusalın bağdaşmasının mümkün olduğunu belirten Sağlar, SHP olarak beklentilerinin bu olmadığını, Ecevit'ten 1980 öncesinden başlayarak Türkiye'de mücadele veren tüm sol kurumları birleştirecek bir çağrı yapmasını beklediklerini bildirdi. 
     Bütün solcuların ulusal değerler ile evrensel değerleri birleştirme çabasında olduğunu ifade eden Sağlar, "Ancak Ecevit, solu unutmuş, işin sadece ulusallığında kalmıştır. 
     Onun tarif ettiği Nasyonel Sosyalizmdir. Bunun da Türkiye'ye birşey getirmeyeceği açıktır" diye konuştu. 
     BCP TEMKİNLİ Genel Başkanlığını Mümtaz Soysal'ın yaptığı BCP Genel Başkan Yardımcısı Ayla Yılmaz ise parti olarak Ecevit'in çağrısını değerlendirdikten sonra bir açıklama yapacaklarını kayd Daha önce bu yönde DSP ile BCP arasında bazı görüşmeler olduğunun anımsatılması üzerine Yılmaz, görüşmelerin bu anlamda resmi bir nitelik taşımadığını, Devlet Bakanı Şükrü Sina Gürel ile Genel Başkan Mümtaz Soysal arasında Kıbrıs konusunda gerçekleştirilen görüşmeler olduğunu dile getirdi. Kendilerine resmi olarak bir çağrı gelmediğini kaydeden Yılmaz, "Zaten Sayın Başbakan'ın bugünkü çağrısı da ortak düşünceye sahip olanlara yapılmış genel bir çağrıdır. Partimize ve genel başkanımıza yönelik bir çağrı değildir" diye konuştu. 
     TALAY'IN TEPKİSİ "Sayın Ecevit bu çağrısını seçmene dönük olarak yapmıştır" diyen YTP Genel Sekreteri İstemihan Talay da, Ecevit'in seçimin bir anlamda partisi için yıkım olacağını bildiğini ve bu anlamda ayrılan seçmenin oy vermesine yönelik bir çağrı yaptığını kaydetti. Talay, Ecevit'in YTP'ye yönelik eleştirilerini değerlendirirken de, "Sayın Ecevit tüm siyasal yaşamı boyunca hep ölçülü olmuştur. Ama görülüyor ki son gelinen nokta dikkat ve ölçü unsurlarını da ortadan kaldırmış" dedi. Ecevit ile uzun yıllar birlikte siyaset yaptıklarını anlatan Talay, "Sayın Ecevit bizim hangi dünyalardan geldiğimizi, hangi siyasetlere inandığımızı bilecek durumdadır" diye konuştu. 
     





</TEXT>
</DOC>
