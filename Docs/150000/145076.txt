<DOC>
<DOCNO> 145076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sonspo16.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli futbolcular İngiltere maçı için neler söyledi 
</HEADLINE>
<TEXT>

     A Milli Futbol Takımı oyuncuları, Avrupa Şampiyonası grup elemelerinde 2 Nisan Çarşamba günü deplasmanda İngiltere ile yapacakları maç öncesinde iddialı konuştular. 
     Polat Renaisssace Otel'de kampa giren milli futbolcular, gazetecilerin soruları üzerine, İngiltere maçı ile ilgili iddialı demeçler verdiler. 
     Beşiktaş'ın golcü futbolcusu İlhan Mansız, gruptaki en zor maçlarını oynayacaklarını belirterek, ''Hedefimiz 3 puan. İngiltere'den galibiyetle ayrılacağımıza inanıyorum. En azından bir beraberlik alırız'' dedi. 
     İngiltere'nin son yaptığı hazırlık maçında iyi netice alamadığını dile getiren ilhan, ''Onların iyi oyuncuları var, ancak bizim takımımızda da en yetenekli oyuncular biraraya toplandı. Biz kendi gücümüzü biliyoruz. Onların gücü bizi ilgilendirmiyor. Oradan iyi bir sonuçla döneceğiz'' diye konuştu. 
     Galatasaraylı oyuncu Ümit Davala ise grup lideri olarak İngiltere'ye gittiklerini kaydederek, ''Biz kimseden korkmuyoruz. Dünya 3'üncüsü bir takımız. İngiltere eski gücünde değil. Galibiyet için oraya gidiyoruz ve bunu başarabilecek güçteyiz'' dedi. 
     Beşiktaşlı futbolcu Ahmet Yıldırım da Türkiye için İngiltere maçının öneminin büyük olduğuna değinerek, İngiltere'deki maçta başarılı bir sonuç alacaklarına inandığını kaydetti. 
     Ahmet, milli takımın yenilerinden olmasıyla ilgili bir soru üzerine, ''Hedeflerin hep yüksek olması lazım. Bu hedeflerimize ulaşmak için çalışıyoruz'' diye konuştu. 
     Otele kızı Selen'le birlikte gelen Bülent Korkmaz da İngiltere mücadelesinin Türk futbol kamuoyunun ve kendilerinin uzun süredir bekledikleri bir maç olduğunu anlatarak, ''Hazırlıklarımızı ona göre yapacağız. Çarşamba günü hazır bir şekilde İngiltere'nin karşısına çıkacağız. Oraya kazanmak için gidiyoruz'' dedi. 
     Bu arada, bir toplantıya katılmak için otele gelen Gençlerbirliği Teknik Direktörü Ersun Yanal, menajer Can Çobanoğlu ve bazı oyuncularla tokalaşarak İngiltere maçında başarılar diledi. 
     Hakan Şükür'ün babası, annesi, kız kardeşi ve yeğeni de otele gelerek milli futbolcuyla hasret giderirken, İlhan Mansız'ın kız arkadaşı Nina da milli takımın kamp yaptığı otelin ziyaretçileri arasında yer aldı. 
     




</TEXT>
</DOC>
