<DOC>
<DOCNO> 147041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/soneko26.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çarşı Mağazaları, Anadolu'ya açılıyor... 
</HEADLINE>
<TEXT>

     Boyner Holding Yönetim Kurulu Murahhas Azası Cem Boyner, piyasaların belirsizlikten daha çok etkilendiğini vurgulayarak, ''Aslında dalgalı denizde ekonomi gidiyor, siste çok iyi yol alamıyor. Sisi dağıtmaya katkımız olsun diyerek, Diyarbakır projesine bütün projelerimizden daha fazla önem verdik'' dedi. 
     Bayilik yoluyla büyümeyi planlayan Çarşı Mağazaları, franchising sistemiyle ilk mağazasını, savaşın en yoğun hissedildiği şehirlerden biri olan Diyarbakır'da bu ayın sonunda açacak. 
     Yeni yatırımları hakkında bilgi vermek amacıyla inşası devam eden mağazada basın toplantısı düzenleyen Boyner, Diyarbakır'da mağaza açma projelerinin yeni olmadığını ifade ederek, ilde söylenenlerin aksine havaalanlarının açık olduğunu, hayatın devam ettiğini söyledi. 
     Diyarbakır'da nüfusun, özellikle müşteri sayılabilecek yüzde 15'inin savaş endişesi nedeniyle Türkiye'nin farklı yerlerine gittiğini öğrendiğini anlatan Boyner, ''Büyük projeler bu tip dalgalanmalardan etkilenmemeli diye düşünüyoruz ve yolumuza da aynen devam ediyoruz'' diye konuştu. 
     Türkiye'nin ekonomik krizin ardından bu yıl da savaş durumuyla karşı karşıya kaldığını dile getiren Boyner, ekonomide perakende müşterisinin ilk reaksiyonu gösteren, tam nabzın attığı yer olduğunu söyledi. 
     Boyner, şöyle devam etti 
     ''Herşey önce burada bitiyor. Daha sonra toptancı ve fabrikalara yansıyor. Şunu çok net öğrendik ki, Türkiye iyi ya da kötü olduğu zaman piyasalar etkileniyor. Ama çok daha önemlisi belirsizlikten etkileniyor. Aslında dalgalı denizde ekonomi gidiyor, siste çok iyi yol alamıyor. Geçtiğimiz 3 ay içinde en ciddi belirsizlik ortamı, tezkerenin parlamentoya gittiği günlerde perakendenin bıçak gibi durduğunu ve topalladığını gördük. Şu anda bir savaş ruh haliyle yaşıyoruz. Ama şunu söylemem lazım ki, belirsizlik ortamlarından çok daha iyi bir perakende piyasası görüyoruz. 2003 ile ilgili biz hala iyimser konumumuzu koruyoruz. Yılın geri kalanında bizi hala en çok endişeye sevkeden sisli günler.. Sisli günlerde müşteri, üretici, dağıtan herkes tedirgin. Özellikle sise katkıda bulunmayalım. Sisi dağıtmaya katkımız olsun diyerek, Diyarbakır projesine bütün projelere verdiğimiz önemden daha fazla önem verdik. Belirsizliğe karşı sürekli hazırlıklı halde bulunmak lazım. Şu anda perakendeci tam gaz işinin başında.'' 
     
     ''İŞADAMININ DÜSTURU TÜRKİYE KRİZDE İYİ DEĞİLİZ OLAMAZ'' 
     Diyarbakır Çarşı Mağazası'nın bayiliğini Adnan Fatintutka'nın sahibi olduğu Tutka A.Ş'nin aldığını belirten Cem Boyner, birlikte bir sinerji oluşturacaklarına inandığını vurgulayarak şöyle konuştu 
     ''Bunu yaparken hem Türkiye'ye, hem de kendimize güveniyoruz. Vehbi Bey'in bir sözü vardı, Türkiye iyi olursa biz de iyi oluruz ... Galiba buna birşey daha eklemek lazım. Biz iyi olursak Türkiye de iyi olur. Herkes çalışır, üretir, ekonomiye katkıda bulunursa Türkiye de buradan kazanacaktır. Türkiye krize girdi, pek iyi değiliz. Türkiye krizden çıkarsa biz de iyi olacağız. Bu işadamının düsturu olamaz. Bunun bir adım önüne geçmek zorundayız. Burada sırtımıza ekstra bir sorumluluk düşüyor.'' Cem Boyner, Diyarbakır'da açılacak mağazayla ekonomiye pozitif bir katkı sağlayacaklarına inandığını vurguladı. 
     Güvensizlik ve geleceğe ilişkin belirsizliğin insanları tedirgin ettiğini belirten Boyner, ''Şimdi savaşın yakınında bir yerde olduğumuz için yeni bir endişe ortamı yaşıyoruz. Düşünüyoruz ki herkes bir adım öne çıkarsa, Gandhi'nin bir sözü var Sıkılmış yumrukla el sıkışamazsınız , herkes bir parça elini açar ve bir adım ileri giderse bu bile hiçbir şey yapmamaktan daha iyi'' şeklinde konuştu. 
     
     ''FAİZSİZ PARAYA İTİBAR ETMEK ÇÖZÜM DEĞİL'' 
     Toplantıda soruları da yanıtlayan Boyner, ekonominin rahatlatılması için bazı çevrelerden gelen Servetin yüzde 20'si bağışlanmalı, savaş tahvili çıkarılmalı yönündeki önerileri nasıl değerlendirdiği sorusu üzerine şunları kaydetti 
     ''İtibar etmiyorum. Bir kere Türkiye'nin insanlarının uzun bir devlet yönetim hafızası var, Osmanlı'nın başından gelen... Meşhur bir söz vardır hafızalarda, Osmanlı'da oyun çoktur ... Ahali tedirgin. Böyle bir yerde insanların parasını yastık altından çıkarıp, ekonomiye kazandırılması yönünde rahatlamalar getirmek lazım. Tam tersi tedirgin edip ekonomiden çekilip, yastık altına çekmesi yönünde değil. Güven ortamı arttığı takdirde devlet daha kolay borcunu faizlendirecek, daha kolay bütçesini tutturabilecek. Bunlar güven sağlayarak iner. Şu noktada yüksek faizle para kullanmamak için faizsiz paraya itibar etmeyi, bu döneme uygun bir çözüm olarak görmüyorum. İç borçla ilgili hiçbir endişem yok.'' Cem Boyner, bir soru üzerine, son 6 yıl içinde ülke ekonomisinin eksi 9 ile artı 9 arasında gelişme gösterdiğine dikkat çekerek şöyle devam etti 
     ''Kaynar sudan buz kovasına, buz kovasından kaynar suya atlayan bir ekonomimiz var. Böyle bir yerde ana çizgimizi değiştirmememiz lazım. 
     Benim ömrüme birkaç ihtilal, darbe ve sayısız devalüasyon girdi. Bir ömre sığmayacak kadar birçok şok girdi ki, artık dalgalı denizden şikayet edecek halim yok. Dalgalı denizde gemiyi götürmeyi öğrendik.'' 
     
     ''BELİRSİZLİK BİTTİ'' 
     Diyarbakır'da açacakları mağazaya ilişkin olarak, ''Ekmeğin olduğu yere gitmemiz lazım'' diyen Boyner, mağazanın açılacağı Mega Center Alışveriş Merkezi'nin ziyaretçi sayısının savaş nedeniyle 12 binden 8 binlere düştüğünü söyledi. Boyner, ''Biz gelince ilk önce 10 binlere, 16 binlere çıkarırız. İş işi getirir. Biz gelince başka müteşebbisler de gelir'' dedi. 
     Cem Boyner, içinde yürüyen merdiven bulunan Diyarbakır Çarşı Mağazası'nın 2 katlı olacağını anlatarak, Almanya'dan getirtilen yürüyen merdivenin gecikmesi nedeniyle açılışın bu ay sonunda gerçekleştirileceğini bildirdi. 
     Boyner, bu yatırıma ilişkin şöyle konuştu 
     ''Başından beri elimiz titremedi. Hiç tereddüt etmedik. Tek o karanlık, sisli dönem Türkiye'nin donduğu 2-3 gün yaşandı. Söz konusu olan Türkiye'nin savaşa girip girmemesi değildi. Ne yapacağı belli olmayan bir dönem vardı. İşte o belirsizlik dönemi, Türkiye'yi tespih böceği gibi içine kapatıyor. O belirsizlik bitti. Piyasa kötü günde de iyi günde de çalışıyor. Ama önümüzü görmediğimiz zaman bütün kepenkler iniyor.'' Bayilik sisteminde mal riski ve yönetimi ile finansmanın Çarşı Mağazaları'nın sorumluluğunda, satış ve servisin bayilerin sorumluluğunda olduğuna işaret eden Boyner, Boyner Grubu olarak cirolarının geçen yıldan daha iyi olacağını ve enflasyonun üzerinde bir başarı beklediklerini söyledi. 
     Çarşı Mağazaları'nın yurtdışına açılmasına ilişkin bir soru üzerine Boyner, müşteri neredeyse oraya gideceklerini, Türkiye içinde veya dışında karlı şekilde büyüyebilecekleri pazarları hedeflediklerini ifade etti. 
     Cem Boyner, yabancı ortaklığa nasıl baktıklarına ilişkin bir soruyu da, ''Hiç böyle bir araştırmamız, görüşmemiz olmadı. Yüzde 30'u halka açık olan Çarşı, Türkiye gelişmiş bir pazar olduğunda dünyadaki rakiplerine kafa tutacak bir mağaza olmak zorunda. Onun için büyüme hızında bir tempo göreceğiz'' diye yanıtladı. 
     Boyner, başka bir soru üzerine de, Türkiye'nin savaşa girmediğine dikkat çekerek, ''Türkiye rengini belli ettikçe, biz yatırımlarımızı daha rahat artıracağız. Yeter ki pozisyonlar netleşsin. Belirsizlik ortamları tekrar gidip gelirse bu, işlerimize yansıyacaktır'' dedi. 
     





</TEXT>
</DOC>
