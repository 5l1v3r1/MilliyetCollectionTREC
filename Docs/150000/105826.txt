<DOC>
<DOCNO> 105826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/spor/aspo.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
GÜNEŞ, GÜNAH ÇIKARDI 
</HEADLINE>
<TEXT>

Hakan Şükür hakkında yaptığı yorumun çarpıtıldığını iddia eden Milli Takım’ın hocası, bantları dinleyince sözlerini kabul etti, "Biraz ağır oldu, üzgünüm" dedi 
     BİLAL MEŞE 

     Geri adım attı 
     MİLLİ Takım Teknik Direktörü Şenol Güneş, ağır bir dille suçladığı Hakan Şükür konusunda geri adım atarken, önceki akşam adeta günah çıkardı. Ay - Yıldızlı futbolcu ile ilgili sözlerini kabul eden Güneş, "Biraz ağır oldu, üzüldüm. Ne var ki hiç bir futbolcuya karşı art niyetli olmam söz konusu değildir. Bir futbolcuyu kazanmak için son dakikaya kadar mücadele ederim, beklerim. Bu sadece Hakan Şükür için değil, tüm oyuncular için geçerlidir" diye konuştu. 
     
     Çok kırıldım’ 
     FLORYA’DA önceki akşam medya ile birlikte olan Güneş, burada yaptığı konuşmada, "Gün içinde gelişen olaylar beni fazlasıysa üzdü. Çok kırıldım. Ne var ki sizlerle burada birlikte olmam bana büyük moral oldu. Elbette doğruyu bulmak için eleştiri olacaktır. Olumlu ve bize yol gösteren eleştirilere de saygılıyız. Bir oyuncuyu takıma alırken, tüm analizleri en ince detayına kadar yapar, ondan sonra kararımı veririm" dedi. 
     
     Rakibimiz zorlu’ 
     DÜNYA Kupası’nda takımı izleyen gazetecilerle sohbet eden Güneş, Hakan Şükür konusunda daha fazla yorum yapmaktan kaçındı. Güneş, "Şimdi önümüzde çok ciddi bir sınavımız var. Slovakya’yı küçümsemek büyük hata olur. Topu ayağa oynuyorlar ve de topla çıkışlarda çok etkililer. İşimiz elbette kolay değil. Ama elemelere iyi bir başlangıç ancak galibiyetten geçer. Bunu da başarmak zorundayız. Slovakya’ya en iyi şekilde motive olacağız" ifadelerini kullandı. 
     
Forvette reformMilli Takım’da İlhan ve Hakan Şükür’ün yokluğunda hücum yükü Arif ve Serhat’ın omuzlarına binecek 
     AVRUPA Şampiyonası Grup Elemeleri’nde cumartesi günü Slovakya karşısında ilk sınavını verecek olan A Milli Takım’da, Hakan Şükür ve İlhan Mansız’dan doğan boşluk Arif ve Serhat ile kapanacak. İlk defa bir arada oynayacak olan iki golcüyü özel olarak hazırlayan Şenol Güneş’i futbolcularının form durumları sevindirdi. Teknik heyet Arif’in her hafta gol bulması, Serhat’ın ise büyük bir enerjiyle oynaması nedeniyle hücum hattında sıkıntı çekilmeyeceğini düşünüyor. 
     
Hakan Şükür’e son tavsiye      BAŞKAN Haluk Ulusoy, federasyonun Levent’teki binasında görüştüğü Hakan Şükür’den kendisine kulüp bulmasını istedi. Ulusoy, "Türk futbolunun da, bizim de sana ihtiyacımız var" dedi. Şükür’ün, Ulusoy’dan yurt dışında tedavi olmak için yardım istediği, golcü oyuncunun bugün İngiltere’ye gönderileceği bildirildi. Tedavi masraflarının da federasyondan karşılanacağı açıklanan Hakan aynı zamanda burada kendine kulüp bakacak. 
     
Hasan-Ümit’in durumu kritik      SAKATLIKLARI devam eden Hasan Şaş ve Ümit Davala’daki belirsizlik sürüyor. Takımdan ayrı çalışan Hasan Şaş dün test edildi. Çalışma sırasında tecrübeli oyuncunun sağ ayağındaki ağrısının sürdüğü bildirildi. Bugün takımla çalışmalara başlaması beklenen Ümit Davala’nın da Slovakya maçında oynaması zor gözüküyor. 
     
Kaleci Rüştü yatağa düştü      ALMANYA’DA tedavi gören Rüştü bir türlü kendine gelemedi. Kampa katılan tecrübeli kaleci, ağır grip nedeniyle yatağa düştü. Dünkü iki idmana da katılmayan Rüştü’nün Slovakya maçına kadar kendini toplayacağı bildirildi. 
     
Arif Erdem’e nazar değdi      SÜPER Lig’de büyük bir çıkış yakalayan ve rakip filelere toplam altı gol bırakan Arif’e nazar değdi. Golcü oyuncunun, Metin Oktay Tesisleri’nde sabah yapılan idmanın başında yapılan düz koşuda boynu tutuldu. Tedaviye alınan Arif akşamki çalışmaya da çıkmadı. 
     
Emre-Okan’ın canı sıkıldı      INTER’DEN Real Madrid’e transfer olan Ronaldo, "Ben ve Türkler Cuper karşıtıydık" diyerek, Emre ve Okan’ı zor durumda bıraktı. İspanya’nın As Gazetesi’ne demeç veren Brezilyalı yıldız, Inter’in sözleşmesini uzattığı Arjantinli hoca için, "Emre ve Okan onu sevmiyorlar ve gerçekte Cuper karşıtı grup yaratıyorlardı" diye konuştu. 
     
Slovakya geliyor      MİLLİ Takım’ın 12. Avrupa Şampiyonası 7. Eleme Grubu ilk maçında karşılaşacağı Slovakya, bugün İstanbul’a gelecek. Slovakya, hazırlıklarını Beşiktaş’ın Fulya Tesisleri’nde sürdürecek, son çalışmayı ise 6 Eylül’de maçın oynanacağı Ali Sami Yen’de yapacak. 
     



 SPOR 


























</TEXT>
</DOC>
