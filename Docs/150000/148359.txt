<DOC>
<DOCNO> 148359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/soneko15.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
20 yıl sonra turist sayısı nüfusumuzun yüzde 60'ına yaklaşacak 
</HEADLINE>
<TEXT>

     Türkiye'ye yabancı turist girişinin ülke nüfusunun yüzde 20'si seviyesinden, gelecek 20 yılda yüzde 60 seviyelerine kadar çıkabileceği bildirildi. 
     Türkiye Bilimsel ve Teknik Araştırma Kurumu'nun TÜBİTAK ''Vizyon 2023 Ulaştırma ve Turizm'' önraporuna göre, Türkiye'nin ihracattan sonra ikinci büyük döviz geliri sağlayan faaliyet alanı olan turizm, yurtiçi istihdamda da inşaattan sonra ikinci sırada geliyor. Turizm, Türkiye ekonomisinin son yirmi yıllık dönemde uluslararası pazara sunduğu tek ''yeni'' ürün olma özelliğini taşıyor. 
     1985-2000 döneminde turizm endüstrisinin hızla geliştiği yöreler Antalya, Muğla, Aydın , nüfus sayım sonuçlarına göre en yüksek oranlı nüfus artış hızının olduğu yöreler olarak belirlendi. 
     Dünya Turizm Örgütü'nün 2023 yılında toplam uluslararası turizm gelirlerinin 2 trilyon dolara ulaşacağı tahminlerine yer verilen TÜBİTAK önraporuna göre, Türkiye'ye yabancı turist girişi ülke nüfusunun yüzde 20'si seviyesinden, gelecek 20 yılda yüzde 60 seviyelerine kadar çıkabilecek. 
     Dünyada genel olarak artan nüfusa göre büyüme göstergeleri yavaşlıyor. 1980-2000 yılları arasında dünya turizm pazarında turist girişi hacmi 260 milyon kişiden 698 milyon kişiye çıkarken, yüzde 170 oranında büyüme söz konusuydu. Gelecek 20 yıl için büyüme hızı artış oranının toplam yüzde 125 olması bekleniyor. 
     
     AVRUPA'NIN PAZAR PAYI DÜŞECEK 
     Önraporda, bölgelerin küresel turizm pazarından aldığı paylar açısından Avrupa en fazla turist kabul eden bölge olarak kalmakla birlikte, büyüme ortalamasının 3,1 olarak dünya ortalamasının altında olacağı ve pazar payının da yüzde 59'dan yüzde 45'e düşeceği tahmin ediliyor. 
     Çin'in de yer aldığı Doğu Asya Pasifik bölgesinin yıllık yüzde 7 büyüme ile pazar payını yüzde 27'ye yükselterek, yüzde 18'de kalan Amerika'nın da önünde yer alacağı, 2023 yılında Afrika ülkelerinin pazar payının yüzde 5, Ortadoğu ülkelerinin yüzde 4, Güney Asya'nın payının ise yüzde 1 olacağı öngörülüyor. 
     Önraporda, gelecek 20 yıllık süreçte uzun mesafeli ve deniz aşırı seyahatlerin artacağı ve bu yörelerde yeni destinasyonların önem kazanacağı vurgulanıyor. 
     
     DENEYİMLİ SEYYAH GRUBU BÜYÜYECEK 
     Destinasyon seçimi ve rezervasyon süreçlerinde elektronik teknolojinin CD-Rom atlası, internet, web siteleri vb. öneminin gittikçe artacağına işaret edilen önraporda, şu görüşlere yer veriliyor. 
     ''Bireylerin eğitim ve refah düzeyindeki yükselme artarak devam edecek, deneyimli seyyah grubu büyüyecek. 
     Turist tercihleri kutuplaşacak, yenilik ve çeşitlilik talebi artacak, konfor ve macera motifleri ağırlıklı olacak. Ürün geliştirmede 3 S'nin, yani deniz-kum-güneşin sun-sand-sea yerini, 3 E, heyecan-eğlence-eğitim exciting-educational-entertainment temel unsurları alacak. 
     Ortalama insan ömrünün artmasına paralel olarak emeklilik süresi uzayacak, tatile daha çok zaman ayrılacak. Bekar ve çocuksuz çiftler ile üçüncü yaş denilen 65 ve üzeri yaş grubunun dünya nüfusu içerisinde ağırlık kazanması ve seyahate ve eğlenceye daha fazla kaynak ayırmaları bekleniyor. 
     2023 yılında 350 milyon Avrupalının 100 milyonu 65 yaşın üzerinde olacak. Ortalama çalışma süreleri kısalarak, tatile ayrılan süreler artacak.'' 
     Rapora göre, uzak ülkelerden gelen turistlerin payı Avrupa'da yüzde 12'den yüzde 15'e, Amerika'da yüzde 23'ten yüzde 38'e, Ortadoğu'da yüzde 58'den yüzde 63'e, Güney Asya'da yüzde 76'dan yüzde 86'ya yükselecek. İlk kez seyahat edecek yoğun kitleler, başlangıçta yakın yerleri tercih edecek. Bölgeler içi turistlerin payının Doğu Asya Pasifik'te yüzde 79'dan yüzde 83'e, Afrika'da yüzde 58'den yüzde 64'e ulaşacağı tahmin ediliyor. 
     
     TÜRKİYE'NİN GÜÇLÜ YANLARI VE FIRSATLARI 
     Rakiplerine kıyasla genç, kitle turizminin baskısı altında ezilmemiş ve kıta ötesi pazarlar için henüz yeterince keşfedilmemiş bir varış noktası olarak nitelendirilen Türkiye'nin turizmdeki güçlü yanları önraporda şöyle özetleniyor 
     ''İklim, doğal kaynaklar, bozulmamış çevre, turizmin sosyal ve ekonomik önemini anlamış bir toplum yapısı, zengin tarih, kültür, örf ve adet, turizm olgusuna çabuk adapte olabilecek genç ve dinamik nüfusun varlığı, ana pazarlara olan yakınlık, rakip ülkelere göre daha yeni ve daha nitelikli tesislerin varlığı, iç turizmdeki hareketlenme, halı, deri, konfeksiyon ve mücevher başta olmak üzere alışveriş olanakları, son on yılda gelişmiş destinasyonlar arasına girmiş olması.'' Türkiye'nin fırsatları arasında ise AB ve Yunanistan ile olan ilişkilerdeki yumuşama, AB adaylığı, küreselleşme olgusu içerisindeki Avrasya bölgesinin artan önemi ve Türkiye'nin siyasi ve ekonomik yönden stratejik önem kazanması, Türkiye'nin rekabet gücünün yüksek olduğu doğa, tarih ve kültür turizmine olan ilginin artması, Batı Akdeniz'deki kirlenme sonucu Doğu Akdeniz bölgesinin artan çekiciliği, gelişen ulaşım olanakları ve buna bağlı olarak uzun mesafeli seyahatin artması yer alıyor. 
     Raporda, Türk turizmini tehdit eden faktörler arasında, coğrafi konum nedeniyle yakın çevrede Ortadoğu, Balkanlar, BDT Ülkeleri yaşanan savaşlardan ve siyasi istikrarsızlıklardan olumsuz yönde etkilenme ve yüksek enflasyon sorunu sayılıyor. 
     





</TEXT>
</DOC>
