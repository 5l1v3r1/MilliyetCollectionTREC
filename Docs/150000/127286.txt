<DOC>
<DOCNO> 127286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sonspo21.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'deki gelişmelere bilimsel bakış... 
</HEADLINE>
<TEXT>

     Dokuz Eylül Üniversitesi'nde görevli spor psikoloğu Dr.Erkut Konter, Türkiye'nin önde gelen futbol takımlarından Fenerbahçe'de yaşanan gelişmelerin, ''üst düzey performans için gerekli süreçleri tamamlayamamaktan kaynaklandığını'' savundu. 
     Dr.Erkut Konter, yaptığı açıklamada, Fenerbahçe'nin, başarı ya da başarısızlıklarıyla ülke kamuoyunun sürekli gündeminde bulunduğunu, tartışmaların biraz da bilimsel açıdan yapılması gerektiğini bildirdi. 
     Sporda üst düzeyde performansın birçok faktörün uyumunu yakalamaya bağlı olduğunu kaydeden Konter, bir takımın üst düzeyde performansa giden yolda, ''şekillenme'', ''fırtına'', ''normlanma'' ve ''performans'' süreçlerinden geçtiğini söyledi. 
     Şekillenmenin, yönetim, teknik heyet ve futbolcuların biraraya gelmesiyle başladığını vurgulayan Konter, şöyle konuştu 
     ''Bu süreçte, takımdaki futbolcular birbirlerini tanır, takıma ait olma, takımdaki yerlerini ve rollerini arama içine girerler. Fırtına sürecinde ise futbolculararası çatışmalar, liderlik çatışmaları, forma kapma mücadeleleri, kavgalar ve hizipler oluşabilir. Normlanmada, düşmanlık ve hizip yerini dayanışma ve yardımlaşmaya bırakır. Futbolcular, ortak hedeflerine varmak için birlikte çaba harcar. Herkes rolünün, görev ve sorumluluklarının bilincindedir ve kabul etmiş durumdadır. Performans sürecinde de takımı oluşturan bireyler takım başarısı için enerjilerini bütünleştirir ve bu yöne akıtırlar. Yapısal problemler çözülmüştür ve kimse kendini dışarda kalmış hissetmez. Bu aşamada gerçek potansiyelller ortaya çıkar.'' 
     
     FENERBAHÇE'DEKİ DURUM 

     Bu ölçütler dikkate alındığında Fenerbahçe'nin ''şekillenme'' ve ''fırtına'' süreçlerini bir türlü atlamadığının görüldüğünü kaydeden Konter, şöyle devam etti 
     ''Fenerbahçe'de üst düzeyde performans beklentilerine karşın, grup süreçleri açısından durumun hiç de buna uygun olmadığını görürüz. Şekillenme ve fırtına dönemi süreklilik gösteriyor. Elbette bu süreçler mekanik bir şekilde art arda sıralanmayabilir. Ancak başarı için normlanma ve performans döneminin yakalanması şarttır. Şekillenme sürecini aşamayan bir takım, hangi yönetim, hangi teknik adam ve hangi futbolcuyla olursa olsun yüksek performansa ulaşamaz.'' Konter, Fenerbahçe'nin, yüksek performansa giden yolda, gerekli süreçleri yakalayabilmek için uzman psikolojik danışmanlardan yardım almasının işini kolaylaştıracağını belirterek, ''Bu anlamda yüksek performansı gerçekleştirmek için sadece para sarf etmek değil, doğru ve bilinçli bir çaba, iyi bir ekip çalışması ve zaman gereklidir'' diye konuştu. 

     
</TEXT>
</DOC>
