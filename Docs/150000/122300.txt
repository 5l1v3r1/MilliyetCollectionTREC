<DOC>
<DOCNO> 122300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/soneko37.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası Avrupa Hareketi, AB için tarih verilmesini benimsedi 
</HEADLINE>
<TEXT>

     Türkiye-AB Derneği ve Avrupa Hareketi Türkiye Ulusal Konseyi'nin önergesi üzerine, Uluslararası Avrupa Hareketi'nin 29-30 Kasım günlerinde Kopenhag'ta yapılan Genel Kurulu'nda, yaklaşmakta olan Kopenhag zirvesi'nde Türkiye'ye müzakere takvimi verilmesi istendi. 
     Yapılan açıklamaya göre, Avrupa Hareketi Türkiye Ulusal Konseyi'ni temsilen Genel Kurul'a katılan Türkiye-Avrupa Birliği Derneği Genel Başkanı Prof. Dr. Haluk Günuğur, örgütün çalışma grubu tarafından daha önce hazırlanan genişleme raporunun müzakeresi sırasında söz alarak, raporun ilgili maddesinde Türkiye ile ilgili paragrafta değişiklik önergesi verdi. 
     İlgili maddenin ilk şeklinde, ''Türkiye'ye ön katılım hazırlıkları için güçlü destek verilmesi ve bu amaçla ek kaynak sağlanması'' Kopenhag Zirvesi'ne önerilirken, Günuğur, maddenin bu haliyle Türkiye'nin beklentilerini karşılamadığını ve Kopenhag'da müzakere tarihi alınması yolunda rapora bir hüküm konulmasını önerdi. 
     Açıklamaya göre yapılan oylamada, Türk Delegasyonu'nun önergesi kabul edildi ve madde, ''Türkiye'nin son yıllarda siyasi, ekonomik ve hukuki düzeyde Kopenhag kriterlerini uygulamaya koymada kaydettiği gelişmeyi gözönüne alarak, Uluslararası Avrupa Hareketi yaklaşan Kopenhag Zirvesi'nde müzakere sürecine başlamak üzere takvim tarih verilmesini önermektedir'' şeklinde değiştirildi. 
     Uluslararası Avrupa Hareketi'nin bu raporu, Kopenhag Zirvesi öncesinde üye ülkelerin devlet ve hükümet başkanlarına iletilecek. 
     Uluslararası Avrupa Hareketi, Türkiye-AB Birliği Derneği'nin 13 yıldır tam üyesi olduğu, Avrupa'daki en eski ve bünyesindeki 2.5 milyon üyesiyle en etkili sivil toplum kuruluşları birliği olarak tanınıyor. 
     





</TEXT>
</DOC>
