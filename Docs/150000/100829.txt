<DOC>
<DOCNO> 100829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sontur26.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani ABD'ye gitti... 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, TBMM tarafından kabul edilen AB uyum yasalarının, Türkiye'nin toprak bütünlüğünü pekiştireceğini söyledi. 
     Ankara'daki temaslarını tamamlayan Talabani, Iraklı muhalif grupların yapacağı toplantıya katılmak üzere ABD'ye gitti. 
     Lufthansa Havayolları'na ait bir uçakla Frankfurt üzerinden ABD'ye geçecek olan Talabani, hareketinden önce Atatürk Havalimanı'nda yaptığı açıklamada, ''Türkiye'nin kontrolünde bulunan Bamerna Havaalanı'nın çok küçük olduğunu ve buraya ancak ufak uçakların inebildiğini'' söyledi. 
     ABD'de, 6 Iraklı muhalif grubun liderinin katılacağı toplantıya değinen Talabani, ele alınacak konularla ilgili şimdiden bilgi sahibi olmadığını, ancak Irak'taki fiili durumun ve gelecekteki yapının konuşulmasının muhakkak olduğunu ifade etti. 
     Washington'da yapılacak toplantının kendileri için çok önemli olduğunu kaydeden Talabani, ''Bu toplantının Türkiye'yi endişelendireceğini sanmıyorum'' diye konuştu. 
     Ankara'da yaptığı görüşmelerde birleşik ve demokratik bir Irak üzerinde konuştuklarını anlatan Talabani, böyle bir Irak'ın kurulması için savaşa gerek olmadığını söyledi. 
     Kendi düşüncesine göre, Irak lideri Saddam Hüseyin'in devrilmesinin hiç de kolay olmadığını belirten Talabani, Kuzey Irak'ta bulunan Türkmenler ile her zaman iyi ilişkiler içinde olduklarını vurguladı. 
     ABD'nin, Türkiye ve İran'ın Kuzey Irak'a girmesini istemediğini öne süren Talabani, Washington'un ''sadece Türkiye'nin imkanlarından yararlanmak istediğini'' savundu. AB uyum yasalarının TBMM'den çıkmasına da değinen Talabani, ''AB uyum yasalarının çıkması, Türkiye'nin bütünlüğünü pekiştirecek'' diye konuştu. 
     





</TEXT>
</DOC>
