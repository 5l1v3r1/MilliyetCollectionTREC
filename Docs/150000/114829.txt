<DOC>
<DOCNO> 114829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sondun02.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Keskin nişancı olayında tutuklama emri 
</HEADLINE>
<TEXT>

     ABD'de Ekim ayı başından beri tüfekle 10 kişiyi öldüren katilin peşindeki polis, cinayetlerle ilgili bilgi almayı umduğu 40 yaşındaki Muhammed Williams olarak da bilinen John Allen Williams adlı kişi için başka bir silahlı olayla ilgili olarak tutuklama emri çıkardı. Maryland eyaletinde bir otoyoldaki dinlenme tesisinde bazı kişilerin de tutuklandığı bildirildi. 
     Williams'ın, Fort Lewis askeri üssünde görevli eski bir asker ve Körfez Savaşı gazisi olduğu kaydedildi. Resmi basına dağıtılan siyahi Williams'ın yanında Jamaika asıllı üvey oğlu John Lee Malvo ile seyahat ettiği belirtildi. İkilinin, Chevy Caprice marka, 1990 model, New Jersey plakalı bir araçla dolaştığı sanılıyor. 
     Keskin nişancı katilin ilk cinayetlerini işlediği Montgomery ilçesinin polis şefi ve soruşturmadan sorumlu Charles Moose, dün gün içinde iki kez basın toplantısı düzenleyerek, "Aranan kişiler keskin nişancı davasıyla ilgili olarak şüpheli değiller. Williams hakkında başka bir silahlı olay yüzünden tutuklama emri çıkardık. Williams silahlı ve tehlikeli. Ancak keskin nişancı cinayetleriyle ilgili bize bilgi sağlayabileceğini umuyoruz" dedi. 
     Moose, katil için de bir mesaj verdi ve iletişimde sorun olduğunu söyledi. Polis şefi Moose, televizyonlardan canlı yayınlanan açıklamasında doğrudan katile seslenerek, iletişim eksikliğinin, kendilerinden istenenleri tam olarak anlamakta zorlanmalarına neden olduğunu ifade etti. 
     
     BOYNUNDA İLMEKLİ ÖRDEK 

     Moose, "Bizden belli şeyleri yapmamızı ve söylememizi istiyorsun. Biz de öyle yapıyoruz. Şimdi senin bizden söylememizi istediğin şeyi söylüyorum 'Keskin nişancıyı, boynunda ilmekli ördek gibi yakaladık' Bizi, sırf senin için kurulan özel telefon hattından ara" dedi. 
     Charlis Moose, bir posta kutusu adresi de verirken katile, "Senin için bir cevabımız var" dedi. Keskin nişancının isteği üzerine polisin söylediği, "Keskin nişancıyı, boynunda ilmekli ördek gibi yakaladık" cümlesinin ise ne anlama geldiği anlaşılamadı. 
     
     FBI BİR EVİ ARADI- 

     Bugün erken saatlerden itibaren Washington yakınındaki Tacoma bölgesinde bir evin, Federal Soruşturma Bürosu FBI yetkilileri tarafından arandığı ortaya çıktı. 
     Evin bahçesinde de yürütülen araştırmalarda, FBI yetkililerinin metal detektörle evin çevresini taradığı, bir ağaç kökünü kesip poşete yerleştirerek götürdüğü televizyonlarda gösterildi. Basındaki haberlere göre bu ağaç kütüğünün içinde kurşun parçaları bulundu. Yetkililer, evden toplanan materyali büyük bir kamyona yükleyerek götürdü. 
     ABD Başkanı George W. Bush da, keskin nişancı katil ile ilgili konuştu. Bush, Beyaz Saray'da gazetecilere açıklamasında, "Bu durumdan çok endişeliyim. Birçok kişi endişeli. Anneler endişeli, babalar endişeli. Bu konuda birşeyler yapmamız gerek ve yapıyoruz" dedi. 
     Polis şefi Charles Moose, katili bulmaya yönelik ihbarı yapacak kişiye vaat edilen 500 bin dolarlık ödülün, sadece Amerikan vatandaşları için olmadığını söyledi. 
     Moose, kaçak göçmenlerin de ödülü almaya hakkı olduğunu ve bu kişilerin göçmen bürosuna teslim edilmesinin şart olmadığını belirtti. Ancak önceki gün biri Meksikalı, biri Guatemalalı iki kaçak göçmen, daha önceki cinayet mahallerinde görülene benzer beyaz bir minibüsün içinde polis tarafından yakalanmış ve bu iki kişiye bütün gün "şüpheli" denilirken, olayla hiçbir ilgileri olmadığı ortaya çıkmış, polis tarafından göçmen bürosuna teslim edilmişlerdi. 
     





</TEXT>
</DOC>
