<DOC>
<DOCNO> 108226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/yazar/bila.html </URL>
<DATE> 2002/09/18/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Cem ve YTP 
</HEADLINE>
<TEXT>

     Seçimlerin ertelenmesini en fazla isteyen partilerin YTP ve ANAP olduğu su yüzüne çıktı. 
     Her iki parti de başlangıçta bu niyet ve faaliyetlerini gizliyorlardı. ANAP lideri Mesut Yılmaz, nihayet ortaya çıkıp açıkça seçimlerin ertelenmesi gerektiğini ve gerekçelerini açıkladı. Bu isteğinin asıl nedeni olan baraj korkusunu söyleyemediği için de sıraladığı gerekçeler gerçekçi bulunmadı. Yine de Yılmaz’ın açıkça isteklerini kamuoyuna açıklaması doğru bir tavırdı. 
     Ancak YTP’nin tavrı bu kadar da düzgün ve dürüst değil. 
     YTP’nin bugünkü durumu gösteriyor ki, bu parti Kemal Derviş’e güvenerek kurulmuş. Derviş, CHP’ye gittikten sonra, YTP’de başlayan panik sürüyor. Derviş’siz barajı aşamayacağını düşünen YTP’nin önde gelenleri seçimi ertelemek, olmazsa hükümeti düşürmek, hükümet düşmezse barajı düşürmek, yetmezse ittifak olanağı yaratmak için her gün yeni bir proje ve öneri geliştiriyorlar. 
     YTP bu çabalarıyla, Türkiye’yi yönetmeye ve yeniden inşa etmeye aday bir parti gibi değil, "yeniden seçilmek isteyenler derneği" gibi bir görüntü veriyor. 
     Hüsamettin Özkan ve İstemihan Talay’ın her gün bir başkasını sahneye koydukları oyunların hiçbiri de tutmuyor. Bu dolambaçlı oyunlar yerine çıkıp açıkça "biz barajı geçemeyeceğimizi düşünüyoruz, bu nedenle de seçimleri ertelemek istiyoruz" deseler, daha düzgün bir iş yapmış olurlar. 
     Özkan ve Talay bunu yapmasalar bile Genel Başkan İsmail Cem’den daha açık bir tutum ve söylem bekleniyor. YTP’nin baraj korkusuyla sergilediği ilkesiz ve tutarsız tavırlar, kamuoyundaki İsmail Cem imajıyla uyuşmuyor. Kamuoyunda güven ve sempatiyle bakılan Cem’in, Özkan ve Talay’ın arkasına saklanarak, izlenen çelişkili politikalara onay vermesi, bu güven ve sempatiyi de hırpalıyor. 
     Nitekim Cem’in, "seçim güvenliği bakımından bazı arkadaşların gensoru için imza verdiklerini ben de biliyorum" şeklindeki sözleri, YTP liderinin kamuoyundaki imajıyla bağdaşmadı. Cem’in sanki bu partinin Genel Başkanı değilmiş gibi, alınan ve açıklanan kararları basından veya başkalarından duyuyormuş gibi bir tavır alması yadırgandı. Bu işlerle ilgisi yokmuş gibi yapması çok yapay durdu. 
     Cem, seçimin ertelenmesini istiyor mu 
     Barajın yüzde 5’e indirilmesi, ittifaklara yol açılması, tercihli oy hakkı tanınması biçiminde özetlenen talepler Cem’in de talepleri midir, değil midir 
     Cem’in, YTP’de misafirmiş gibi uzaktan izlemeyi bırakıp, Genel Başkan olarak görüşlerini ve isteklerini açıklıkla kamuoyuna yansıtması gerekir. 
     NOT İsmail Cem, dün gece saat 23.00’ten sonra Flash TV’ye konuk oldu. Cem, 23. Saat programında seçimleri erteletmek istemediklerini söyledi. Barajın yüzde 5’e indirilmesi ve ittifaklar konusunda ise arkadaşlarının bu fikri uygun gördüklerini belirtti. Ancak net olarak bir tavır göstermeyip medyayı suçladı. Yeterli desteği bulamayan YTP’nin, gündeme getirdiği bu görüşlerden yeniden uzaklaştığı izlenimi veren Cem’in konuşmaları, geç kalmış açıklamalar niteliğindeydi. 
     
     







Baraj sorunu 


Açılan parantez, kapanan parantez... 


Tayyip yasağı 


Cem ve YTP 


Derviş’li CHP, ABD başkentinde ön plana çıkıyor 


Kolektif akıl 


ÖSYM’nin hatalar zinciri 5 


Tayyip’e çengelli engel 


Sadakat, aşk ve sonrası 


Tarih saplantı olmamalı... 


Demokrasinin kendini koruma hakkı 


Korkmayın konuşun ’ 


Cem, Demirel’in küçük kopyası mı 


Aç Çocuklar Cumhuriyeti 


Mevduat kredi yerine iç borca gidiyor 


</TEXT>
</DOC>
