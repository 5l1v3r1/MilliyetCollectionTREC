<DOC>
<DOCNO> 111193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sontur02.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Kuzey Irak'ta bağımsız kürdistan devleti kabul edilemez" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, ''Temennimiz Irak'ın toprak bütünlüğü bozulmadan, üniter yapısı zedelenmeden, demokratik bir süreci başlatabilecek bir yönetim değişikliğiyle Irak'ı barış ve istikrar unsuru bir hale getirmekte yarar var'' dedi. 
     Devlet Bahçeli Kanal D Televizyonu'nda ''Seçim Arenası'' programına katılarak Uğur Dündar'ın sorularını yanıtladı. 
     Seçimlerden sonra kurulacak hükümetin ''siyasi istikrara'' ve bunu tamamlayan ''ekonomik istikrara'' dikkat etmesi gerektiğini belirten Bahçeli, ''Bu iki unsur birlikte bir uygulama ortaya konulmadığı sürece bu sorunların biteceği yok'' dedi. 
     Bahçeli, sorunların çözümü için bir partinin tek başına, güçlü bir şekilde iktidar olması gerektiğini belirterek, ''290-300 milletvekiliyle TBMM'ye güçlü bir şekilde gelinmeli. 4 Kasım sabahı, Türkiye'de siyaseti yeniden onaracak bir iktidarın ortaya çıkması gerekiyor'' diye konuştu. 
     
     ABD'NİN IRAK'A YÖNELİK OLASI HAREKATI 
     Bahçeli, MHP'nin Irak konusundaki değerlendirmesinin sorulması üzerine ABD'nin özellikle 11 Eylül sonrasında, uluslararası terör anlayışı çerçevesinde bir müdahale hazırlığı içerisinde olduğunu kaydetti. Bahçeli, şöyle konuştu 
     ''Bu müdahale, Türkiye'nin bakış açısı olarak içinde bulunduğumuz ekonomik şartlar, toplumumuzun sosyal durumu, karşı karşıya bulunulan sıkıntılar, turizm veya başka sektörleri etkileme düşünceleri hepsini gözönüne alabilirsiniz. Bu çerçevede yaklaştığınız zaman tabii ki bir komşu ülkede bir müdahalenin Türkiye'ye getireceği çok büyük sosyal, ekonomik sıkıntılar olduğunu görmemek mümkün değil. 
     Temennimiz Irak'ın toprak bütünlüğü bozulmadan, üniter yapısı zedelenmeden, demokratik bir süreci başlatabilecek bir yönetim değişikliğiyle Irak'ı barış ve istikrar unsuru bir hale getirmekte yarar var. Hem Ortadoğu açısından hem Türkiye açısından yarar var. 
     Burada en büyük görev Irak yönetimine düşüyor. BM kararına uyum sağladığı takdirde o zaman ABD açısından da müdahalenin şekli, zamanı farklılık gösterebilir.'' Bahçeli, ''Saddam devrilmeden Irak'ın toprak bütünlüğünü muhafaza ederek demokratik bir yönetime kavuşması sizce mümkün mü '' sorusuna ise şu yanıtı verdi 
     ''Mümkün olabilir tabii. O ülkenin içyapısı itibariyle sosyal dengeler yerli yerine oturtulabilir, bir üniter yapı içerisinde demokratik süreç başlatılabilir ve böylelikle bir Ortadoğu ülkesinde de bir demokratik yapının gelişimi de başlamış olur. Diğerlerine de örnek teşkil eder aynı zamanda. Fakat müdahaleyi ABD düşündüğü takdirde o zaman Türkiye biraz daha aktif olmak durumundadır.'' ''Diplomatik anlamda mı '' sorusu üzerine Bahçeli, ''Irak komşu bir ülke, içinde Türkmenlerin bulunduğu bir ülke. Kuzey Irak'ta muhtemelen kurulabileceği ifade edilen bağımsız bir kürdistan devleti projesi dikkate alındığı takdirde ABD'nin Irak'a müdahalesinde, sadece ABD ile dost ve müttefik stratejik ortak kavramı içerisinde belli katkıları sağlayan bir ülke konumuna düşmemek gerekir'' diye konuştu. 
     Bahçeli, Türkiye açısından Kuzey Irak'ta bağımsız bir kürdistan devletinin kuruluşunu Türkiye'nin kabullenmesinin mümkün olmadığını sözlerine ekledi. 
     
     ÖCALAN'IN CEZASININ MÜEBBET HAPSE DÖNÜŞTÜRÜLMESİ 
     Terör örgütünün elebaşı Abdullah Öcalan'ın idam cezasının müebbet hapse çevrilmesi ve MHP'nin konunun uyum yasası paketinden çıkarılmasını istememesine rağmen Genel Kurul'da idam cezasının kalkmaması yönünde oy kullandığının hatırlatılması üzerine Bahçeli, komisyonlarda bazı partilerin taktik uygulamalarının da bulunduğunu, önemli olanın genel kurul olduğunu söyledi. 
     MHP'nin Genel Kurul'da karşı duruşunu koyduğunu kaydeden Bahçeli, ''Yasa çıktı Anayasa Mahkemesi'ne başvurduk. Anayasa Mahkemesi'ne başvuruda bulunan bir parti olarak DGM'nin yasaya uygun uyguladığı bir prosedür üzerinden yorumda bulunmak istemiyorum. Anayasa Mahkemesi'nin sonucuna kadar sabırla beklemek durumundayız'' dedi. 
     ''Bunu seçim propaganda sürecinde malzeme olarak kullanmayı düşünmüyorsunuz'' sözleri üzerine Bahçeli ''Asla'' dedi. 
     





</TEXT>
</DOC>
