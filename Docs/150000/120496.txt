<DOC>
<DOCNO> 120496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sontur14.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokak ortasında bıçaklandığı yetmedi... 
</HEADLINE>
<TEXT>

     Adana'da, birlikte yaşadığı kadını sokak ortasında 62 yerinden bıçaklayarak yaralayan sanığın yargılanmasına başlandı. 
     Sanık Aydın Kara, eşinin kendisini tahrik ettiğini ve ne yaptığını hatırlamadığını, olaydan pişman olduğunu söylerken, duruşma sonrasında ise yakınları Ayşegül Porsuk'a saldırarak tartakladılar. 
     Adana 3. Ağır Ceza Mahkemesi'ndeki duruşmada, tutuklu sanık Aydın Kara 30 ve davacı Ayşegül Porsuk 23 ile avukatları hazır bulundu. 
     Sanık Aydın Kara, ifadesinde, ''Eşim davranışları ve konuşmalarıyla beni buna tahrik etti. Ne yaptığımı bilmiyorum. Pişmanım'' dedi. 
     Ayşegül Porsuk ile 9 yıl önce evlendiğini ve bu beraberliklerinden bir kız, bir erkek çocukları bulunduğunu ifade eden Kara, şöyle konuştu 
     ''Parasızlık yüzünden nikah kıyamadık. Çok iyi bir aile ortamımız vardı. Ancak, eşimin bir erkekle gezdiğini öğrendim. Ben ekmek parası peşindeyken, eşim beni aldatmış, saman altından su yürütmüş. Öğrenince ev işlerine göndermedim. Sonra bir lokantada iş bulduğunu söyledi. Ancak eşim lokantada değil de bir barda çalışıyormuş. Bunu öğrenince işten çıkarttım. Orada birisiyle ilişkisini öğrendim. Olaydan 11 gün önce eşim evden ayrıldı, dostuna kaçmıştı.'' Olay günü de izin vermemesine rağmen evden çıktığını söyleyen Kaya, şöyle devam etti 
     ''Annesine giderken yolda yakaladım. Nereye gittiğini sordum. karakola şikayete gidiyorum dedi . Birlikte karakola giderken yuvamızın dağılmamasını istedim. Tartıştık. Bu sırada bana Sen, benim orospu olmadığıma dua et dedi. Tartışmanın ilerlemesiyle beni tahrik etti. Bana vuramazsın, sen erkek değilsin. Evdeki tavuğu bile kesemezsin dedi. Sokakta biber temizleyen kadınları gördüm. Bunların yanından bir bıçak aldım ve üzerine yürüdüm. Gerisini hatırlamıyorum. Pişmanım.'' 
     
     ''YALAN SÖYLÜYOR'' 

     Davacı Ayşegül Porsuk ise eşinin kendisini 40 günlük gelinken dövmeye başladığını iddia ederek, şöyle devam etti 
     ''Ben kimseyle gayrimeşru hayat yaşamadım, eşimi de aldatmadım. Kendisi yalan söylüyor. Ancak, eşim yaptığım hiçbir şeyi beğenmez devamlı şiddet kullanır ve beni döverdi. Olaydan önce kocamın dayaklarından bıkarak evden kaçtım. Beni bir defasında Konya'ya satmak istedi. Ayrılmaya karar verdim. Benden ayrılamazsın, seni öldürürüm, yüzüne kezzap dökerim dedi. Olay günü de eşim evden çıktığım için bıçakladı. Bıçak kendi üzerindeydi biber temizleyen insanların yanından almadı. Yalan söylüyor. Kendisinden şikayetçiyim.'' Ayşegül Porsuk'u, ikisi erkek 7 avukat, gönüllü olarak, Aydın Kara'yı ise Adana Barosu'nca görevlendirilen avukat savundu. 
     Davacının avukatları, sanığın tutukluluk halinin devamını, sanık avukatı ise olayı ve mahkemeyi aydınlatacak tanıkları olduğunu belirterek, bu kişilerin dinlenmesinden sonra savunma yapacaklarını belirttiler. 
     Mahkeme heyeti de, dosyadaki eksikliklerin tamamlanmasına ve tanıkların dinlenmesine karar vererek duruşmayı erteledi. 
     Duruşma sonrasında Aydın Kara'nın yakınları adliye koridorunda Ayşegül Porsuk'un üzerine saldırarak tartakladılar. Porsuk'a saldırıda bulunanları polis güçlükle yatıştırdı. Ayşegül Porsuk, daha sonra avukatlarının nezaretinde adliyeden ayrıldı. 
     Sanık, 10 Ekim tarihinde, Gülbahçesi Mahallesi'nde, tartıştığı eşini sokak ortasında ve oğlu Ayhan'ın gözü önünde bıçaklamıştı. 
     





</TEXT>
</DOC>
