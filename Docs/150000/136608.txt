<DOC>
<DOCNO> 136608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sontur12.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'nın Ankara Büyükelçisi, Dışişleri Bakanlığı'na çağrıldı 
</HEADLINE>
<TEXT>

     Fransa'nın Ankara Büyükelçisi Bernard Garcia, Dışişleri Bakanlığı'na çağrıldı. 
     Edinilen bilgiye göre, Bakanlık'ta yaklaşık 1.5 saat kalan ve Dışişleri Bakanlığı Müsteşar Yardımcıları Ali Tuygan ve Nabi Şensoy ile ayrı ayrı görüşen Garcia'ya, dün düzenlediği basın toplantısında kullandığı üsluptan dolayı duyulan üzüntü dile getirildi. 
     Garcia'nın Tuygan ile yaptığı görüşmede, Fransa, Almanya, Rusya ortak planı hakkında bilgi verdiği, Şensoy ile görüşmesinde de NATO anlaşmasının 4. maddesi hakkında görüş alışverişinde bulunulduğu öğrenildi. 
     Garcia, Bakanlık çıkışında yaptığı açıklamada, Fransa'nın tutumunu değiştirmediğini, ancak Fransa Cumhurbaşkanı Jacques Chirac'ın Cumhurbaşkanı Ahmet Necdet Sezer'i arayarak, ikili ilişkilerde bir sorun bulunmadığını teyit ettiğini söyledi. 
     Fransa'nın güvenilir müttefik olduğuna işaret eden Garcia, Irak anlaşmazlığının barışçı yollardan çözülmesini istediklerini de belirtti. 
     Garcia, dün düzenlediği basın toplantısında, ABD ve Türkiye'yi, müttefikler arasında bir uzlaşmaya varılamadığını bildikleri halde Irak konusunu NATO Konseyi'nin gündemine erken getirdikleri ve Konsey'de uzlaşmaya varılana kadar sessizlik içinde sürdürülebilecek görüşme konularını ''gürültülü biçimde'' basına duyurdukları gerekçesiyle eleştirmişti. 
     





</TEXT>
</DOC>
