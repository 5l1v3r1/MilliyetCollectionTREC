<DOC>
<DOCNO> 146793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/soneko14.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni elektrik tarifesine geçildi... 
</HEADLINE>
<TEXT>

     Elektrik ve doğalgazda serbest piyasaya geçiş sürecinde bugün önemli bir yer teşkil ediyor. 
     Bugünden itibaren doğalgaz piyasasında otomatik fiyatlandırma sistemine geçilirken, elektrikte tarife dışı girdilerin maliyetlere yansıtılmasına son veriliyor. 
     Doğalgaz fiyatları bugünden itibaren Enerji Piyasası Düzenleme Kurulu'nun EPDK belirlediği yöntemle otomatik olarak hesaplanacak ve her ay Kurul'un onayı alınarak ilan edilecek. Fiyatlara geçerli maliyet unsurları dışında hiçbir unsur eklenemeyecek. 
     Fiyatlar EPDK tarafından belirlenen formül çerçevesinde döviz kurundaki değişim, enflasyon oranı ve petrol fiyatlarındaki değişim dikkate alınarak hesaplanacak. Elektrik piyasasında ise bugünden itibaren 150 kilovat saatin üzerindeki tüketim için yüzde 50 zamlı tarife uygulanmasına son verildi. 
     Perakende satış tarifesi, ''enerji alış fiyatı, lisans kapsamındaki dağıtım bölgesi için hedeflenen kayıp kaçak oranı, ölçülemeyen bedelsiz aydınlatma oranı ve işletme giderlerini'' içerecek şekilde fiyatlandırılacak ve uygulanacak. Fiyatlandırılan bedele, kanun gereği, fon ve pay kesintileri dahil edilmeyecek. 
     TEDAŞ, 64 il ve 1 koordinatörlük olarak gerekli idari ve organizasyonel çalışmaları tamamlayarak 1 Haziran 2003 tarihine kadar tarife önerilerini, en azından iller bazında kayıp kaçak oranlarını tarifelere yansıtacak şekilde yenileyecek. 
     Bölgesel tarifeye geçişte 38 ilde fiyatların artması, diğer illerde ise belirli oranlarda azalması bekleniyor. Yasa gereği bu tarihten sonra indirimli tarifelerin kalkması ve kalkınmada öncelikli yörelerde fiyat artışı, Hazine tarafından doğrudan gelir desteği yoluyla sübvansiyon şeklinde karşılanabilecek. 
     Bu miktarın bugünkü fiyatlarla yıllık 300 trilyon lirayı bulması bekleniyor. 
     Gerçek maliyetlere dayalı tarife uygulaması ise 1 Ocak 2004 tarihinde başlayacak. Bu tarihten itibaren şirketlerin kusuru gibi piyasa dışı maliyetler tamamen fiyat oluşumundan ayıklanacak. 
     
     ZAMLI TARİFEYE SON 

     Elektrikte abonelerin kullanacağı varsayılan aylık 150 kilowatsaati kwh aşan, her 1 kwh için yüzde 50 zamlı tarife uygulamasına son verildi. 
     Türkiye Elektrik Dağıtım A.Ş TEDAŞ Genel Müdürü Haşim Keklik tarafından yapılan açıklamaya göre, 1 Ağustos 2000 tarihinden beri bu kapsamda uygulanmakta olan zamlı tarife uygulamasına, bugünden 1 Nisan 2003 itibaren son verildi. 
     Verilen bilgiye göre, mesken abonelerine aylık 150 kwh'yi günlük 5 kwh aşan her 1 kwh için, yüzde 50 zamlı tarife uygulanmakta idi. 
     Enerji Piyasası Düzenleme Kurulu EPDK kararı ile onaylanan Perakende Satış Tarifelerinde söz konusu uygulamanın yer almaması üzerine, TEDAŞ, mesken abonelerine uygulanan yüzde 50 zamlı tarife uygulanmasına son verilmesine karar verdi. 
     Karar, TEDAŞ tarafında ilgili müessese müdürlüklerine tebliğ edildi. 
     





</TEXT>
</DOC>
