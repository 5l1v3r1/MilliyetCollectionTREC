<DOC>
<DOCNO> 100165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sontur14.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş "İşverenlere Avrupa, işçiye Afrika şartları..." 
</HEADLINE>
<TEXT>

     Türk-İş Genel Başkanı Bayram Meral, işverenlerin, İş Güvencesi Yasa Tasarısı'na ilişkin açıklamalarıyla ilgili olarak, ''İşverenler, kendileri için Avrupa şartlarını, çalışanlar için Afrika şartlarını istiyor'' dedi. 
     Türk-İş Genel Başkanı Bayram Meral, DİSK Genel Başkanı Süleyman Çelebi ve Hak-İş Genel Başkanı Salim Uslu, Türk-İş Genel Merkezi'nde, İş Güvencesi Yasa Tasarısı konusunda basın açıklaması yaptılar. 
     Türk-İş Genel Başkanı Meral, geçen hafta TBMM'de yaptıkları görüşmelerde, tasarının desteklenmesi için 210 milletvekilinden imza aldıklarını belirterek, parti genel başkanlarının da bu konuda yardımcı olacaklarını söylediklerini bildirdi. 
     Meral, ''AB yolunun açılması için Türkiye'nin büyük fedakarlıklar yaptığı bir ortamda, işverenlerin, çalışanlarla ilgili açıklamalarını büyük üzüntüyle okuduklarını'' kaydederek, işverenlerin kendileri için Avrupa şartlarını, çalışanlar içinse Afrika şartlarını istediklerini söyledi. 
     Çalışanların, ülkenin onurlu insanları olduğunu belirten Meral, ''Onurluca çalıştıkları işyerinde işten çıkarıldıklarında 'neden çıkarıldık' sorusunu sorma hakkını işçilere çok gören bazı işverenlerin tutumu, ibret vericidir'' diye konuştu. 
     İşverenlerin, İş Güvencesi Yasa Tasarısı'nın yasalaşmaması için her türlü yola başvurduğunu ifade eden Meral, siyasi parti genel başkanları ve milletvekillerine seslenerek, ''İşçiler, memurlar, işsizler, emekliler, dar gelirli halk da sizin vatandaşınızdır. Bunların haklı taleplerini yerine getireceğinize inanıyoruz'' dedi. 
     İş güvencesinin çalışma barışına, üretim artışına, krizden çıkılmasına önemli katkılarda bulunacağına inandıklarını dile getiren Meral, iş güvencesinin krize ve işsizliğe yol açmayacağını, iş güvencesinin olmadığı şartlarda da yıllardır kriz içinde yaşanıldığını vurguladı. 
     Meral, bir soru üzerine, tasarının yasalaşmaması halinde, halkın sandıkta kendi hakkını koruyanları da haklarını elinden alanları da değerlendireceğini belirterek, hükümetin, TBMM'ye sunduğu tasarının arkasında duracağına inandıklarını kaydetti. 
     
     ''İŞ GÜVENCESİ Mİ VARDI '' 
     DİSK Genel Başkanı Süleyman Çelebi de ''işverenlerin, dar çıkarları adına ülkedeki hakların önünü tıkadıklarını'' savunarak, işveren kesiminin, iş güvencesine ilişkin iddialarının tümünün asılsız olduğunu belirtti. 
     İşçi kesiminin, bugüne kadar hep fedakarlık yaptığını dile getiren Çelebi, ''Avrupa standartları denilince şaha kalkan işverenler, sıra Avrupa'nın bir şartı olan iş güvencesine gelince kıyameti koparıyorlar'' dedi. 
     İşçilerin sendikal hak ve özgürlüklerini kullanamadıklarını anlatan Çelebi, tasarının bu hakları güvence altına alacağını kaydetti. 
     Çelebi, yaşanılan ekonomik krizin ardından 1,5 milyon kişinin işten atıldığını ifade ederek, ''O zaman iş güvencesi mi vardı '' diye sordu. 
     
     ''İŞVERENLERİN İŞYERLERİNDE SENDİKA YOK'' 
     Hak-İş Genel Başkanı Salim Uslu ise ''işverenlerin saldırgan tavırlarını şık bulmadıklarını'' kaydederek, işverenlerin, siyaseti baskı altına almaya çalıştıklarını savundu. 
     ''Parlamentonun baskılara boyun eğmeyeceğine inandıklarını'' söyleyen Uslu, ''İş güvencesi çıkarsa iş barışı bozulur'' diyen işverenlerin işyerlerinde sendika olmadığını ifade etti. Uslu, şunları kaydetti 
     ''Batık şirketleri kurtarmak kimin görevi Devletin görevi mi Liberal ekonomide var mı böyle bir şey Devlet kurtarıyor. Batık bankaları kim kurtarıyor Devlet kurtarıyor. Demek ki işin güvencesi var Türkiye'de, mevduatın güvencesi, paranın güvencesi var... Olmayan ise emeğin güvencesi, insanın güvencesidir. İş güvencesi de çağdaş bir hukuki güvencedir.'' 
     





</TEXT>
</DOC>
