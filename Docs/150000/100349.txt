<DOC>
<DOCNO> 100349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sonspo08.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim "Hakan Şükür'ün transferi sözkonusu değil'' 
</HEADLINE>
<TEXT>

     Galatasaray Teknik Direktörü Fatih Terim, iyi bir hazırlık dönemi geçirdiklerini ve her takım gibi sezona galibiyetle başlamak istediklerini söyledi. 
     Florya Metin Oktay Tesisleri'nde yapılan antrenman sonrasında basın mensuplarının sorularını yanıtlayan Fatih Terim, ''Lige tüm takımlar en iyi şekilde hazırlanıyor. Biz de bunlardan biriyiz. Artık her hafta 'Bu hafta kazanmak istiyoruz' gibi beyanatları bizden duymayacaksınız. Biz de her inanmış takımın isteklerine sahibiz. İlk randevumuz Ali Sami Yen'de olacak. Özlediğimiz taraftarımıza mutlu anlar yaşatmak istiyoruz'' diye konuştu. 
     
     ''FORVET İÇİN ACELEMİZ YOK'' 

     Terim, Galatasaray yönetiminin ve teknik heyetinin forvet konusunda seçici davrandığını belirterek, şöyle konuştu 
     ''Hata yapmak istemiyoruz. Galatasaray'a kısa ve uzun vadede yararları olacak oyuncu arıyoruz. Zaten elimizdeki futbolcularımızın da kalitesi belli. Ama yalnızca Nuno Gomez ve Chiesa isimlerini gündeminizden çıkarın. Bizim birçok oyuncuyla görüşmelerimiz var. Nuno Gomez zaten Benfica'ya gideceğini çok önceden söylüyordu. Chiesa'nın da birkaç ay daha sürecek sakatlığı var. Ayrıca Galatasaray, sadece forvet değil, diğer pozisyonlara da oyuncu alabilir.'' 
     
     ''HAKAN ŞÜKÜR BİZİM EVLADIMIZ'' 

     Galatasaray'ın transfer gündemini son günlerde medyada işgal eden Hakan Şükür konusundaki soruları da yanıtlayan Terim, ''Hakan Şükür bizim evladımız. Henüz Parma ile de ilişkilerini kesmiş değil. Kimse kimseye de bedava oyuncu vermiyor. Kendisi tedavisini Florya Metin Oktay Tesisleri'nde sürdürüyor. Hepsi bu. Ne bu yönde görüşmemiz oldu, ne de kendisinin bir talebi var'' diye konuştu. 
     Galatasaray'ın şu ana kadarki durumunu da değerlendiren Terim, yapılan maçlarda takım felsefelerinin oturduğunu vurgulayarak, ''Alan daraltmak isteyen ve çabuk oynayan bir Galatasaray'ımız var. Adaptasyonun bu kadar kısa sürede olmasını beklemiyordum. Kadroda birçok yeni oyuncu var ve benim sistemimde oynamamış oyuncular da bulunuyor. Galatasaray hergün daha keyif verici bir hale gelecek. Avrupa Şampiyonlar Ligi maçlarına kadar ideal Galatasaray'ın oluşacağına inanıyorum'' dedi. 
     Bu arada sarı-kırmızılıların yeni transferleri Felipe ve Pinto'yu da değerlendiren Terim, sözlerini şöyle tamamladı 
     ''Felipe, yetenekli bir oyuncu ama adaptasyon sorunu var. Bunu kendisi de söylüyor. Alıştığında takıma çok daha yararlı olacaktır. Felipe de bunlardan biri. Pinto ise sakatlığı sonrası dönüşü beklediğimizden hızlı oldu. Açığını kapattığı zaman takıma katkısı daha da artacaktır. Kalitesi zaten belli. Kadromuzuda ne kadar renkli oyuncu olursa fayda da o kadar artar.'' 
     





</TEXT>
</DOC>
