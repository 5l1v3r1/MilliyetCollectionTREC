<DOC>
<DOCNO> 103790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/ekonomi/eko05.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak’tan ekonomik paket önerisi 
</HEADLINE>
<TEXT>

Türkiye’ye, Rusya ile imzaladığı 40 milyar dolarlık işbirliği paketine benzer bir anlaşma öneren Irak Ticaret Bakanı, Türk işadamlarından destek istedi 
     EKONOMİ SERVİSİ 

     Önceki gün geldiği Ankara’da resmi temaslarda bulunan Irak Ticaret Bakanı Muhammed Mehdi Salih dün de İstanbul’da ihracatçılarla buluştu. 
     Salih, Türkiye İhracatçılar Meclisi tarafından gerçekleştirilen, "Irak’ta İş İmkanları" seminerindeki konuşmasında, Başbakan Ecevit’e ilettiği Irak lideri Saddam Hüseyin’in mesajıyla ilgili şu bilgiyi verdi "İki ülke arasındaki ilişkilerin mümkün olan en üst seviyeye çekilmesi, kalıcı uzun vadeli işbirliğine bir an önce geçilmesi, Irak - Rusya arasındaki işbirliği anlaşmasının benzerini Irak - Türkiye arasında imzayabileceğimizi aktardım. Başbakan, prensip olarak mutabık olduklarını ifade etti. Bu yönde çalışmaların başlatılması talimatını verdi." 
     Rusya ile petrol, sanayi, elektrik, tarım, taşımacılık, haberleşme, ulaşım, konut ve sağlık alanlarında ortak projelerin öngörüldüğünü kaydeden Salih, bu projelerin toplam maliyetinin 40 milyar dolar olduğunu bildirdi. 
     
     Ortak yatırım yapalım’ 
     Bakan Salih, Türkiye ile yapılacak anlaşmanın 40 milyar doların altında veya üstünde olabileceğini vurgulayarak, "Ortak yatırımlara, üretime geçelim" dedi. Salih, Türk dünyasının destekleyici tutumunun devamını beklediklerini söyledi. Salih, Türk işadamlarının Irak’la ticaret sırasında tahsilat sorunuyla karşılaştıklarını belirtmesi üzerinde ise "Para var, ancak herhalde işlemler vakit alıyor" dedi. 
     
Savaştan en çok Türkiye etkilenir’      Konuk bakan Salih, "ABD, askeri bir saldırı yapacak olursa, bölge ülkeleri olumsuz etkilenecektir, bunların başında da Türkiye gelmektedir" dedi. Salih, Türkiye’nin Körfez Savaşı sırasındaki kaybının 200 milyar dolar olduğunu da hatırlattı. Bu seferki savaşın 1991’e benzemeyeceğini kaydeden Salih, şunları söyledi 
     
     Şiddetle karşılık vereceğiz’ 
     "1991’deki saldırının hedefi Irak kuvvetlerini Kuveyt’ten geri çekmekti. O hedef doğrultusunda saldırı yapıldı, dolayısıyla komşu ülkelere bu savaştan bir zarar gelmedi. Tehditler neticesi olacak bir saldırının sebebi ise 1991’le aynı değil. Irak Devleti’ni devirme, rejimi değiştirme, yeraltı ve yerüstü servetlerine el koyma, işgal amacı güdüyor. 1991’deki savaşın saldırı noktaları belliydi. Bu seferki Irak’ın tümünü hedef alacaktır. Elimiz bağlı olmayacağız, kuvvete kuvvet, şiddete şiddetle karşılık vereceğiz. Saldırılar karşılığını bulacaktır. Hazırlığımızı sanki her an böyle bir saldırı olacakmış gibi yaptık ve gerekli çalışmaları tamamladık. Böyle bir savaşın komşu ülkelere bu sebeplerle etkisi çok büyük olacaktır. Ama benim isteğim ne savaş olsun ne de dost ülke Türkiye’ye bir etkisi olsun." 
     



 EKONOMİ 














</TEXT>
</DOC>
