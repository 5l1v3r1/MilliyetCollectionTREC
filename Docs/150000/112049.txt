<DOC>
<DOCNO> 112049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sonspo11.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, 13 futbolcusuyla çalışmalarını sürdürdü 
</HEADLINE>
<TEXT>

     Birinci Süper Futbol Ligi'nin 9. haftasında Diyarbakırspor'u konuk edecek Galatasaray, bu maçın hazırlıklarını sabah yaptığı antrenmanla sürdürdü. Teknik direktör Fatih Terim yönetiminde, Florya Metin Oktay Tesisleri'nde gerçekleştirilen ve yaklaşık 1,5 saat antrenmanda futbolcular kondisyon ve pas çalışması yaptı. A Milli Futbol Takımı'na Ergün, Arif, Hakan, Bülent, Ümit Davala, Cihan, Emre'yi, Bosna Hersek Milli Takımı'na da Baliç'i gönderen sarı-kırmızılı takım, Sarr, Batista ve Suat'ın da sakat olmaları nedeniyle idmanı 13 futbolcuyla gerçekleştirdi. 
     Elazığspor karşılaşmasında sol kasığından sakatlanan Sarr'ın yanı sıra sol kalçasında ağrıları bulunan Batista ve arka adalesinde ağrıları süren Suat'ın durumlarının önemli olmadığı, ancak lige verilen arayı en iyi şekilde kullanarak bu oyuncuların dinlendirilerek tedavilerinin yapıldığı açıklandı. 
     Bu arada, A Milli Takım'ın Dünya Futbol Şampiyonası'nda 3. olması sonrası bir anda dünyanın dikkatini çeken Türk futboluyla ilgili bir program yapan Japon Shizuoka Telecasting yapım şirketinden bir ekip de sarı-kırmızılıların antrenmanını izledi. 
     Galatasaray, akşam gerçekleştireceği idmanla Diyarbakırspor maçının hazırlıklarını sürdürecek. 
     





</TEXT>
</DOC>
