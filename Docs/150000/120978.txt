<DOC>
<DOCNO> 120978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sontur12.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet programı üzerindeki görüşmeler yarın başlıyor 
</HEADLINE>
<TEXT>

     Başbakan Abdullah Gül başkanlığında kurulan 58. Hükümetin Programı üzerindeki görüşmeler yarın TBMM Genel Kurulu'nda yapılacak. 
     TBMM Genel Kurulu, Başbakan Gül tarafından Cumartesi günü okunan programı görüşmek üzere yarın saat 13.00'de toplanacak. Hükümet ve parti gruplarına 1'er saat, kişisel konuşmalara ise 10'ar dakika süre verilecek. CHP Grubu adına Genel Başkan Deniz Baykal ile AK Parti adına bir milletvekilinin yapacağı konuşmalardan sonra Hükümet adına Devlet Bakanı ve Başbakan Yardımcısı Abdüllatif Şener eleştirileri yanıtlayacak. Görüşmeler sırasında AK Parti Diyarbakır Milletvekili İhsan Arslan ile AK Parti Mardin Milletvekili Nihat Eri program üzerinde kişisel görüşlerini açıklayacaklar. Hükümet programı üzerindeki görüşmelerin tamamlanmasından bir tam gün sonra 28 Kasım Perşembe günü de güvenoylamasına gidilecek. Yapılacak açık oylamada 58. Hükümetin güvenoyu alabilmesi için üye tamsayısının salt çoğunluğu olan 276 milletvekilinin oyu yeterli sayılacak. 
     Seçimlerden 363 milletvekili ile çıkarak tek başına iktidar olan AK Parti'nin kurduğu hükümetin programına CHP güvenoyu vermeyecek. Ancak AK Parti'nin sandalye sayısının güvenoyu alabilmek için gerekli sayıdan çok daha fazla olması nedeniyle oylama sırasında bir sorun yaşanmayacak. 
     Bu arada, CHP'nin Salı günleri yaptığı grup toplantısı, hükümet programı üzerindeki görüşmeler nedeniyle 27 Kasım Çarşamba gününe ertelendi. 
     





</TEXT>
</DOC>
