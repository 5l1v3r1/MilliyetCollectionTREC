<DOC>
<DOCNO> 118684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sonspo19.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Hakemlerden Pınar Karşıyaka'ya boykot... 
</HEADLINE>
<TEXT>

     Basketbolda, A klasman hakemleri, İzmir'deki Pınar Karşıyaka maçlarında, basketbol için uygun ortam olmadığını savunarak, bu takımın maçlarından aflarını istedi. 
     Basketbol Federasyonu'na bireysel olarak faks gönderen hakemler, geçen hafta yapılan Pınar Karşıyaka-Türk Telekom maçında çıkan olayların bunun göstergesi olduğunu ifade ettiler. Hakemler, salon içinde ve dışında yaşanan saldırıların havaalanına kadar sürmesi nedeniyle olaya havaalanı polisinin müdahale etmek zorunda kaldığını kaydettiler. 
     Olaylar sonrasında, Basketbol Federasyonu tarafından Pınar Karşıyaka'nın sadece 500 milyon lira para cezası ile cezalandırılmasını da yetersiz bulan hakemler, bu cezanın caydırıcı olmadığını belirttiler. 
     A klasman hakemleri, oluşan bu koşullar nedeniyle İzmir'deki Pınar Karşıyaka maçlarını yönetmeyeceklerini açıkladılar. 
     Öte yandan hakemler, İzmir'deki Pınar Karşıyaka maçlarına çıkmak istememelerinin gerekçesini, Basketbol Federasyonu'na gönderdikleri fakslarda, ''maç oynamaya uygun ortamın olmaması ve bu konuda yetkililerin de kendilerini yalnız bırakmaları'' olarak gösterdiler. 
     





</TEXT>
</DOC>
