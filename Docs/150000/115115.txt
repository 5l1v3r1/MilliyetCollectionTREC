<DOC>
<DOCNO> 115115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sontur09.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'deki Yahudilerin yeni lideri Haleve 
</HEADLINE>
<TEXT>

     Türkiye'de yaşayan Yahudilerin 41 yıl dini liderliğini yapan Rav David Asseo'nun ölümünün ardından gerçekleştirilen seçimlerde, Rav İshak Haleve yeni hahambaşı oldu. 
     Türkiye Hahambaşılığı'nın açıklamasına göre, Rav David Asseo'nun 14 Temmuz 2002 tarihinde ölümünün ardından İstanbul Hahambaşılığı Dini Meclisi'nin iki üyesi Rav Moşe Benveniste ile Rav İsak Haleve "hahambaşı" adayı oldu. 
     Hahambaşının seçilebilmesi amacıyla Türkiye Yahudilerinin, ülke genelinde 17 merkezde 3 bini aşkın seçmenin katılımıyla yaptığı 2 turlu seçimlerde 121 sivil delege belirlendi. İstanbul Hahambaşılığı din adamları arasından 10, İzmir'deki din adamları arasından da 2 olmak üzere 12 de dini delege seçildi. Seçimlerden önce bir konuşma yapan hahambaşı adayı Benveniste adaylıktan çekildiğini bildirdi. 
     İstanbul Hahambaşılığı'nda dün, dini ve sivil 123 delegenin katılımıyla yapılan seçim sonucunda, tek aday olan Rav İshak Haleve 101 oy alarak, 7 yıl süreyle, Rav Rafael Saban ve Rav David Asseo'nun ardından Türkiye'nin 3. Hahambaşısı oldu. Haleve, önümüzdeki günlerde Neve Şalom Sinagogu'nda gerçekleştirilecek bir törenle yemin ederek görevine başlayacak. 
     
     HALEVE'NİN ÖZGEÇMİŞİ 
     1940 yılında İstanbul'da doğan Haleve, lise eğitimini Beyoğlu Musevi Lisesi'nde tamamlamasının ardından 1961 yılında Kudüs'teki Porat Yosef İlahiyat Akademisi'nden dinsel hukuk ve eğitim alanlarında Rav derecesiyle mezun oldu. 
     Manisa ve Kayseri'de 1961-63 yılları arasına vatani görevini Yedek Subay Öğretmen olarak gerçekleştiren İshak Haleve, teğmen rütbesiyle terhis oldu. 
     Türkiye Hahambaşılığı'nın dini kadrolarında çeşitli görevler alan Haleve, uzun yıllardan beri Hahambaşı Vekilliği görevini sürdürdü. 
     Avrupa Hahamlar Konferansı'nın daimi üyesi olan Rav İshak Haleve, 27 yıl boyunca Musevi Okulları'nda Din ve Ahlak Bilgisi ile İbrani dili dersleri verdi. 
     Marmara ve Sakarya üniversitelerinde lisansüstü öğrencilerine öğretim görevlisi olarak İbranice dersleri veren Haleve, İbranice, Fransızca, İngilizce, İspanyolca, Judeo Espanyolca ve Aramca dillerini biliyor. 
     Tevrat, Talmud, Yahudi İlahiyatı ve Genel İlahiyat konularında çeşitli araştırma ve makaleleri bulunan Haleve, evli 4 çocuk ve 6 torun sahibi. 
     





</TEXT>
</DOC>
