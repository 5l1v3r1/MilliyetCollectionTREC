<DOC>
<DOCNO> 108952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/yasam/ayas.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege’nin k busu geri döndü 
</HEADLINE>
<TEXT>

Kısa sürede Türkiye kıyılarında binlerce dönüm alana yayılan katil yosun’, Bodrum ve Gökova kıyılarına ulaştı şimdi onlarca balık türünü öldürmekle meşgul 
     YAŞAR ANTER Muğla DHA 

     Kızıldeniz’i aşarak kıyılarımıza ulaşan terörist yosun hızla ilerliyor. 9 Eylül Üniversitesi Öğretim Üyesi Prof. Dr. Şükran Cirik, yosunun yayılmasını önlemek için gerekli çalışma yapılmadığı takdirde, 20 yıl içinde Ege ve Akdeniz’de birçok canlı türünün yok olacağını açıkladı. 
     
     Canlılara hava bırakmıyor 
     Bu konuda 14 aylık çalışma yapan Cirik, "Deniz Bitkilerinin Korunması Eylem Planı" raporu hazırladı. Cirik, raporunda Çanakkale Kumburnu’ndan, Bozcaada Mendirek mevkii ve Antalya’ya kadar olan bölgede terörist yosunun görüldüğünü, Bodrum Yalıkavak’ta 4 bin 700 dönüm, Marmaris Adalar Boğazı’nda da 8 bin dönüm alana yayıldığını kaydetti. 
     Terörist yosunun hızla yayıldığını ve acil önlem alınması gerektiğini vurgulayan Cirik, şunları söyledi "Sorun Türkiye kıyılarını aştı, uluslararası sorun haline geldi. Bu yosun özellikle deniz dibi besinleriyle yaşayan çipura, barbun, pisi, dil gibi balık türlerini gıdasız bırakıyor. Durumun aciliyetini 23 - 26 Ekim’de Barcelona’da düzenlenecek konferansta da dile getirerek, hükümetler tarafından acil tedbirler alınması için çağrıda bulunacağım." 
     
     Yosunu tekrar denize atmayın 
     Cirik, terörist yosuna karşı alınması gerekli önlemleri de şöyle sıraladı "Denizciler ve tekne sahipleri, demir aldıktan sonra çapa ve zincirlerini kontrol edip temiz tutsun. Yosunların başka bölgelere götürülmesi önlensin. Balıkçılar ağlarında yosunla karşılaştıklarında gerekli makamları uyarsın ve yosunları tekrar denize atmasın. Sualtı sporuyla uğraşanlar, dalış öncesi ve sonra ekipmanları gözden geçirsin. Denizlere bırakılan atık sulara son verilsin." 
     
Katili tanıyın      Deniz altı yaşamını tüketen Caulerpa Racemosa’ türü yosun, özellikle Doğu Akdeniz’de İsrail, Lübnan, Kıbrıs, Türkiye, Tunus, Mısır, Yunanistan ve İtalya kıyılarında hızla yayılıyor. İnsan için tehlikeli değil. Kanalizasyon atıklarında bulunan organik maddelerin ürettiği azot fosfatla besleniyor ve tahmin edilmeyecek derecede hızla ürüyor. Deniz dibini kaplayarak diğer canlıların güneş ışığı almasını engelliyor. Balıklar ya ölüyor ya da göç ediyor. Havasız bir kavanoza kapatıldığı zaman bile büyümesini rahatlıkla sürdürüyor. Doğrudan toplama, temizleme, üzerlerini siyah ve opak plastikle örterek havasız bırakma gibi mücadele yöntemleri olumlu sonuç veriyor. 
     



 YAŞAM 

















</TEXT>
</DOC>
