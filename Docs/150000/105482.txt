<DOC>
<DOCNO> 105482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sondun20.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
SDP Genel Sekreteri "Türk seçmenlerin oylarına ihtiyacımız var" 
</HEADLINE>
<TEXT>

     Alman Sosyal Demokrat Parti SPD Genel Sekreteri Franz Müntefering, 22 Eylül'de yapılacak genel seçimlerde Türk kökenli Alman vatandaşlarının oylarına ihtiyaç duyduklarını söyledi. 
     Frankfurt SPD Evi'nde düzenlenen ''Yeni Vatandaşlar - Almanya'dayız'' konulu toplantıda Türk kökenli politikacılar, işadamları ve Türk dernek temsilcileri ile biraraya gelen Müntefering, kuvvetli bir SPD'nin yabancıların haklarının korunması açısından çok önemli olduğunu, bu nedenle Başbakan Gerhard Schröder'in kalması gerektiğini belirtti. 
     Müntefering, partisinin çok kültürlü toplumu desteklediğine dikkati çekerek, ''Bu nedenle yabancıların, özellikle de Türklerin bizi desteklemelerini bekliyoruz'' diye konuştu. 
     Toplumun dayanışma içersinde olması için sosyal devlet yapısının bozulmaması gerektiğini ifade eden Müntefering, amaçlarının dayanışmaya dayalı ve halka yük olmayan bir sağlık sigortası oluşturmak olduğunu belirtti. 
     Almanya'da yaşayan tüm gençlere fırsat eşitliği yaratılması gerektiğini vurgulayan Müntefering, ''Hiç bir gencin okulu bitirdikten sonra işsiz kalmasını istemiyoruz'' dedi. 
     Türk işverenlere de gençlere şans tanımaları için çağrıda bulunan Müntefering, Almanya'da çok sayıda küçük ve orta ölçekli şirketlere ihtiyaç olduğunu, yeni istihdam ortamı sağlayacak şirketlere destek vereceklerini söyledi. 
     Ekonomik durgunluğun aşılması için vergi reformu başlattıklarını hatırlatan Müntefering, vergi oranlarını orta ölçekli şirketler için 2005 yılına kadar yüzde 'ten yüzde 42'ye düşüreceklerini belirtti. Müntefering, yeniden borçlanmamak için halkın desteğine ihtiyaçları olduğunu kaydederek, sel felaketinin yaralarının sarılması için de vatandaşları yardımlarını sürdürmeye çağırdı. 
     AB'nin doğuya ve güneydoğuya doğru genişlemesini desteklediklerini de ifade eden Müntefering, ''Türkiye bir gün AB'ye üye olacaktır. Bu üyelik, birliğin zenginliğine bağlıdır. Hiç bir ülke tek başına zengin olamaz'' diye konuştu. 
     Yabancıların uyumunu en iyi şekilde sağlamaya çalıştıklarını belirten Alman Sosyal Demokrat Parti SPD Genel Sekreteri Franz Müntefering, ''Ülkemizde yaşayan tüm insanlar, korkmadan burada hayatlarını sürdürebilmeliler'' dedi. 
     





</TEXT>
</DOC>
