<DOC>
<DOCNO> 145132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/guncel/gun01.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerçek savaş Bağdat sokaklarında olacak 
</HEADLINE>
<TEXT>

Asıl savaşın Bağdat’ta yaşanacağını gören ABD’li komutanlar, öncelikle kentin çevresindeki güçleri saf dışı bırakacak... 
     YASEMİN ÇONGAR WASHİNGTON 

     Askeri uzmanlara göre, Irak savaşının "en kolay" haftasının sonuna gelinirken, Bağdat’ın çevresindeki "Kırmızı Bölge", ABD birliklerinin menziline girdi. Bush yönetimi, savaşın bundan sonraki aşamasının, "çok daha kanlı" geçebileceğini belirtiyor. Yetkililere göre, Irak rejimi, kendi sonunu getirecek çatışmanın Bağdat’ta yaşanacağını biliyor ve ülkenin diğer yerlerinde gözlenen direnişin dağınıklığı, rejime sadık kuvvetlerin başkent ve çevresinde yoğunlaştığını kanıtlıyor. 
     
     MEDİNE TÜMENİ AŞILAMADI 
     Önceki geceyi Kerbela yakınında geçiren ABD kuvvetleri, Bağdat’ı saran Kırmızı Bölge’yi yarmak için Cumhuriyet Muhafızları ile karşı karşıya geldi. Bağdat yollarını tutan Cumhuriyet Muhafızları’na bağlı Medine Tümeni, ABD’nin yoğun saldırısına maruz kaldı. Ancak dün akşam itibariyle, Medine Tümeni’nin safları yarılamadı. ABD’li yetkililer, Bağdat savaşının zorlaşmasına gerekçe olarak, "Şok ve Dehşet" bombardımanının, Bağdat içindeki ve çevresindeki Irak birliklerinin "belini kıramamasını" gösteriyor. Yetkililere göre, Cumhuriyetçi Muhafız gücü, sivilleri kalkan yapacak bir şekilde yerleşim bölgelerine mevzilenmiş durumda. 
     
     KİMYASAL SİLAH RİSKİ 
     Öte yandan Muhafızlar’a bağlı 6 tümenin, iç içe geçmiş kuşaklar halinde, Bağdat’ın çevresini denetlediği ve insan gücünün "yüzde 90’dan fazlasını" koruduğu belirtiliyor. Ancak "ilk hedef" seçilen Medine Tümeni’nin dağıtılması halinde, diğer tümenlerden firelerin artacağına inanılıyor. ABD’nin amacı, Bağdat dışındaki Cumhuriyetçi Muhafızlar’ın başkent içine çekilerek, ABD askerlerini kent çatışmasına zorlamasını önlemek. Bu nedenle, ABD açısından, hızla Bağdat’a girmekten ziyade, çevresindeki birliklerin saf dışı bırakılması öncelik taşıyor. Yetkililer, Cumhuriyetçi Muhafızlar’a ait zırhlı araçların "ilk hedef" seçildiğini, zira Irak’ın elinde çok sayıda "kimyasal silah başlıklı tank mermisi" olduğunu savunuyorlar. 
     


GÜNCEL 

























</TEXT>
</DOC>
