<DOC>
<DOCNO> 113478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sonspo04.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ile Adanaspor ligde yarın 39. kez karşılaşacak... 
</HEADLINE>
<TEXT>

     Adanaspor'u yarın kendi sahasında konuk edecek olan Fenerbahçe, rakibiyle ligde 39. kez karşı karşıya geliyor. 
     Sarı-lacivertliler, lig tarihinde bugüne dek rakibiyle yaptığı 38 maçın 20'sini kazanırken, 5 maçtan Adanaspor galip ayrıldı. 2 ekip arasında yapılan 13 maç ise berabere sona erdi. 
     
     İLK MAÇ 
     Fenerbahçe ile Adanaspor, ligde ilk kez 1971-72 sezonunda karşılaştı. 21 Kasım 1971 tarihinde Adana'da yapılan karşılaşma 0-0 berabere, ikinci yarıda İstanbul'da yapılan maç ise 2-0 Fenerbahçe'nin üstünlüğüyle bitti. 
     Geçen sezon İkinci Lig A Kategorisi'nde mücadele eden Adanaspor ile en son 2000-2001 sezonunda kendi sahasında karşılaşan sarı-lacivertliler, rakibini 4-0 yendi. 
     
     FARKLI SKORLAR 
     Fenerbahçe, rakibi karşısında en farklı skoru, 1998-99 sezonun ikinci yarısında kendi sahasında 6-0'lık sonuçla elde etti. 
     Sarı-lacivertliler, Adanaspor'u İstanbul'da 1973-74 sezonunda 5-1, 1972-73 ve 2000-2001 sezonlarında da 4-0'lık sonuçlarla yendi. 
     Fenerbahçe'yi 4 maçta 1 farklı skorla yenen Adanaspor ise rakibi karşısında en farklı skorlu galibiyetini 1999-2000 sezonunun ikinci yarısında deplasmanda 4-2'lik sonuçla aldı. 
     2 ekip arasında yapılan 38 maçta rakibine 63 gol atan Fenerbahçe, kalesinde ise 25 gol gördü. 
     
     ADANASPOR'UN GALİBİYETLERİ İSTANBUL'DA 
     Adanaspor ile kendi sahasında karşılaşacak olan Fenerbahçe, rakibiyle İstanbul'da yaptığı 19 maçın 12'sini kazandı. 
     Adanaspor ise Fenerbahçe karşısında elde ettiği 5 galibiyetin 4'ünü İstanbul'da aldı. 2 takım arasında Fenerbahçe'nin sahasında yapılan 3 maç ise berabere sona erdi. 
     





</TEXT>
</DOC>
