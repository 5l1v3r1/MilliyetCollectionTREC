<DOC>
<DOCNO> 149426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sontur30.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmin savaş kaybı yüzde 20 
</HEADLINE>
<TEXT>

     Türkiye Otelciler Birliği TÜROB Başkanı Sinan Babila, Türkiye'nin turizmde yıla iyi başlamasına rağmen, mart ayında Irak savaşıyla birlikte otellerdeki doluluğun yüzde 15-20'lere gerilediğini söyledi. 
     Türkiye Otel Lokanta Dinlenme Yerleri İşçileri Sendikası'nın TOLEYİS düzenlediği ''Savaşın Türk turizmine etkileri ve çözüm önerileri'' konulu panel, Çırağan Palace Otel Kempinski'de gerçekleştirildi. 
     Panelde konuşan Babila, 2 milyon kişiyi istihdam eden turizm sektörünün, çalışanların aileleriyle birlikte 8 milyon kişiye ekmek yedirdiğini belirterek, sektörün ayrıca buna bağlı 38 başka sektörü daha ilgilendirdiğini kaydetti. 
     2002 yılında 13 milyon 750 bin turist rakamının yakalanmış olmasına rağmen Irak'taki savaş nedeniyle bir karamsarlığın ortalığı sardığını anlatan Babila, ''Yıla iyi başlamamıza rağmen, mart ayında Irak savaşının başlamasıyla otellerimizdeki doluluk yüzde 15-20'lere geriledi'' dedi. 
     Kongre gruplarının rezervasyonlarının iptal aşamasına geldiğini, turist rezervasyonlarının tamamen durduğunu vurgulayan Babila, ikinci tezkerenin reddedilmesi ve halkın yüzde 98'inin 'savaşa hayır' demesine rağmen Türkiye'nin savaşın içinde gösterildiğini ifade etti. 
     Babila, ''Nedense önce kendimiz, sonra rakiplerimiz bizi sıfırlamak için elinden geleni yaptı. Ancak son günlerde savaşın bitmek üzere olmasının gündeme gelmesiyle otellerimizde yeniden bir canlılık yaşanmaya başladı'' diye konuştu. 
     
     MUSTAFA TAŞAR 
     Turizm eski Bakanı Mustafa Taşar da, bakanlığı döneminde ABD'nin Afganistan'a müdahalesi sırasında Türk turizminin etkilenmemesi için yaptığı çalışmaları anlatarak, birinci pazar Almanya dahil olmak üzere pek çok ülkeyi tek tek dolaştığını, tur operatörlerinden gazetecilere tüm ilgili kesimlere ulaştığını söyledi. 
     Bu görüşmelerde Türkiye ile Afganistan arasındaki mesafenin 3 bin kilometreyi bulduğuna işaret ettiğini anlatan Taşar, ''Şimdi Irak'ta savaş var. Bağdat ile Antalya'nın arası bin 800 kilometre. Yetkililerden birinin gidip de bunun PİAR'ını yaptığını görmedim'' dedi. 
     Turizm sayesinde birbirini tanıyan toplumların savaş düşüncesinde olmamasına rağmen, yine de çeşitli nedenlerle dünyada savaşların çıktığını kaydeden Taşar, şöyle devam etti 
     ''Savaşın turizmi gerilettiği ve gerilemeyi de en çok bizlerin hissettiği bir dönemdeyiz. Kim ne derse desin, bu savaş en çok bizi vurmuştur. Rezervasyonlar yüzde 50 gerilemiştir. Bu savaş ortamında ekonomik anlamda sürdürülen müzakerelerde en büyük ağırlığın turizm sektörüne verilmesi gerekirken, verilmediğini görüyoruz. ABD'de seyahat bildirgesinde Türkiye'yi 'gidilmesi sakıncalı ülke' ilan etmişler. Görüşmeler yapılırken bu konu masaya getirilemez miydi Hem Turizm Bakanlığı, hem Dışişleri Bakanlığı, tüm ilgililer dünyada Madrit'ten Japonya'ya çeşitli ülkelerde bu çekinceleri ortadan kaldıracak yönde çalışmalar yapmalıdır.'' Turizm eski bakanlarından CHP Gaziantep Milletvekili Abdulkadir Ateş de, turizmin bir gönül işi olduğunu belirterek, bakanlıktan ayrıldıktan sonra da bu konuda çalışmalarının devam ettiğini ve Avrupa Konseyi Turizm Komisyonu Başkan Yardımcısı olduğunu belirtti. 
     Körfez Savaşı ile şu anki Irak savaşını karşılaştıran Ateş, ''İki savaş arasındaki en önemli fark, maalesef bu savaşın etkilerinin Körfez Savaşı'ndan çok daha kalıcı olacağıdır. Bittiği zannedilen savaş, dünyada terör tehdidini daha kalıcı hale getirmiştir'' dedi. 
     Ateş, Turizm Bakanlığı'nın bir kriz masası kurması gerektiğini sözlerine ekledi. 
     
     ''KRİZ DOKTORU'' 
     Türkiye Seyahat Acenteleri Birliği Başkanı Başaran Ulusoy da, Türkiye'de turizm sektörünün ekonomik krizlerden, terör örgütü elebaşının yakalanması, deprem ve 11 Eylül olaylarına kadar pek çok kriz gördüğünü hatırlatarak, sektörün ''Kriz doktoru'' olduğunu söyledi. 
     Ulusoy, ''Türkiye'de hala uğraştığımız bazı kafalar var. Biz savaştan korkmuyoruz ama irticai faaliyetlerin Türk turizmine vereceği zararın altını çizmek istiyorum'' diye konuştu. 
     TOLEYİS Başkanı Cemail Bakındı da, turizm sektörünün Türkiye için ihracattan bile daha önemli olduğunu ifade ederek, Türk turizminin, terör olayları, 11 Eylül olayları ve Irak savaşı nedeniyle bir türlü istediği yere gelemediğini ifade etti. 
     





</TEXT>
</DOC>
