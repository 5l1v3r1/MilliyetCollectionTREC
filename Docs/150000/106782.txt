<DOC>
<DOCNO> 106782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/soneko22.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Köhler " Dünya ekonomisindeki toparlanma sürecektir" 
</HEADLINE>
<TEXT>

     Uluslararası Para Fonu Başkanı Horst Köhler, risk ve belirsizliklere rağmen, dünya ekonomisindeki toparlanmanın süreceğine inandığını söyledi. 
     Japonya'nın IMF ve Dünya Bankası'na üyeliğinin 50. yıldönümü için bu ülkeye ziyarette bulunan Köhler, Tokyo'da düzenlenen bir sempozyumda yaptığı konuşmada, ''ABD ve Avrupa'da ekonomik büyümenin bir ölçüde yavaşlamasına rağmen, fon olarak dünya ekonomisindeki toparlanmanın devam edeceğini tahmin ettiklerini ve gerçek bir durgunluk riski bulunmadığına inandıklarını'' belirtti. 
     Köhler, buna rağmen dünya ekonomisinin önünde hala, özellikle bölgesel siyasi gerginliklerden, petrol fiyatlarından ve uluslararası mali piyasalardaki gelişmelerden kaynaklanan risk ve belirsizlikler bulunduğunu vurguladı. 
     IMF Başkanı, yatırımcı güvenini korumak ve ekonomik toparlanmanın sürmesini ve güçlenmesini sağlamak için en önemli şeyin gelişmiş ülkelerin güçlü bir liderlik yeteneği gösterebilmesi olduğunu bildirdi. 
     Köhler, Japonya'nın durumu ile ilgili olarak da, Japon ekonomisinin en sonunda durgunluktan çıkabileceğini, bunun için yapısal reformların sürdürülmesinin büyük önem arzettiğini ifade etti. 
     





</TEXT>
</DOC>
