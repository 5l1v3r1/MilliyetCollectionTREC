<DOC>
<DOCNO> 135410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/yasam/yas02.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Röportaj değil dayak boşattı 
</HEADLINE>
<TEXT>

İzmirli fotomodel Bendegül Ronabar’ın eşi, 2000 yılında boşanma davası açtı. Gerekçe, genç kadının evlenmeden önce verdiği bir röportajdı... Mahkeme, "Evlenmeden önceki yaşamı boşanma nedeni olamaz" dedi. Ancak Bendegül Ronabar, geçen yıl şiddetli geçimsizlikten dava açtı ve boşandı 
     BAHRİ KARATAŞ İzmir DHA 

     Arada 21 yaş fark var 
     İZMİRLİ Bendegül Ronabar, 1999 yılında, henüz 17 yaşındayken bir defile için gittiği İstanbul’da, Atatürk Havalimanı’nda 38 yaşındaki Haşmet Ronabar ile tanıştı. Aynı yıl evlendiler. Ancak 2000 yılında Haşmet Ronabar, eşi hakkında boşanma davası açtı. Gerekçesi ise 1999 eylülünde yayımlanan bir röportajdı. Beykoz 1’inci Asliye Hukuk Mahkemesi, "kişilerin evlenmeden önceki yaşamlarının boşanma nedeni olamayacağına" karar verip talebi reddetti. 
     
     "Beni dövüyordu" 
     ANCAK 2002 yılının eylül ayında bu kez Bendegül Ronabar, eşinin kendisini dövdüğünü, bu nedenle 2 aylık bebeğini düşürdüğünü öne sürerek, Beykoz 1’inci Asliye Hukuk Mahkemesi’nde dava açtı. Haşmet Ronabar, avukatı aracılığıyla verdiği dilekçede suçlamaları reddetti. Ve dava dün sonuçlandı. H kim, Bendegül Ronabar’a 50 milyar lira manevi tazminat ve aylık 250 milyon lira tedbir nafakası bağlayıp tarafları boşadı. 
     



 YAŞAM 






















</TEXT>
</DOC>
