<DOC>
<DOCNO> 149317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sondun23.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın subayı konuştu Bağdat planımız kötüydü... 
</HEADLINE>
<TEXT>

     Irak Cumhuriyet Muhafızları'ndan bir subay, Devlet Başkanı Saddam Hüseyin'in Bağdat'ı savunmak için yaptığı planın iyi olmadığını ve bu nedenle evlerinde kalmayı yeğlediklerini söyledi. 
     Adının açıklanmasını istemeyen subay, BBC'ye yaptığı açıklamada, ''Hiç kimse bize şunu yapın şunu yapmayın demedi, ya da neden savaştığımızı bilmemiz için bize savaş planını anlatmadı. Bu durumda evde kalmak daha iyiydi'' dedi. 
     Bağdat'ı savunan askerlere sadece ''Yerinizde kalın ve bombalardan sakının'' emri verildiğini belirten subay, Irak yönetiminin Bağdat Havaalanı'nı korumasız bırakarak, Amerikalıların eline geçmesine yol açmasına şaşırdığını söyledi. 
     Iraklı subay, ''Başından beri güçler dengeli değildi. Darbe almıştık, bir uçak tanklarımızı ve teçhizatımızı yok etmişti. Her gün 1, 2, 3 asker silahlarını bırakarak kaçıyordu'' dedi. Kaçan askerleri savaşmaya zorlamak için emir almadıklarını belirterek, ''Hiç kimseyi savaşmaya zorlamadık'' diye konuştu. 
     Subay, ''Televizyondan gördüğünüz gibi, o Saddam Hüseyin savaşın başında üst düzey askeri yetkililerin büyük bölümüyle biraraya geldi. Birisi ona bu orduyla Amerikan-İngiliz ordusu mücadele etmek için yeterince güçlü olmadığımızı söyleseydi. Bunu söyleyeni öldürebilirdi'' dedi. 
     Cumhuriyet Muhafızları birliklerinin neden Bağdat'ın merkezinde savaşmadığının kendisine sorulması üzerine Iraklı subay, ''Hiç kimse kendi evinde savaşmak istemez. Kendi kentimde savaşırsam, bana, aileme ve çocuklarıma ait olanı yıkarım. Savaşmak istiyorsan evinden uzağa gitmelisin'' yanıtını verdi. 
     





</TEXT>
</DOC>
