<DOC>
<DOCNO> 109310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/soneko03.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
En fazla işten çıkarma otomotiv sektöründe... 
</HEADLINE>
<TEXT>

     Yılın ikinci çeyreğinde imalat sanayiinde en fazla işten çıkarma otomotiv sektöründe yaşandı. Taşıt araçları sektöründe üretimde çalışanların sayısı, geçen yılın aynı dönemine göre yüzde 9.1 azaldı. 
     Devlet İstatistik Enstitüsü'nün DİE üretimde çalışanlar ve verimlilik endeksine göre, bu yılın ikinci çeyreğinde imalat sanayiinde çalışan işçi sayısı, geçen yılın aynı dönemine oranla yüzde 0.1 azaldı. Bu dönemde kamuda çalışan işçi sayısı yüzde 12 azalırken, özel sektörde çalışan işçi sayısında yüzde 2 oranında artış gözlendi. 
     
     OTOMOTİV SEKTÖRÜ İLK SIRADA 
     Anılan dönemde, en fazla işten çıkarma otomotiv sektöründe yaşandı. Taşıt araçları sektöründe üretimde çalışanların sayısı, geçen yıla göre yüzde 9.1 oranında hızlı bir gerileme gösterdi. Diğer ulaşım araçları sektöründe çalışanların sayısı da yüzde 1.5 oranında azaldı. 
     Çalışan sayısının hızla azaldığı diğer sektörleri ana metal sanayii, basım ve yayım, kağıt sektörü ile petrol ürünleri sektörü oluşturdu. Yılın ikinci çeyreğinde ana metal sanayiinde çalışanların sayısı yüzde 8.8, basım ve yayım imalatında yüzde 7.7, kağıt ve kağıt ürünleri imalatında yüzde 6.4, petrol ürünleri sektöründe yüzde 6.5 oranında gerileme gösterdi. 
     İşçi sayısının gıda sektöründe yüzde 4.1, deride yüzde 1.9, kimyada yüzde 2.9, metal eşya sanayiinde yüzde 5.6, 
     tıbbi hassas optik aletler imalatında yüzde 2.1, mobilyada da yüzde 6.3 oranında azaldığı belirlendi. 
     
     İŞÇİ SAYISININ ARTTIĞI SEKTÖRLER 
     Yılın ikinci çeyreğinde imalat sanayiinin bazı alt sektörlerinde ise çalışan sayısı arttı. Çalışan sayısı tütün sektöründe yüzde 6.5, tekstilde yüzde 7.8, giyimde yüzde 11.4, ağaç ve mantar ürünlerinde yüzde 16.1, plastik ve 
     kauçuk sektöründe yüzde 1.5, radyo ve TV imalatında yüzde 12 oranında artış gösterdi. En hızlı artış ise yüzde 20.7'yle büro, muhasebe bilgi işlem makinaları imalatında yaşandı. 
     





</TEXT>
</DOC>
