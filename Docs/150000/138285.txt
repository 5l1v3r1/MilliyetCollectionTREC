<DOC>
<DOCNO> 138285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sontur14.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Başkanı Özkök "Terörizmle mücadeleye devam" 
</HEADLINE>
<TEXT>

     Genelkurmay Başkanı Orgeneral Hilmi Özkök, Afganistan'daki Uluslararası Güvenlik Yardım Kuvveti UGYK ISAF Komutanlığı'nı yaklaşık 8 ay süreyle yürüten Tümgeneral Hilmi Akın Zorlu ile Komutan Yardımcısı Tuğgeneral Mehmet Emin Alpman'a TSK Başarı Madalyası tevcih etti. 
     Afganistan'da görev alan Türk birliklerini karşılamak üzere 4. Kolordu Komutanlığı Orgeneral Eşref Akıncı Kışlası'nda tören düzenlendi. 
     Tören alanının karla kaplı olması nedeniyle, Garnizon Genel Dersanesi'nde gerçekleştirilen tören, Orgeneral Özkök'ün, Tümgeneral Zorlu tarafından karşılanmasıyla başladı. 
     İstiklal Marşı'nın okunmasından sonra konuşan Genelkurmay Başkanı Orgeneral Özkök, Türkiye'nin UGYK liderliğini devralmaya karar vermesinin ardından gerekli hazırlıkların kısa sürede tamamlandığını belirterek, TSK'nın tarihinde ilk kez yaklaşık 1400 kişilik bir birliği Afganistan gibi uzak bir bölgeye intikal ettirdiğini kaydetti. 
     TSK'nın, tamamen kendi imkan ve kabiliyetlerini kullanarak, komuta kontrol ve gerekli lojistik destek tesislerini kurduğunu ve 20 Haziran 2002 tarihinden itibaren UGYK'nın liderliği ile Kabil Hava Meydan Komutanlığı'nın işletmesini devraldığını anlatan Orgeneral Özkök, bölgeye Türkiye'nin desteğiyle Arnavutluk ve Azerbaycan'a ait unsurların yanı sıra Makedonya'dan da iki subayın görevlendirildiğini kaydetti. 
     Orgeneral Özkök, Genelkurmay Başkanlığı seviyesinde de çeşitli merkezler oluşturulduğunu belirterek, 14 ülkeden 20 civarında subayın bu merkezlerde görev yaptığını söyledi. 
     Tümgeneral Zorlu'nun komuta ettiği 22 ülkeye mensup yaklaşık 4800 kişilik UGYK'nın tarafsız bir anlayışla Afganistan'da barışın hakim kılınmasına, Afgan halkının özgürlüğüne, kalkınmasına ve Afgan silahlı kuvvetlerinin yeniden yapılanmasına çok önemli katkılarda bulunduğunu vurgulayan Orgeneral Özkök, ''Bu bağlamda UGYK içinde yer alan kara, deniz ve hava kuvvetleri ile Jandarma Genel Komutanlığı'nın değerli personeli de görevini büyük bir başarı ile yerine getirerek, büyük imkansızlıklar ve acılar içinde yaşam mücadelesi veren Afgan halkının ve gelişmeleri ilgiyle ve çok yakından takip eden uluslararası kamuoyunun takdir ve beğenisini kazanmıştır'' dedi. 
     Genelkurmay Başkanı Orgeneral Özkök, yurtdışı ziyaretlerde görüştüğü kişilerden ve misafir ettiği konuklardan UGYK'nın faaliyetleri hakkında çok olumlu değerlendirmeler duyduğunu ve TSK adına bundan memnun olduğunu belirterek, UGYK'ya katkıda bulunan ve Türkiye ile beraber görev yapan tüm ülkelere verdikleri güçlü destek nedeniyle teşekkür etti. 
     
     ''HAREKAT SIFIR HATAYLA GERÇEKLEŞTİ'' 
     Orgeneral Özkök, sözlerini şöyle sürdürdü 
     ''TSK, Afganistan gibi sınırlarımızın çok ötesinde, böyle bir harekatı destekleyecek altyapı ve ev sahibi ülke desteğinin bulunmadığı bir ortamda zor bir hareket icra ederek çok önemli deneyimler kazanmıştır. Bu harekat, TSK'nın kuvvet projeksiyonu ile ilgili olarak ulaştığı seviyeyi de göstermektedir. Ayrıca, Türk Hava Kuvvetleri'nin her gün çeşitli ülkelere ait çok sayıda uçağın inip kalktığı bir uluslararası havaalanının işletilmesini ve güvenliğini, gerekli altyapıyı kurup Afgan personeli eğiterek, sıfır hatayla ve büyük bir başarıyla gerçekleştirmesi de altı çizilecek önemli bir noktadır. Kazanılan bütün bu tecrübelerin ve görev sırasında çıkarılan derslerin belirli bir değerlendirmeye tabi tutularak ileride üstlenilebilecek görevlerde de kullanılması büyük öneme haizdir. 
     Diğer memnuniyet verici bir husus da Türk askeri personelinin aldığı çağdaş eğitim sonucunda bugün dünyada çok az ulusun başarabildiği operatif ve stratejik seviyelerde plan yapabilme ve bu çok uluslu bir ortamda, lider ülke sıfatıyla uygulayabilme bilgi ve becerisine ulaştığı ve gelişmiş orduların personeliyle uyum içerisinde çalıştığını görmek olmuştur. Bu bağlamda, askeri sahada ortaya çıkan yeni düşüncelerin ve gelişmiş orduların sahip olduğu vizyonun bütün silahlı kuvvetlerimiz sathına yayılması edinilen tecrübe ve birikimlerin genç subaylara aktarılması da üzerinde önemle durulması gereken bir husustur.'' Orgeneral Özkök, TSK'nın 1950 yılında katıldığı Kore savaşından itibaren Somali, Bosna-Hersek ve Kosova gibi dünyanın pek çok bölgesinde fiilen görev yaptığını, çeşitli ülkelere BM Güvenlik Konseyi kararları çerçevesinde askeri gözlemciler gönderdiğini ve son olarak dost Afganistan'da lider ülke sıfatıyla görev aldığını belirterek, ''TSK, bugüne kadar olduğu gibi bundan sonra da bölge ve dünya barışına katkı sağlayacak her türlü girişimi ve terörizme karşı mücadeleyi sahip olduğu tecrübe ve birikimle desteklemeye devam edecektir'' diye konuştu. 
     
     TÜMGENERAL ZORLU'NUN KONUŞMASI 
     UGYK Komutanı Tümgeneral Zorlu da TSK'nın yaklaşık 8 ay süreyle askeri, politik ve diplomatik yönleri bulunan son derece kapsamlı ve riskli bir görevi Türk askerinin üstün gayretleriyle başardığını kaydetti. 
     Bu faaliyetler sonucunda Kabil ve çevresindeki güvenliğin büyük ölçüde sağlandığını ve 23 yıl aradan sonra sokağa çıkma yasağının ilk defa kaldırıldığını anımsatan Tümgeneral Zorlu, çoğu yaya olmak üzere yüzde 70'i Afgan polisiyle müşterek, günde ortalama 50 devriye görevinin yapıldığını bildirdi. 
     Tümgeneral Zorlu, eğitim, halk sağlığı, altyapı alanlarında da 175 projenin gerçekleştirildiğini, 1'nci Afgan Milli Muhafız Taburu'na 10 hafta süreli tekamül eğitimi verildiğini, bakan ve üst düzey devlet personelinin korumasını gerçekleştirecek 794 Afgan korumanın eğitildiğini ve 175 bin adet çeşitli mühimmatın imha edildiğini anlattı. 
     Kabil Hava Meydanı'nın işletimi süresince 7520 sivil ve askeri uçağa hizmet verildiğini belirten Tümgeneral Zorlu, tüm bu faaliyetler süresince, Afgan halkının desteğinin sağlandığını ve uluslararası kuruluşlarla işbirliğinin geliştirildiğini söyledi. 
     Tümgeneral Zorlu, ''Uyguladığımız bu prensipler sayesinde, Afgan halkının ve yetkililerinin saygı ve güveni kazanılmıştır. Ulu Önder Atatürk'ün temellerini attığı ve bize miras bıraktığı Türk-Afgan dostluğunu pekiştirdiğimize yürekten inanmaktayız'' diye konuştu. 
     
     TÜMGENERAL ZORLU'YA MADALYA 
     Tören, Tümgeneral Zorlu ile Tuğgeneral Alpman'ın özgeçmişleri ile madalya beratlarının okunmasıyla devam etti. 
     Orgeneral Özkök, daha sonra, UGYK Komutanı Tümgeneral Zorlu ile Komutan Yardımcısı Tuğgeneral Alpman'a ''TSK Başarı Madalyası'' tevcih etti. İki komutan, başta Orgeneral Özkök olmak üzere törene katılanlarca uzun süre alkışlandı. 
     Tören, davetlilerin Tümgeneral Zorlu ve eşi Nuran Zorlu ile Tuğgeneral Alpman ve eşi Serpil Alpman tarafından uğurlanmasıyla sona erdi. 
     Törene, kuvvet komutanları ve Jandarma Genel Komutanı Orgeneral Şener Eruygur'un yanı sıra, MGK Genel Sekreteri Orgeneral Tuncer Kılınç, Genelkurmay 2. Başkanı Orgeneral Yaşar Büyükanıt, Kara Kuvvetleri Komutanlığı Kurmay Başkanı Orgeneral İlker Başbuğ, çok sayıda yüksek rütbeli subay, UGYK'da görev alan subay ve astsubayların aileleri ve UGYK'da görev yapan er ve erbaş katıldı. 
     Tören öncesinde yapılan sinevizyon gösterisinde ise ''Yurtta barış dünyada barış için çalışıyoruz'' mesajı ile ABD'ye yapılan 11 Eylül terörist saldırıları ile UGYK'da görev alan Türk askerlerinin Afganistan'daki faaliyetlerinden derlenen görüntüler yer aldı. 
     Tümgeneral Zorlu, halen Kara Kuvvetleri Komutanlığı Genel Plan ve Prensipler Başkanlığı görevini yürütürken, Tuğgeneral Alpman da 28. Mekanize Piyade Tugay Komutanlığı görevinde bulunuyor. 
     





</TEXT>
</DOC>
