<DOC>
<DOCNO> 107611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/son/sonspo09.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı futbolcular Şampiyonlar Ligi'ni düşünüyor... 
</HEADLINE>
<TEXT>

     Kocaelispor'u 2-0 yenerek, haftayı 3 puanla kapatan Galatasaray'da futbolcular, internet sitelerinde yaptıkları açıklamalarda Avrupa Şampiyonlar Ligi'ne iyi başlamak istediklerini söyledi. 
     Ümit Davala, Kocaelispor'u yenerek, Ali Sami Yen Stadı'ndaki galibiyet serilerini sürdürdüklerini ifade ederek, ''Sonuç farklı olabilirdi. Kaçırdığımız golleri saymakta bile zorlandım. Rakiplerimizi evlerine boş göndermeyi adet haline getirdik'' dedi. 
     Avrupa Şampiyonlar Ligi maçlarına gelecek hafta başlayacaklarını vurgulayan Ümit, ''Asıl ligimiz olan Avrupa Şampiyonlar Ligi'ne iyi başlamak istiyoruz. Her sene olduğu gibi 3 gün arayla maçlar yapacağız. Bu maçların her biri birbirinden daha önemli olacak. Biz bu maç yoğunluğuna alışkınız ve maç yapmaktan çekinmiyoruz'' dedi. 
     
     HASAN ''DAHA İYİ OLACAĞIM'' 
     Hasan Şaş ise Kocaelispor'u net bir skorla geçerek, Avrupa Şampiyonlar Ligi'ne hazır olduklarını gösterdiklerini söyledi. 
     Avrupa Şampiyonlar Ligi'nde ilk maçlarını deplasmanda yapacaklarını belirten Hasan, deplasmanda alacakları 3 puanla lige iyi bir başlangıç yapmak istediklerini kaydetti. 
     Kocaelispor maçında istediği futbolu sahaya yansıtamadığını ifade eden Hasan, ''Sakatlıktan yeni kurtuldum. Bu sakatlık beni sandığımdan fazla etkiledi. Önümüzdeki haftalarda herkesin beklediği ve istediği futbolu ortaya koyacağım'' dedi. 
     11. ölüm yıldönümünde anılan ''Taçsız Kral'' Metin Oktay'ın Galatasaraylılar için bir idol olduğunu kaydeden Hasan, ''Bu kulüpte forma giyen her futbolcu Metin Oktay'ın izinde yürür ve Onu örnek alır. Bir futbolcu için sanırım en güzel şey, futbolu bıraktıktan yıllar sonra bile oynadığı takımın taraftarı tarafından hatırlanmasıdır. Keşke Metin Oktay aramızda olsaydı ve O muhteşem taraftarın kendisi için yaptıklarını görebilseydi'' diye konuştu. 
     





</TEXT>
</DOC>
