<DOC>
<DOCNO> 116350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sondun19.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da basına yeni kısıtlamalar 
</HEADLINE>
<TEXT>

     Rusya parlamentosunun alt kanadı Duma, anti terör operasyonlarıyla ilgili haberlere önemli yasaklamalar getiren bir yasa ekini bugün oylayarak kabul etti. 
     Devlet Başkanı Vladimir Putin'i destekleyen partilerin çoğunlukta olduğu 450 sandalyeli Duma'da yapılan üçüncü ve son oylamada, yasa eki için 231 milletvekili olumlu, 106 milletvekili de olumsuz oy kullandı. 
     Anti terör operasyonlarıyla ilgili haberlere kısıtlama öngören yasaya yapılan ek, ''operasyonu engelleyici, insanların sağlığını ve hayatını tehlikeye sokacak haberler yapılamayacağı'' hükmünü içeriyor. 
     Ek ayrıca, ''bu tür operasyonlara karşı olan insanların veya operasyonlara karşı direniş çağrısı yapan kişilerin görüşlerinin yayımlanamamasını'' da öngörüyor. ''Operasyon karargahındaki kişilerin sahip olduğu bilgilerin, bu kişiler izin vermediği sürece yayımlanamamasını'' da kapsayan yasa eki, onay için parlamentonun üst kanadı Federasyon Konseyi'ne gönderildi. Ek, Federasyon Konseyi'nin ardından Devlet Başkanı Vladimir Putin tarafından da onaylanınca yürürlüğe girecek. 
     Son rehine kurtarma operasyonu, Rus basınından önemli eleştiriler aldı. Basında operasyona yönelik olarak son günlerde çıkan eleştirilerden bazıları şunlar 
     ''Operasyon alelacele başlatıldı. Daha hazırlıklı olunmalıydı. Kullanılan gazın dozu kaçırıldı. Gaz etkisindeki rehinelere gereği gibi ilk yardım yapılsaydı, bu kadar büyük can kayıpları olmazdı. Operasyon, olağanın üzerinde rehinenin ölümüne yol açtı. Zarar gören rehineler hastaneye çok geç kaldırıldı, ambulanslar geç geldi. Doktorlar, ölüm raporlarında belirsiz ifadeler kullandılar. Hastaneye kaldırılan rehinelerin yakınları, günlerce hastane kapılarında bekletildi ve kendilerine ayrıntılı bilgi verilmedi. Kullanılan gazdan koruyucu panzehir düşük dozda enjekte edildi. Operasyon merkezinde bulunan bir üst düzey polis yetkilisi, eylem boyunca günlerce içerideki teröristlere gizli operasyon bilgilerini sızdırdı...'' Kısıtlamalar, Rusya'nın ''anti terör operasyonu'' olarak kabul ettiği Çeçenistan'daki savaşla ilgili olarak da uygulanacak. Bu savaşa yönelik olarak da gazetelerde zaman zaman önemli eleştiriler çıkıyor. Askerlerin sivillere karşı katliam yaptıkları, paralarını veya mallarını ellerinden aldıkları, haksız yere gözaltına alınanların serbest bırakılması için rüşvet istedikleri yolundaki haberler, zaman zaman bazı Rus gazetelerinde yayımlanıyor. TV'ler ise bu yönde daha kontrollü yayınlar yapıyor. Çeçenistan ile ilgili geçmişte eleştirel haberler yapan bağımsız NTV televizyonu da, bir mali operasyon sonucu el değiştirip iktidara yakın bir grubun eline geçince tutumunu değiştirdi. 
     





</TEXT>
</DOC>
