<DOC>
<DOCNO> 120346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/spor/ykoksaldi.html </URL>
<DATE> 2002/11/22/ </DATE>
<TIME>  </TIME>
<AUTHOR> EBRU KÖKSALDI  </AUTHOR>
<HEADLINE>
Fenerbahçe’yi yiyen ne 2 
</HEADLINE>
<TEXT>

     14 Ağustos’a gidelim. Feyenoord maçı sonrası kimse Ortega’sız 11’e akıl sır erdirememişti "Bu maçta oynamaması için ancak sakat ve cezalı olması lazım", "Van Hooijdonk bile şaşırdı". Ankaragücü, Elazığspor, Altay maçlarını domine ederken, onun takım oyununu bozduğu ile ilgili yorum yoktu. Aksine "Lorant tarafından küstürülmesine karşın takımı sırtlamaya çalışan", "takımdaki kötü gidiş ve kaos nedeniyle şovunu yapamayan Arjantinli yıldız" deniyordu. 
     Gaziantepspor maçında ise Rıdvan Dilmen "Ortega sadece hareketli oyunu ile bile sahada olması gereken bir oyuncu", Kenan Onuk da "Ortega çapında bir klas, 65 dakika yedekte oturuyor" diye eleştiriyordu. Diğer tüm yazarlar da bunları onaylayan benzer ifadeler kullanıyordu. Ortega analizinde 3 ayda, atılan gol adetine bakılarak bu çelişki içine girilmesi yüz kızartıcıdır. Fatih Terim eleştirilmez, tartışılmaz ilan ediliyorsa, Ortega’yı futbolcu kişiliğini bilmeden ve geçmişini izlemeden değerlendirme hakkı da yoktur. 
     Ligin ilk haftası Beşiktaş, Bursaspor ile deplasmanda 2 - 2 berabere kalırken Galatasaray 15 gün sonra 2 - 0 yendi. Nejat Biyediç’in takımı her iki maçta da uyumu ve kaliteli yabancılarıyla beğenilmişti. Doğruydu da. Ama Fenerbahçe karşısında 2.5 ay sonra bu takımlar küme düşme adayı damgası yedi. Halbuki kalitesiz olmakla form düşüklüğü yaşamak çok farklıdır. Fenerbahçe’nin son 5 dakikada 10 kişi ile 3 - 1’den 3 - 3’e getirdiği Gaziantepspor deplasmanı da 16 dakikada çevirdiği Samsunspor maçı gibi önemli futbol dersiydi. Rakip hatalı, yorumları yapıldı. İnandırıcı değildi, tıpkı Galatasaray maçında olduğu gibi. 
     Bu bahaneci yaklaşım, haklılık payı olan teknik eleştirilerin havaya gitmesinden başka işe yaramıyor. Lorant çok iyi bir hoca değil. Ama bu onun takıma hiçbir şey vermediği anlamına gelmez. Kadro iyi, Lorant’a gerek yok deniyor. Bu Löw, Osieck için de söylenmişti. Olumlu işlerin altında yardımcıların parmağı var deniyor. Parreira zamanında da başkanın sayesinde oluyor denirdi. Yani dert Lorant değil. Onun temsil ettiği makam. 
     Fenerbahçe yorumcularına da bir çağrım var. Lütfen iki takımı geniş kapsamlı değerlendiren, hangi tarafın neden favori olduğunu izah eden, dizilişleri, kendi kafanızdaki kadroyu da içeren maç öncesi değerlendirme yazıları yazınız. Hem okurlar spor otoritelerinin bile birbirinden farklı 11’ler çıkardığını görür, hem de maç sonrası yazılar polemikten uzak hale gelir. 
     



 SPOR 




























</TEXT>
</DOC>
