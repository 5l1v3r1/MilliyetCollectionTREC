<DOC>
<DOCNO> 123910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sondun08.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
''Türkiye'nin üyeliği Kopenhag'a damgasını vuracak'' 
</HEADLINE>
<TEXT>

     İngiltere'de yayınlanan Financial Times gazetesi, Kopenhag'da yapılacak ve genişleme sürecinin kaderini belirleyecek Avrupa Birliği AB Doruğu'na Türkiye'nin üyeliği ve mali konuların damgasını vuracağını yazdı. 
     Danimarka hükümetinin AB'yi 25 üyeye genişletecek dorukla ilgili her türlü hazırlığı yaptığını belirten gazete, ''birleşik bir Kıbrıs'ı üye yapma çabasının da bunlara dahil olduğunu'' savundu. 
     Kopenhag'da elde edilebilecek en büyük başarının Kıbrıs'ta bir çözüme ulaşmak olacağını kaydeden gazete, Kıbrıs'taki liderlerin ise halen BM planını eleştirdiklerini hatırlattı. 
     Bir anlaşmanın pek çok bilinmeze bağlı olduğunu savunan gazete, bunlardan birinin Adalet ve Kalkınma Partisi AKP Genel Başkanı Recep Tayyip Erdoğan'ın tavrı olduğunu, Erdoğan'ın bu konudaki tavrının önem taşıdığını kaydetti. 
     Diplomatların, Erdoğan'ın önce AB'den müzakere tarihi almak için çaba sarf edeceğine işaret ettiklerini yazan gazete, ''AB ise Kıbrıs konusunda çözüm ve Avrupa Güvenlik ve Savunma Politikası ile ilgili bir anlaşma peşinde'' ifadesini kullandı. 
     Gazete ayrıca, Danimarka'nın, her an bir anlaşma olabileceği ihtimaline karşı imza töreni için özel bir salonu hazır tuttuğunu belirtti. 
     Gazetede yayınlanan bir başka yorumda da, ''batılı diplomatların Türkiye'ye tarih verilmesinin Kıbrıs'ta çözüm getireceğine ve 28 yıllık bölünmeyi sonlandıracağına inandıkları'' bildirildi. 
     Aynı kesimin, Kopenhag'da bir çözüme ulaşılamaması halinde daha sonra anlaşma sağlanması şansının yıllarca ertelenebileceğinden korktuğunu kaydeden gazete, Kıbrıs konusunun sadece Türkiye'nin üyelik müzakerelerine başlama tarihiyle değil, aynı zamanda AGSP meselesiyle de bağlantılı olduğunu öne sürdü. 
     Bu arada The Guardian gazetesi, AB'nin Türkiye'ye 2005 yılı için müzakere tarihi vermeye hazırlandığını yazdı. 

     
</TEXT>
</DOC>
