<DOC>
<DOCNO> 127742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/sondun07.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD...2002'nin en beğenilen adamı George W. Bush seçildi 
</HEADLINE>
<TEXT>

     ABD'de yapılan son kamuoyu araştırmasına göre, 2002 yılının en beğenilen adamı ABD Başkanı George W. Bush olurken, en beğenilen kadınlar, New York Senatörü Hillary Clinton, talk şov sunucusu Oprah Winfrey ve First Lady Laura Bush oldu. 
     Gallup'un geleneksel olarak her yıl sonunda yaptığı kamuoyu yoklamasında Başkan Bush, geçen yıl da ''en beğenilen adam'' seçilmişti. Ancak ''en beğenilen kadın'' konusunda Amerikalılar bir konsensusa varamazken, Hillary Clinton, Oprah Winfrey ve Laura Bush, bu pozisyonu üst sırada paylaştı. 
     Kamuoyu yoklamasında Amerikalılar'a, ''bugün dünyanın herhangi bir köşesinde yaşayan en takdir ettiğiniz kişi kim '' sorusu yöneltildi. Amerikalılar'ın yüzde 28'i, Başkan Bush'u beğendiklerini söylerken, bu yıl Nobel ödülü kazanan eski ABD başkanlarından Jimmy Carter yüzde 9 oyla ikinci oldu. ABD Dışişleri Bakanı Colin Powell, yüzde 4 oyla üçüncü, Papa İkinci John Paul ve eski ABD başkanlarından Bill Clinton, yüzde 3 ile dördüncü sırada yer aldı. 
     Rahip Billy Graham, Güney Afrika'nın eski devlet başkanı Nelson Mandela, ABD'nin eski başkan yardımcılarından Al Gore, eski ABD başkanlarından Ronald Reagan ve aktör Denzel Washington da, en çok beğenilenler listesinde sıralandı. 
     Başkan Bush'un, geçen yıl Amerikalılar'ın yüzde 39'unun oyunu aldığı hatırlatılırken, bu yıl özellikle kadınların, Bush'a verdiği desteğin düştüğüne dikkat çekildi. Ancak yine de Bush, tarihteki bütün kamuoyu araştırmalarına göre, en fazla beğeni toplayan ABD başkanı unvanını da halen elinde bulunduruyor. Bush'un arkasından en beğenilen ABD başkanları olarak John F. Kennedy, Lyndon Johnson, Dwight Eisenhower ve Ronald Reagan geliyor. 
     En beğenilen kadın olarak ise, Hillary Clinton yüzde 7 oyla birinci sıraya yerleşirken, yüzde 6 ile Oprah Winfrey ve Laura Bush ikinci oldu. Eski ABD başkanlarından, baba George Bush'un eşi Barbara Bush ve İngiltere eski başbakanı Margaret Thatcher yüzde 3 oy ile dördüncü olurken, listede sırasıyla şarkıcı Jennifer Lopez, eski ABD Ulaştırma Bakanı Elizabeth Dole, Ulusal Güvenlik Danışmanı Condoleezza Rice, şair Maya Angelou ve eski ABD Dışişleri Bakanı Madeleine Albright yer aldı. 
     En çok beğenilen kadın konusunda, açık bir kazanan olmadığı halde, 18-29 yaş arasındaki Amerikalılar'ın, en beğendiği kadın, J.Lo adıyla da bilinen şarkıcı Jennifer Lopez oldu. Erkeklerde ise Başkan Bush, bütün yaş gruplarının en beğendiği adam olarak ortaya çıktı. 
     Gallup, geleneksel olarak bu kamuoyu yoklamasını 1948'de yapmaya başladığından bu yana, en çok beğenilen 10 kişi listesinde en fazla yer alan erkekler, rahip Billy Graham birinci, Ronald Reagan ikinci, Papa İkinci John Paul üçüncü sırada yer aldı. Kadınlarda ise Kraliçe İkinci Elizabeth birinci, eski First Lady Jacqueline Kennedy Onassis ikinci, eski First Lady Mamie Eisenhower üçüncü oldu. 
     





</TEXT>
</DOC>
