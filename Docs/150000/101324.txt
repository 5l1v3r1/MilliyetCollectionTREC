<DOC>
<DOCNO> 101324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/son/sontur07.html </URL>
<DATE> 2002/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Reşat Doğru "Derviş'in istifası birşey ifade etmiyor" 
</HEADLINE>
<TEXT>

     Devlet Bakanı Reşat Doğru, Kemal Derviş'in Devlet Bakanlığı'ndan istifasının ''çok geç kalmış bir istifa'' olduğunu ifade ederek, ''Sayın Derviş'in istifası çok da bir şey ifade etmiyor'' dedi. 
     Doğru, çeşitli incelemelerde bulunmak üzere geldiği Tokat'ta, gazetecilerin çeşitli sorularını yanıtladı. Bakan Doğru, bir soru üzerine Derviş'in istifada geç kaldığını belirterek, şöyle konuştu 
     ''Kemal Derviş bu zamana kadar çoktan istifa etmeliydi. Ne yazık ki etrafındaki bazı insanlar devamlı olarak Derviş'i büyütüp belli bir noktaya getirmeye çalışıyorlar. Ama kendisi de gerçekleri gördü. Sayın Derviş'in istifası çok da bir şey ifade etmiyor.'' Derviş'in, sol partileri birleştirerek seçimi erteletebileceği yönünde gazetelerde çıkan haberlerin hatırlatılması üzerine Doğru, ''Seçimin ertelenmesi gibi bir durum söz konusu değildir. Artık herkes kendine göre bir bir çalışma programı uygulamıştır'' dedi. 
     Doğru, AK Parti'nin anketlerde birinci parti olarak öne çıkmasıyla ilgili bir soru üzerine de, şunları söyledi 
     ''Bu kadar yüksek oy alacağını sanmıyorum. Türkiye'de bazı medya grupları seçim öncesinde bir yerde ölümü gösterip hastalığa razı etme çabasına girer. İnsanları bir yere yönlendirebilmek için çeşitli senaryolar uydururlar. MHP olarak bizim rakibimiz yoktur, bizimle yarış yapmak isteyen siyasi partiler vardır. Bu siyasi partilerden bir tanesi de AK Parti'dir. Milletin her türlü siyasi partiyi tanıması gerekir. İttifaklarmış, birtakım değerlendirmelermiş hiçbirisinin doğru olmadığını düşünüyorum.'' Bakan Doğru, idam cezasının kaldırılması konusunda ise terör örgütü elebaşı Öcalan'ın bazı kesimler tarıfından korunmaya çalışıldığını, çıkartılan yasaların, ileride yapılacak bazı çalışmaların ön göstergesi olarak değerlendirilebileceğini savundu. 
     





</TEXT>
</DOC>
