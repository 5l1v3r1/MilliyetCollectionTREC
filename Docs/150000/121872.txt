<DOC>
<DOCNO> 121872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sontur18.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakıcı 1,5 ay sonra yurt dışına da çıkabilecek... 
</HEADLINE>
<TEXT>

     Karagümrük Spor Kulübü Lokali'ne yönelik silahlı saldırıyla ilgili yargılandığı davada tahliye edilen Alaattin Çakıcı, başka bir suçtan tutukluluğu kalmadığından, Suçluların İadesine Dair Avrupa Sözleşmesi uyarınca 45 gün içinde ülkeyi terk edebilecek. 
     Çakıcı'nın, ülke dışına çıkmaması durumunda, Fransa'dan ''idam cezasıyla yargılanmayacağına dair'' şartla iade edildiği için yargılanamadığı Bebek'te 4 kişinin öldürüldüğü dava ile boşandığı eşi Uğur Çakıcı'nın öldürülmesi davalarından yargılanması da gündeme gelebilecek. 
     13 Aralık 1999 tarihinde Fransa'dan ''idam cezasıyla yargılanmaması'' şartıyla Türkiye'ye iade edilen Alaattin Çakıcı, ''Cürüm işlemek amacıyla teşekkül oluşturmak'' suçundan İstanbul 6 No'lu DGM'de, Emlak Bankası eski Genel Müdürü Engin Civan'ın yaralanmasına ilişkin İstanbul 2. Ağır Ceza Mahkemesi'nde, işadamı Emin Cankurtaran'ın yaralanmasıyla ilgili İstanbul 5. Ağır Ceza Mahkemesi'nde, borsacı Adil Öngen'e silahlı saldırı düzenlenmesine ilişkin İstanbul 3. Ağır Ceza Mahkemesi'nde, gazeteci-yazar Hıncal Uluç'un yaralanmasıyla ilgili İstanbul 6. Asliye Ceza Mahkemesi'nde, cezaevinde mektupla Nuri Ergin'i tehdit ettiği suçlaması ve Fransa'nın İstanbul Başkonsolosluğu'nda görevli bir kişiye silahlı saldırı planlanması iddiasıyla ilgili de İstanbul 1 No'lu DGM'de yargılandı. 
     Çakıcı hakkındaki bu davalardan İstanbul 6 No'lu DGM'deki ''çete'' davası, 19 Haziran 2000 tarihinde sonuçlandı. 
     ''Cürüm işlemek amacıyla teşekkül oluşturmak ve yönetmek'' suçundan 5 yıl ağır hapis cezası alan Çakıcı, Yargıtay'ın bu cezayı onamasıyla, 2 yıl 2 gün tutan cezanın infazını 8 Ocak 2001 tarihinde tamamladı. 
     Emlak Bankası eski Genel Müdürü Engin Civan'ın yaralanması olayında azmettirici olduğu gerekçesiyle yargılandığı dava 4616 sayılı Şartla Salıverilmeye, Dava ve Cezaların Ertelenmesi'ne Dair Kanun kapsamında ertelenen Çakıcı, gazeteci-yazar Hıncal Uluç'un yaralanmasına ilişkin davada çarptırıldığı 3 yıl 4 aylık hapis cezasını da aynı kanun uyarınca 10 yıllık ceza indirimi uygulanınca çekmedi. 
     Çakıcı, Türkiye'ye iade edildikten sonra tutuklu bulunduğu cezaevinde yine çete elebaşı olduğu ileri sürülen Nuri Ergin'le tehditleştikleri gerekçesiyle yargılandığı davada da suçun unsurları oluşmadığı gerekçesiyle beraat etti. 
     
     DİĞER DAVALARI 
     İşadamı Emin Cankurtaran'ın yaralanması ve borsacı Adil Öngen'e yönelik silahlı saldırıya ilişkin 20'şer yıla kadar hapis cezası istemiyle hakkında açılmış davalar olan Alaattin Çakıcı'nın, bu davalar kapsamında tutukluluğu bulunmuyor. Çakıcı, iade şartları gereği olarak bu davalardan da yargılanamıyor. 
     Çakıcı hakkında Fransa'nın İstanbul Başkonsolosluğu'nda görevli bir diplomata silahlı saldırı planı yapılmasına ilişkin açılan ve tutuksuz yargılandığı dava, Karagümrük Spor Kulübü Lokali'ne yönelik saldırıya ilişkin davayla birleştirilmişti. 
     15 kişinin yaralanmasıyla sonuçlanan Karagümrük Spor Kulübü Lokali'ne yönelik 26 Mart 2000 tarihinde düzenlenen silahlı saldırıya ilişkin 8 Ocak 2001 tarihinden bu yana tutuklu olarak yargılanan Çakıcı'nın avukatları, müvekkillerinin bu kararın ardından cezaevinde bulunmasını gerektirecek herhangi bir suçu kalmadığını belirttiler. 
     
     45 GÜNLÜK SÜRE 
     Çakıcı, Fransa'dan şartlı iade edildiği için, uyum yasaları çıkmadan önce hazırlanan iddianamelerde idamı öngören, Tevfik Nurullah Ağansoy'un da aralarında bulunduğu 4 kişinin Bebek'te öldürülmesine ilişkin İstanbul 2. Ağır Ceza Mahkemesi'ndeki ve boşandığı eşi Nuriye Uğur Kılıç'ın Uludağ'da öldürülmesiyle ilgili Bursa 1. Ağır Ceza Mahkemesi'ndeki davalarda yargılanamıyor. 
     Avukatları, Suçluların İadesine Dair Avrupa Sözleşmesi uyarınca tahliye olduktan sonra 45 gün içinde Türkiye'yi terketmesi gereken Çakıcı'nın, bu süre içinde ülke dışına çıkmaması halinde bu 2 davadan da yargılanmasının gündeme gelebileceğini ifade ettiler. 
     Alaattin Çakıcı'nın, güvenlik kuvvetlerince yurtdışına çıkmasının engellenemeyeceğini kaydeden avukatlar, Çakıcı'nın, ülkeyi terk ettikten sonra yargılanamadığı suçlara ilişkin uluslararası düzeyde yeniden aranabileceğini belirttiler. 
     Çakıcı'nın avukatları, müvekkillerinin tahliye olduktan sonra ülke dışına çıkmayı istediğini kaydettiler. 
     





</TEXT>
</DOC>
