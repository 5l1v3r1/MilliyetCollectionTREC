<DOC>
<DOCNO> 147326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sonspo19.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal Futbolcularımdan üst düzey performans bekliyorum 
</HEADLINE>
<TEXT>

     Gençlerbirliği Teknik Direktörü Ersun Yanal, zor bir döneme girdiklerini, bu dönemde futbolcularından üst düzeyde bir performans beklediğini söyledi. 
     Ersun Yanal, tesislerde düzenlediği basın toplantısında, ligin sonunun yaklaştığını ve heyecanın artığını belirterek, ''Ligin sonu yaklaştıkça heyecan artıyor. Zorlu bir döneme girdik. Malatyaspor ile sahamızda yapacağımız maçın ardından Türkiye Kupası'nda Çaykur Rizespor ve ardından da zorlu Fenerbahçe deplasmanı var. Bu zorlu dönemde futbolcularımdan en üst düzeyde performans göstermelerini bekliyorum'' diye konuştu. 
     
     MALATYASPOR MAÇI HAZIRLIKLARINI EKSİK SÜRDÜRDÜ 
     Yanal, hafta sonunda Malatyaspor ile yapacakları maçın hazırlıklarını milli takımlarda olan oyuncuları nedeniyle eksik kadroyla sürdürdüklerini söyledi. 
     Filip ve Youla'nın ülkelerinden döndüğünü, ancak El Saka, Ahmed Hassan, Botanjiç, Okan ve Serkan ile Deniz'in milli takımlardan henüz dönmediğini ifade eden Yanal, şöyle konuştu ''Yarın tüm futbolcularım antrenmanda olacak. O zaman Malatyaspor maçının taktiğini deneyeceğiz. Ameliyat olan M'Bayo'nun dışında cezalı ve sakatımız yok. M'Bayo'nun sezonu kapattığını söylemiştik. Ancak yapılan operasyon sonucunda doktoru durumunun iyi olduğunu ve 2 hafta sonra çalışmalara başlayabileceğini bildirdiler.'' Kırmızı-siyahlılar, Malatyaspor ile 5 Nisan Cumartesi günü saat 16.30'da Ankara 19 Mayıs Stadı'nda yapacaları maçın hazırlıklarını yarın tek idmanla sürdürecek. 
     





</TEXT>
</DOC>
