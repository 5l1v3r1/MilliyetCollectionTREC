<DOC>
<DOCNO> 113774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/ekonomi/eko05.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İşleme kapatma 2.5 ayla sınırlandı 
</HEADLINE>
<TEXT>

SPK Başkanı Doğan Cansızlar, borsadaki şirketlerin işlem sırasının en fazla 2.5 ay kapalı kalacağını söyledi 
     EKONOMİ SERVİSİ 

     Sermaye Piyasası Kurulu SPK Başkanı Doğan Cansızlar, yapılan yeni düzenlemeyle bundan sonra bir şirketin işlem sırasının en fazla 2.5 ay kapalı kalacağını bildirdi. CNBC - e’nin canlı yayınına konuk olan Cansızlar, şirketlerin işlem sırası kapalı olduğu dönemde bilgi gönderilmemesi durumunda ise son kararı İMKB’nin vereceğini kaydetti. 
     
     Sınav sonuçları şaşırttı’ 
     Cansızlar, önceki gün yapılan genel kurul toplantılarında ise, ABD’de yaşanan Enron olayını da dikkate alarak, bağımsız denetim firmalarının, hem denetimlik hem de danışmanlık faaliyeti yapamayacağının karara bağlandığını açıkladı. SPK’nın düzenlediği lisanslama sınavında ortaya çıkan başarısız sonuçların kendilerini de şaşırttığını dile getiren Doğan Cansızlar, "Ancak bu, sektörün gerçek performansı değil" diye konuştu. 
     Sınav sonuçları ile ilgili genel analizi önümüzdeki hafta açıklayacaklarını belirten Cansızlar, "2005 Mayıs’ından sonra bu sınavlardan başarısız sonuçlar alanlar sektörde çalışamayacak" dedi. 
     
Takasbank’ta indirim      Takasbank tarafından alınan ücretlerde, 1 Kasım 2002 - 31 Aralık 2003 tarihleri arasında geçerli olmak üzere indirime gidildi. SPK’nın aldığı karara göre, hisselerin saklama ücreti binde 2’den binde 1.5’e, temettü tahsil ücreti ile rüçhan hakkı kullanma ve bedelsiz tahsil ücreti de binde 2.5’ten binde 1’e çekiliyor. Ayrıca, müşteri ismine saklama sistemi hesap açma ücreti 8.4 milyondan sıfıra, hesap bakım ücreti de 1 Ocak’tan geçerli olmak üzere 2.5 milyondan 1.5 milyona çekiliyor. 
     



 EKONOMİ 






















</TEXT>
</DOC>
