<DOC>
<DOCNO> 147889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sondun22.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'tan ayrılan Rus diplomatlara ateş açıldı 
</HEADLINE>
<TEXT>

     Rusya'nın Bağdat Büyükelçiliği'nden ayrılan Rus diplomatları taşıyan konvoya ateş açıldığı bildirildi. 
     Kremlin'den yapılan açıklamada, ''Rus büyükelçilik diplomatları konvoyu, Bağdat'tan ayrılırken ateşe maruz kaldı'' denildi. 
     Açıklamada, Rusya Devlet Başkanı Vladimir Putin'in olaydan haberdar edildiği belirtildi. 
     Reuters ajansı da, konvoya açılan ateşte çok sayıda kişinin yaralandığını duyurdu. 
     Irak ve ABD'nin Moskova büyükelçilerinin, Bağdat'taki Rus diplomatları taşıyan konvoya ateş açıldığının öğrenilmesinin ardından Rusya Dışişleri Bakanlığı'na çağrıldığı bildirildi. 
     Rusya Dışişleri Bakanlığı'ndan yapılan açıklamada, ABD ve Irak büyükelçilerinin acilen bakanlığa çağrıldığı belirtildi. 
     Açıklamada, büyükelçilerden, Rus vatandaşlarının Irak'ta güvenliklerinin sağlanması için gerekli tüm önlemleri almalarının, saldırının nasıl olduğunu araştırmalarının ve bunun sorumlularını cezalandırmalarının istendiği kaydedildi. 
     Bu arada, Rusya Dışişleri Bakanlığı sözcüsü, saldırıya uğrayan konvoyda Rusya'nın Bağdat Büyükelçisi Vladimir Titorenko'nun da bulunduğunu söyledi. 
     Sözcü, konvoya kimin ateş açtığının henüz bilinmediğini belirtti. 
     İnterfaks da Büyükelçi Titorenko'nun otomobille Bağdat'tan Şam'a gitmesinin ardından Rusya'ya dönmesinin beklendiğini duyurdu. 
     12 Rus görevlinin hala Bağdat Büyükelçiliği'nde bulunduğu belirtiliyor. Rusya'nın Bağdat Büyükelçiliği'nde, çok önemli görevlerde bulunmayan çalışanlar geçen ay tahliye edilmişti. 
     





</TEXT>
</DOC>
