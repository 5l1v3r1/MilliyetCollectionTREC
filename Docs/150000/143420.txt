<DOC>
<DOCNO> 143420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/soneko23.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un konuşması petrol fiyatlarını düşürdü... 
</HEADLINE>
<TEXT>

     ABD Başkanı George W. Bush'un, Irak lideri Saddam Hüseyin ve oğullarına ülkeyi terk etmeleri için 48 saat süre tanımasından sonra, ham petrol satış fiyatı varil başına 1.12 dolar düşerek, 33.81 dolara indi. 
     Petrol tüccarları ''Bush'un, Irak'a yönelik bir saldırıya 48 saat kaldığını teyit etmesinin piyasalardaki belirsizliği ortadan kaldırdığını'' ileri sürerek, ham petrol satış fiyatının ucuzladığını bildirdiler. 
     Bush'un Saddam'a verdiği ültimatomla uzun süredir devam eden belirsizliğin ortadan kalktığını belirten bir petrol tüccarı, ''petrol piyasasının belirsizliğe tahammülü olmadığını'' söyledi. 
     Petrol piyasalarının Irak'a karşı yapılacak saldırıda ittifak kuvvetlerinin kısa sürede bir zafer kazanacakları beklentisi içinde olduğunu belirten bir diğer petrol tüccarı ise geçmiş aylardaki kararsızlığın ham petrol satış fiyatını artırdığını, şu andaki tek sorunun ise savaş sırasında ham petrol sevkıyatında aksama olup olmayacağı konusunda yaşandığını kaydetti. 
     Ancak, Bush'un konuşmasından sonra bugün sabahtan itibaren ham petrol satış fiyatının küçük bir artışla 34 dolara çıktığı bildirildi. 
     





</TEXT>
</DOC>
