<DOC>
<DOCNO> 127274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sonspo09.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'ye, Parreira gibisi gelmedi... 
</HEADLINE>
<TEXT>

     Fenerbahçe'yi 1995-96 sezonunda çalıştıran Carlos Alberto Parreira, ligin ilk yarıları gözönüne alınarak yapılan değerlendirmede, 45 yıllık Birinci Futbol Ligi tarihinde sarı-lacivertli kulüpte görev yapan en başarılı çalıştırıcı unvanını koruyor. 
     Brezilyalı teknik adam, Birinci Lig'de Fenerbahçe'yi çalıştıran, 20'si Türk, 22'si yabancı, toplam 42 teknik adamdan ilk yarılar sonunda daha başarılı bir grafik çizerek, en üst basamaktaki yerini korudu. 
     Parreira yönetimindeki Fenerbahçe, 1995-96 sezonunun ilk yarısında elde ettiği 13 galibiyet, 3 beraberlik, 1 yenilgi ve topladığı 42 puanla, yaptığı maça göre galibiyet ve puan ortalaması en yüksek teknik çalıştırıcı unvanını sürdürdü. 
     
     OLD, VENGLOS VE VESELİNOVİÇ ZORLADI 

     Carlos Alberto Parreira'yı ilk yarılar sonunda zorlayan 3 teknik adam, İngiliz Oscar Hold, Slovak Josef Venglos ile Yugoslav Todor Veselinoviç oldu. 
     1964-65 sezonunda görev yapan Hold yönetimindeki Fenerbahçe, 15 maçta 10 galibiyet ve 5 beraberlik elde ederken, devreyi yenilgisiz kapattı. 
     1991-92 sezonunda sarı-lacivertli takımı çalıştıran Venglos, ilk yarı sonunda 15 maçta, 11 galibiyet, 2 beraberlik, 2 yenilgiyle 35 puan toplamıştı. 
     1988-89 sezonunda gol ve puan rekoru kırarak şampiyon olan Fenerbahçe'nin başında yer alan Veselinoviç ise, 18 maçlık ilk yarı sonunda 13 galibiyet, 4 beraberlik, 1 yenilgi aldı. 
     Parreira'ya göre 1 maç fazlasıyla 43 puan toplayan Veselinoviç, Fenerbahçe tarihinde ilk yarılar itibariyle en fazla puanı toplayan teknik çalıştırıcı oldu. 

     
</TEXT>
</DOC>
