<DOC>
<DOCNO> 143392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sondun28.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ''Zayıflığımız gözler önüne serildi'' 
</HEADLINE>
<TEXT>

     AB Komisyonu, AB'nin dış politika alanındaki zayıflığının çok olumsuz etkilerinin yaşandığını, Irak krizinden alınacak çok ders olduğunu açıkladı. 
     Komisyon Sözcüsü Reijo Kemppinen, günlük olağan basın toplantısında, savaşın çok yakında başlayacağının görüldüğünü, AB'nin bundan büyük üzüntü duyduğunu söyledi ve ''AB'nin zayıflıkları çok bariz bir şekilde gözler önüne serildi. AB ve üye ülkeler, küresel alanda söz ve itibar sahibi olmak istiyorlarsa, ortak dış politika konusunda sorunları aşmak zorundalar'' dedi. 
     AB'nin yürütme organı olan Komisyon'un rolünün dış politika ve askeri alanlarda çok kısıtlı olduğunu anlatan sözcü, ''Bu krizden ders almanın zamanı geldi. AB bünyesinde birliği tekrar inşa etmek gerekiyor'' diye konuştu. 
     Kemppinen, soruları yanıtlarken de, AB Komisyonu Başkanı Romano Prodi'nin, ''Irak'a karşı bir savaşa girişen bir AB üyesi ülkeyi veya bir başka ülkeyi kınamanın söz konusu olmadığını'' düşündüğünü söyledi ve ''BM Güvenlik Konseyi'nde de uzlaşma olmadı'' dedi. 
     Sözcü, Irak'ta olası bir savaşın ardından bu ülkenin yeniden inşa edilmesine ilişkin çabalara AB'nin katılımının ve maddi destek vermesinin ''çok zor olacağını'' ifade etti ve ''Gene de, bu konuda henüz alınmış bir karar yok'' diye konuştu. 
     Kemppinen, BM Güvenlik Konseyi üyesi olan AB ülkelerinin ve Irak'ta taraf olan üyelerin tavrından Prodi'nin hoşnut olmadığını söyledi. 
     Sözcü, ''AB Komisyonu Kuzey Irak'ta bir Kürdistan devleti kurulmasından yana mı '' şeklindeki bir soruya, ''Irak'ın toprak bütünlüğünün korunmasından yanayız'' yanıtını verdi. 
     Komisyon sözcüleri, dünkü açıklamalarında, Irak'ta savaş olasılığının her zamankinden fazla gözüktüğünü belirtmişler, bu savaşın mümkün olduğunca kısa sürmesini ve özellikle siviller açısından az can kaybı verilmesini temenni etmişlerdi. 
     





</TEXT>
</DOC>
