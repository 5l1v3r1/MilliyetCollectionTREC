<DOC>
<DOCNO> 109505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/soneko15.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD ''Siyasi reformlar seçim erteletme sebebi olmamalı'' 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, Türkiye'nin Ulusal Program'ın öngördüğü 93 düzenlemenin en temel olanlarını içeren 57'si tamamlanmış durumda olduğunu belirterek, ''Kaydedilen bu aşama, Türkiye'yi, haklı olarak, AB'den müzakere tarihi isteme noktasına getirdi. Türkiye'deki ekonomik ve siyasal reform sürecinin ilerlemesi için AB tarafından makul bir takvimin sunulması AB-Türkiye ilişkilerinin geleceği açısından kritik önemdedir'' dedi. 
     Tuncay Özilhan, Türk Sanayicileri ve İşadamları Derneği TÜSİAD Yüksek İstişare Konseyi'nin YİK Rahmi M. Koç Müzesi'nde gerçekleştirilecek yılın ikinci olağan toplantısının açılışında yaptığı konuşmada, Ocak ayındaki Genel Kurul'da yayınladıkları bildiride, 2002 yılının Türkiye için hayati önem taşıyan bir yıl olacağını dile getirdiklerini ve ekonomi, siyasal sistem ve Avrupa Birliği konularında hızla harekete geçilerek bazı önemli değişim hamlelerinin başlatılmasını talep ettiklerini hatırlattı. 
     ''2002'nin hedefi, AB ile tam üyelik müzakerelerinin başlatılması olmalıydı. Biz bunları söyledik ama, ne yazık ki zamanı hovardaca harcama konusundaki tutumumuzda belirgin bir değişiklik olmadı'' diyen Özilhan, ilk yedi ayın hareketsiz kalınarak yitirildiğini kaydetti. 
     Sonunda, Ağustos ayında, Meclis'in gerçekten tarihi bir hamle yaparak, Türkiye'nin AB yolunu tıkayan bir dizi konuda yasal düzenlemeler gerçekleştirdiğini vurgulayan Tuncay Özilhan, ancak hemen arkasından seçim sürecine girilmesinin, bu düzenlemelerin uygulamaya geçirilmesine fırsat vermediğini belirtti. Özilhan, konuşmasını şöyle sürdürdü 
     ''Şimdi Avrupa Birliği'ne önemli bir görev düşüyor Türkiye'nin üstün çabalarını gerektiği gibi değerlendirmek. Üstün çabalar diyoruz, çünkü Türkiye, kriz ortamında, son derece hassas dengeleri gözeterek, AB üyeliği için gerekli siyasi kriterlerin yerine getirilmesi açısından çok büyük adımlar attı. Kopenhag Kriterleri ile ilgili en hassas konuları sonuca ulaştırdı. Toplamda bakıldığında ise ulusal programın öngördüğü 93 düzenlemenin en temel olanlarını içeren 57'si tamamlanmış durumda. Kaydedilen bu aşama, Türkiye'yi, haklı olarak, AB'den müzakere tarihi isteme noktasına getirdi. 
     Türkiye'deki ekonomik ve siyasal reform sürecinin ilerlemesi için AB tarafından makul bir takvimin sunulması AB-Türkiye ilişkilerinin geleceği açısından kritik önemdedir. Yalnızca orta ve uzun vadeli sonuçları açısından değil, kısa vade açısından da AB'nin tutumu büyük önem kazanmaktadır. Yıl sonuna kadar AB'nin Türkiye'ye bir tarih vermesi, uluslararası piyasalarda Türkiye açısından güven artırıcı bir unsur olacak ve dış yatırımlara ivme kazandıracaktır. Krizden kalıcı olarak çıkabilmek için buna büyük ihtiyaç vardır. '' 
     
     TÜRKİYE-AB İLİŞKİLERİNİ SİYASİ İSTİSMAR KONUSU OLMAMALI 

     Türkiye'nin yapması gereken diğer değişikliklerle ilgili kamuoyunda bir tartışma ve siyasi partiler arasında bir uzlaşmazlığın söz konusu olmadığını ifade eden Özilhan, ''Değişikliklerin gerçekleştirilmesi ve uygulamaya sokulması sadece bir zaman meselesidir. Kalan 36 düzenlemeyle ilgili olarak Türkiye'nin AB'ne bir takvim vermesinin yeterli olması gerekir'' dedi. 
     Seçimden sonra hangi parti ya da koalisyon işbaşına gelirse gelsin, Türkiye'nin çağdaş hukuk devleti kimliğini güçlendirecek bu düzenlemeleri öncelikle ve ivedilikle ele almasının, ulusal çıkarlarımız bakımından büyük önem taşıdığını vurgulayan Tuncay Özilhan, ''Bütün partiler şu gerçeği özümsemelidir Türk halkının yüzde 70'i Türkiye'nin AB üyeliğini istemektedir. AB dışında kalmış bir Türkiye'de ekonomik ve siyasal istikrarın kalıcı olarak sağlanamayacağı ortadadır. Yaşam düzeyi yüksek, çağdaş kimliğe sahip bir Türkiye idealine erişmenin tek yolu AB üyeliğidir. Bu gerçekler ortadayken, Türkiye-AB ilişkilerini siyasi istismar konusu yapmaya kalkmak, Türkiye'yi AB yolundan geri çevirecek hamlelere teşebbüs etmek, Türk insanının gelecek hayallerini yıkmaktır'' diye konuştu. 
     
     "TÜSİAD SEÇİM İSTİYOR" DEMELERİNDEN ÇEKİNDİK" 

     Tuncay Özilhan, siyasi reformların bugün çok daha büyük bir istikrarsızlığın kaynağı olabilecek bir seçim ertelemesinin gerekçesi olarak kullanıldığını belirterek, ''TÜSİAD, Türkiye'nin siyasal sistemi için çok önemli bir konunun, kişisel çıkar uğruna verilen mücadelelere konu olmasını arzu etmiyor. Bu nedenle konunun tartışılmasının seçim sonrasına kalmasının daha uygun olacağını düşünüyoruz'' dedi. 
     Tuncay Özilhan, bu yıl Türkiye'nin önünde duran en önemli gündem maddelerinden birinin siyasi yaşamı düzenleyen reformlar olduğunu, ancak ne yazık ki bu konuda en küçük bir adım atılmasının mümkün olmadığını söyledi. 
     Mevcut seçim sisteminin, yüksek ülke barajı nedeniyle, çoğulcu demokratik bir rejimde toplumsal ağırlığı azımsanamayacak partileri parlamento dışında bıraktığının çok önceden bilindiğini kaydeden Özilhan, devamla şöyle konuştu 
     ''Ülke barajını geçemeyen parti sayısına bağlı olarak, bir partinin tek başına iktidar olabilmesi için gereken oy oranının düştüğü önceki seçimlerde de görüldü. Seçimden birinci çıkan, ancak seçmenlerin çoğunluğu tarafından tercih edilmeyen bir partinin parlamentoda oy oranının çok üzerinde sandalye elde edebildiği tüm siyasi çevrelerce bilinmekteydi. 
     Bilinen bir başka gerçek de, geniş bölge sistemi nedeniyle seçmenle milletvekili arasındaki bağın zayıf olması ve seçmenlerin bu yüzden vekillerini denetleme olanağının kalmadığı, bunun da 'liderler sultasını' güçlendirdiğiydi.'' TÜSİAD'ın yaptırdığı araştırmalarla mevcut seçmenin yüzde 80'inin seçim sisteminin ve siyasi partiler yasasının değişmesini istediğini ortaya koyduğunu ve bu araştırmayı kamuoyuna açıkladığını anımsatan Özilhan, sözlerini şöyle sürdürdü 
     ''Ancak paralel olarak yürüttüğümüz ve kamuoyu araştırmalarına göre Türk seçmeninin de benimsediği 'Seçim Sistemi' çalışmasını kamuoyuna maletmek için uygun bir konjonktür bulamadık. Çünkü, bir seçim sistemi tartışması başlatmamızın, 'TÜSİAD seçim istiyor' diye algılanmasından çekindik. Zamansız bir seçim, reform sürecini kesintiye uğratacaktı ve biz de bunu istemiyorduk. 
     Seçim kaçınılmaz hale geldiğinde ise, siyasi reformlar, hem üzerinde uzlaşma sağlanamadığından, hem de AB yasalarının parlamentodan geçmesi birinci önceliği aldığından, gündeme girme şansı elde edemedi. 
     Bugün ise, siyasi reformlar, çok daha büyük bir istikrarsızlığın kaynağı olabilecek bir seçim ertelemesinin gerekçesi olarak kullanılıyor. TÜSİAD, Türkiye'nin siyasal sistemi için çok önemli bir konunun, kişisel çıkar uğruna verilen mücadelelere konu olmasını arzu etmiyor. Bu nedenle konunun tartışılmasının seçim sonrasına kalmasının daha uygun olacağını düşünüyoruz.'' 
     
     MECLİS'İN SAYGINLIĞINI ARTIRMA 

     Siyasi partiler kanunu ile ilgili de, üyelik, başkanlık, teşkilat yapısı, delege ve aday tespiti, kaynak ve harcamaların denetimine ilişkin hükümlerin yeniden düzenlenmesini öngören çalışmaları bulunduğunu ve bunlarla ilgili görüşlerini siyasi partilere sunduklarını anlatan Tuncay Özilhan, siyasi parti yasakları ile ilgili maddelerin demokratik bir anlayışla yeniden ele alınması gerektiğini de dile getirdiklerini söyledi. Özilhan, şöyle konuştu 
     ''Bu seçimlerin TBMM'nin saygınlığını artırmasına da hizmet etmesini arzu ediyoruz. Bunun yollarından biri, istikrardan uzaklaşmadan daha adil bir seçim sistemi oluşturmaksa, diğeri de işleyişte demokratik, ifadede özgür, harcamada şeffaf partilerle seçmene hizmet vermektir. 
     Seçmen artık, küçük hesapların adamı olan, kişisel çıkarlarının peşinde koşan, sözünde durmayan siyasetçi istememektedir. Bu seçimde seçmenin siyasal davranışını, büyük ölçüde bu tarz siyasetçiye duyulan tepki şekillendirecektir. 
     Türkiye'ye, ülke menfaatlerini kendi menfaatlerinin önünde tutan yeni bir siyasetçi profili sunabilenler, yalnızca bu seçimlerde değil, gelecekteki seçimlerde de kazanan tarafta yer alacaklardır. Bu sayede, seçmen gözünde yolsuzluk ve entrika üreten bir yapı haline gelen siyaset, ülke için çözüm üreten itibarlı, çağdaş bir kurum olabilecektir.'' 
     ''EKONOMİDE KIRILGANLIK SÜRMEKTEDİR'' 

     Bugün, seçim ortamının ve dünya konjonktürünün etkileriyle rehabilitasyon ve reform sürecinde geriye düşme tehlikesinden dolayı endişe duyduklarını ifade eden Özilhan, ''Ekonomide kırılganlık sürmektedir. Mali piyasalar, iç ve dış politika alanlarında yaşanan istikrarsızlıklara sert tepkiler vermeye devam etmektedirler'' dedi. 
     Muhtemel Irak operasyonu ve dünya ekonomisinde meydana gelebilecek negatif gelişmeler de dikkate alındığında, ekonomik program öngörülerinden ciddi sapmalar gündeme gelebileceğine dikkat çeken Özilhan, seçim öncesi dönemde ve seçim sonrasında izlenecek politikaların temel yörüngesini, stand-by anlaşmasının uygulanmasına devam edilmesinin oluşturmasını önerdi. 
     Tuncay Özilhan, ekonominin temel problemlerini çözebilmek için atılması gereken adımları da 16 başlıkta topladı. 
     ''Uygulanmakta olan ekonomik programa devam edilmeli, program siyasi olarak güçlü bir şekilde sahiplenilmeli, ekonomi yönetimi, güçlü koordinasyona imkan sağlayacak şekilde Ekonomi ve Maliye Bakanlığı adı altında tek elde toplanmalıdır'' diyen Özilhan, seçim ertesinde enflasyon hedeflemesine geçilerek sene sonu itibariyle yüzde 20 enflasyon hedefine sadık kalınmasını istedi. 
     Özilhan, kendi ve YİK Başkanı Kayhan'ın konuşmalarında kapsanan konuların bir rapor haline getirilerek hafta sonunda siyasi partilere gönderileceğini bildirdi. 
     Böyle bir raporun seçim propagandaları hız kazanmadan partilerin yetkili kurullarına ulaşmasını istediklerini belirten Özilhan, ''Çünkü şuna inanıyoruz Türkiye'nin temel sorunları gündelik siyasete malzeme olamayacak kadar ulusal bir nitelik kazanmıştır. Sorunların çözümü için siyasal manevra alanı çok daralmıştır. Temel konularda yapılacak şeyler üç aşağı beş yukarı bellidir. Bunları görmezden gelmek, Türkiye'yi ekonomik ve sosyal dokusunun kaldıramayacağı bir belirsizliğe sürüklemek olur'' dedi. 
     





</TEXT>
</DOC>
