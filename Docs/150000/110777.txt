<DOC>
<DOCNO> 110777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/soneko33.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Moody's Türkiye Analisti "Reformlar oldukça önemli" 
</HEADLINE>
<TEXT>

     Kredi derecelendirme reyting kuruluşlarından Moody's'in Türkiye analisti Kristin Lindow, Türkiye'nin, son yıllarda gerçekleştirdiği ekonomik ve politik reformların, Avrupa'ya entegre olma yolunda oldukça önemli olduğunu söyledi. 
     Kristin Lindow, TV8 televizyonunda yer alan demecinde, Türkiye'nin dinamik bir iç yapısı bulunduğunu, girişimci bir sınıfın mevcut olduğunu, ayrıca doğal kaynakların ve coğrafi konumunun Türkiye'ye avantaj sağladığını bildirdi. 
     Politik istikrarsızlıkların, Türkiye'de ekonomideki zayıflıklıkları da beraberinde getirdiğini belirten Lindow, hükümet değişimlerinin ekonomiyi olumsuz etkilediğini, ekonomik kuralların yeterince belirgin olmadığını, bunun da Türkiye'de yatırım yapmak isteyen yabancılar için sağlıksız bir durum olduğunu kaydetti. 
     İhracatın artmasının, ödemeler dengesine yardımcı olduğunu belirten Lindow, iç talebin öneminin de unutulmaması gerektiğini, çünkü iç talebin, ulusal ekonominin temelini oluşturduğunu söyledi. 
     Yapılan ekonomik reformların meyvelerini vereceğini vurgulayan Lindow, özellikle ihracat, turizm ve uluslararası kur değişimi konularında başarı elde edileceğini ifade etti. 
     Lindow, Avrupa Birliği AB ile ilgili olarak, Aralık ayında, Türkiye'nin AB'den bir tarih alamamasına, piyasaların büyük bir tepki vermeyeceğini, çünkü piyasaların olumlu bir yanıt beklediğini düşünmediğini belirtti. 
     
     IRAK'A OLASI MÜDAHALE 
     Lindow, ABD'nin Irak'a saldırması halinde ise bunun Türkiye için çok olumsuz olacağını, genel olarak ticaret, sanayi konularında büyük olumsuzlukları beraberinde getireceğini, yıkıcı değil ama negatif olacağını kaydetti. 
     Moody's'in Türkiye analisti Lindow, seçimlerle ilgili bir soruya karşılık, sonucunun şimdiden bilinemeyeceğini, fakat seçim konusundaki tartışmalar arasında, seçim sisteminin değişmesini onayladığını ifade etti. 
     Lindow, kredi notuna ilişkin bir soruya karşın, şu anda gündemde seçimler yanında, riskli bir ortam ve belirsizliğin hakim olduğunu ifade etti. ABD'nin Irak konusunu yüksek sesle gündeme getirdiğine işaret eden Lindow, tüm bu koşulların, derecelendirme açısından oldukça olumsuz olduğunu, düşük bir derece verileceğini düşündüklerini, fakat Türkiye'nin önümüzdeki yıl daha güçlü bir konuma gelmesini dilediklerini kaydetti. 
     





</TEXT>
</DOC>
