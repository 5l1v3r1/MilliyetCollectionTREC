<DOC>
<DOCNO> 141445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/yazar/altan.html </URL>
<DATE> 2003/03/08/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kadınlar Günü, yahut acılar günü... 
</HEADLINE>
<TEXT>

     Savaş ruletini sade siyasetçiler, silah endüstrisi ve militerler çevirmez evrensel boyutlu tarihsel dinamikler de çevirir. 
     Sonunda bir de bakarsınız siyasal egemenlerin çevirdiği savaş ruletinde, binlerce insan hayatını kaybederken tarihsel dinamiklerin çevirdiği rulette de, savaşlardan avanta bekleyen egemenler kaybetmiş. 
     Derebeyleri kaybetmiş, krallar kaybetmiş, imparatorlar kaybetmiş, diktatörler kaybetmiş, kendini süper güç zannedenler kaybetmiş... 
     
     Engellenemeyen tarihsel bir değişimin hala daha çok kanlı dönemeçlerden geçmesinin temelinde 6 milyarı aşan dünya nüfusunda, "kadın berberleri"yle, "erkek berberleri"nin eşit sayıda olmaması da vardır. 
     Örneğin Türkiye’yi ele alalım. 
     Türkiye’nin ekonomisi, Türkiye’nin jeopolitik durumu, Türkiye’nin ithalat ve ihracatı arasındaki açık, Türkiye’nin dış borçları vs... 
     Hepsini, bir an için, silin bir kalemde... 
     Tüm Türkiye’de kaç erkek berberi, kaç kadın berberi var 
     
     Bir Türkiye ki, köylerinin sayısı 40 bin, mezralarının sayısı 20 bin... 
     Ve buralarda yaşayan kadınlar, genç kızlar... Onların çektiği çile... 
     Hayatlarında bir gün bile elini bir gazeteye sürmemiş olanlar, bir ilçe merkezi dahi görmemiş olanlar. Ve para karşılığında zorla evlendirilenler... 
     Sürekli dayak yemekten kaçmaya çalıştığı için, öldürülenler... 
     Türkiye, onca övünmeye, hamaset babalanmasına, kalkınma nutkuna rağmen erkek berberlerine oranla, kadın berberlerinin sayısını bir türlü artıramamış bir ülke... 
     
     Oysa milyonlarca aşk şiiri yazılmıştır Türkiye’de, kadınlara... 
     Hem sevdiğine kavuşamamaktan yanıp yakınmak, hem de "erkek milletiz" diye abuk sabuk övünmek... 
     Genel bir gözlem dış hayatta başarısız erkeklerin, ev içinde despotluğu artırdığını göstermede... 
     Sanki dışarıdaki önemsizlikle boyun büküklüğünü, içerideki zart zurtçu maçoluk telafi ediyormuş gibi... 
     
     Bu arada kadın dünyasının da, kendi arasında dertleşirken, "erkek milleti" diye ortaklaşa bir "yaka silkme" karalaması var. 
     Ah bu erkek milleti... 
     Bendenize göre, dünya kadınlığının en büyük yanılgısı şu veya bu biçimde hayatını bir erkekle birleştirirken, aynı zamanda onun mesleğiyle de kilitlenmekte olduğunu algılamaması... 
     
     Aynı yaşta, aynı yakışıklıkta bir pilot, bir eczacı, bir aşçı, bir açık deniz kaptanı, bir elektrik teknisyeni, bir bakkal, bir akademisyen aynı zamanda mesleklerinin izdüşümlerini de taşımazlar mı kişiliklerinde 
     Kadın, bir erkeğe sadece bir erkek olarak bakar da o erkeğin aynı zamanda, mesleğinin biçimlendirdiği bir insan olduğunu göremezse ilişki çatallaşmaya başlayabilir... 
     Ve her iki taraf başlayabilir, "anlaşılmadığından" yakınmaya... 
     
     Irak savaşı da, onca ölü ve yıkıntıdan sonra gelir geçer... Evrensel bir saydamlaşma, gitgide daha da hızlanabilir... 
     Sevgili dostum Kemal Anadol’un kulakları çınlasın Sakarya Savaşı sırasında, Yunan Komünist Partisi’nin, Fransız Komünist Partisi’ne şöyle bir mektup yazmış olduğu da çıkabilir ortaya 
     "Savaş, ekonomik durumu altüst ediyor. Fransa, Yunan askerinin geri çekilmesi için, Atina’ya hemen baskı yapmalı vs..." 
     Bütün bu arınmalar ve değişimler sırasında Türkiye’de kadın berberlerinin sayısı pıtıraklaşmadığında... 
     Doğrusu zorlaşır 21. yüzyılla da bütünleşmek... 
     
     Oysa ne kadar da güzel aşk şiirlerimiz var işte Faruk Nafiz’in ünlü şiirinden bir kıta 
     Sana çirkin dediler, düşmanı oldum güzelin 
     Sana kafir dediler, diş biledim hakka bile. 
     Topladın saçtığı altınları yüzlerce elin, 
     Kahpelendin de, garez bağladım ahlaka bile. 
     
     Bu da Necip Fazıl’dan 
     Ne hasta bekler sabahı, 
     Ne de genç ölüyü, mezar 
     Ne de şeytan, bir günahı, 
     Seni beklediğim kadar... 
     
     Tevfik Fikret ise yüz yıl önce şöyle diyordu 
     "Kızlarını okutmamış toplumlar, oğullarını manevi öksüzlüğe mahkum ederler..." 
     Dünya Kadınlar Günü’ne, keşke tüm dünya layık olabilseydi... 
     
     







Kıbrıs’ta riskli dönem 


Kadınlar Günü, yahut acılar günü... 


Derbi hakemi... 


Kuzey Irak ve Barzani 


Haydi Cimbom 


Şeytan boy sırasında 


Kapatın öyleyse o Meclis’i 


Ecevit, YÖK ve eğitim 


Kim kimden yana 


Yensek de, yenilsek de dost olmalıyız yine... 


Siirtliler tezkere parasından pay istiyor 


AKP seçmeninden Osmanlı paşasına... 


Tezkere geçmeden 


Dondurmanın ilk uluslararası basın toplantısı 


Bankaların bilançoları düzeliyor 


</TEXT>
</DOC>
