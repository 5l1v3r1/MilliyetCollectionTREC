<DOC>
<DOCNO> 107429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sonspo05.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, 168 gündür Avni Aker'de gol atamıyor... 
</HEADLINE>
<TEXT>

     Birinci Süper Futbol Ligi'nde sahasında yarın Gençlerbirliği'ni konuk edecek olan Trabzonspor, Hüseyin Avni Aker Stadı'nda 168 gün sonra gol ve galibiyet arayacak. 
     Geçen sezonun 29. haftasında, Çaykur Rizespor'u sahasında 2-1'lik sonuçla yenen bordo-mavililer, söz konusu karşılaşmanın yapıldığı 30 Mart tarihinden bugüne dek galibiyet alamazken, gol atma başarısı da gösteremedi. 
     
     HÜSEYİN AVNİ AKER'DE 4 MAÇ 
     Trabzonspor, Çaykur Rizespor maçının ardından Hüseyin Avni Aker Stadı'nda 4 maç yaptı. 
     Bordo-mavililer, geçen sezonun 31. haftasında Malatyaspor, 33. haftasında Gençlerbirliği, bu sezonun ilk haftasında Fenerbahçe, 3. haftasında da Altay ile golsüz berabere kaldılar. 
     Karadeniz ekibi, 4 karşılaşmadan beraberlikle ayrılarak uzun bir süre galibiyete özlem duymuş oldu. 
     
     FATİH, 2 SEZON SONRA 
     Trabzonspor'un Gaziantepspor'dan transfer ettiği Fatih ise bordo- mavili takım forması altında, 2 sezon sonra Hüseyin Avni Aker Stadı'na çıkacak. 
     Bordo-mavili oyuncu, en son 1999-2000 sezonun 28. haftasında Hüseyin Avni Aker Stadı'nda Vanspor ile yapılan karşılaşmada 1 gol atmıştı. 
     Öte yandan yarınki karşılaşmada, forvet oyuncuları Mehmet Yılmaz ve Bushaj da takımları adına ilk gollerini arayacaklar. 
     





</TEXT>
</DOC>
