<DOC>
<DOCNO> 139987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/guncel/agun.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahaya inemedi tribünde kaldı .. 
</HEADLINE>
<TEXT>

AKP lideri Tayyip Erdoğan, Türkiye’de asker bulundurma ve yurtdışına asker gönderme tezkeresinin reddedilmesiyle parti içinde ilk büyük darbeyi aldı 
     Siirt’te 9 Mart’ta yapılacak seçimde milletvekili seçilerek Başbakanlık makamına oturmaya hazırlanan AKP lideri Recep Tayyip Erdoğan, Türkiye’de yabancı asker bulundurma ve yurtdışına asker gönderme tezkeresinin reddedilmesiyle parti içinde ilk büyük darbeyi aldı. AKP’li milletvekillerini "Tribünde kalmayalım, sahaya inelim" diyerek ikna ettiğini düşenen Erdoğan’ın grup üzerindeki otoritesi büyük ölçüde sarsıldı. 
     
     Maçın sonucuna katlandı 
     Son bir haftadır AKP grubunu tezkereye "evet" demesi için ikna etmeye çalışan ve üst üste üç toplantı yapan Erdoğan oylama öncesinde milletvekillerinin direncini "Yerimiz tribün değil saha olmalı" sözleriyle kırmaya çalıştı. Erdoğan, "Bölgemizde meydana gelen bir olay var. Tribünde olmamalıyız. Tribünde seyirci kalırsak maçın sonucuna katlanırız. Sonucu etkileyemeyiz. Sahada olursak operasyon sonrası bölgenin yeniden yapılandırılması masasına oturabiliriz" dedi. 
     Türkiye’nin yaşadığı ekonomik sıkıntıları anlatan Erdoğan, AKP’lilerden tezkereye destek vermelerini isteyerek şunları söyledi 
     "Ülkemizin ekonomik durumunu herkes biliyor. Kredibilitemizi kaybetmememiz lazım. Çünkü borcu borçla ödüyoruz. Bugün 'savaşa hayır’ diyenler maaşlarını 3 gün geç alsalar aynı şekilde mi bağıracaklar Hayır bunları unuturlar. Tezkere bizim tezkeremizdir. Yüksek irade ile sahip çıkın. Doğu Perinçek ile aynı noktaya gelmeyelim. Türkiye bu krizin dışında kalamaz. 'Türkiye büyük ülke’ diyorlar. Krizin içine girerek büyük ülke olduğumuzu kanıtlayalım. Bu iş para işi değil ama yine de ülke menfaatlerini savunmak zorundayız. Savaşın dışında kalırsak ekonomik olarak daha zarar görürüz." 
     
     Eğilim yoklamasına rağmen 
     İkna konuşmasının ardından grupta eğilim yoklaması da yapan Erdoğan, kağıtlara milletvekilerinin oylarının ne olacağını yazmalarını istedi. Kupalara atılan oylama sonucunun yüzde 90 oranında "evet" olmasına sevinen Erdoğan, milletvekillerine "Savaş ile tezkereyi birbirine karıştırmadığınız için teşükkür ederim" dedi. 
     



 GÜNCEL 























</TEXT>
</DOC>
