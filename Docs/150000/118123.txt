<DOC>
<DOCNO> 118123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/son/sontur06.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük Önder Atatürk, Anıtkabir'de anıldı... 
</HEADLINE>
<TEXT>

     Türkiye Cumhuriyeti'nin kurucusu Mustafa Kemal Atatürk, ebediyete intikalinin 64. yılında Anıtkabir'de düzenlenen törende anıldı. 
     Cumhurbaşkanı Sezer'in başkanlığındaki devlet erkanı, Atatürk'ün kabrine çelenk koyarak, manevi huzurunda saygı duruşunda bulundu. 
     Tören, saat 08.50'de devlet erkanının Aslanlı Yol'dan yürüyüşü ile başladı. 
     Cumhurbaşkanı Sezer başkanlığındaki kortejde, TBMM Başkanı Ömer İzgi, Başbakan Bülent Ecevit, Anayasa Mahkemesi Mustafa Bumin, Genelkurmay Başkanı'nı temsilen Kara Kuvvetleri Komutanı Orgeneral Aytaç Yalman, AK Parti Genel Başkanı Recep Tayyip Erdoğan, CHP Genel Başkanı Deniz Baykal, MHP Genel Başkanı ve Başbakan Yardımcısı Devlet Bahçeli, SP Genel Başkanı Recai Kutan, BBP Genel Başkanı Muhsin Yazıcıoğlu, parti temsilcileri, bürokratlar, bazı milletvekilleri ve diğer devlet erkanı yer aldı. 
     Üzerinde ''Cumhurbaşkanı'' yazılı kırmızı beyaz karanfillerden oluşan çelengin, Cumhurbaşkanı Sezer tarafından Atatürk'ün kabrine konulmasının ardından, Atatürk'ün ebediyete intikal ettiği saat 09.05'de ''ti'' sesi ve sirenler eşliğinde bir dakikalık saygı duruşunda bulunuldu ve daha sonra İstiklal Marşı okundu. Bu saatte tüm yurtta Atatürk'e saygının ifadesi olarak sirenler çalındı, bütün vatandaşlar 1 dakika süreyle saygı duruşunda bulundu. Bayraklar güneş batımına kadar yarıya indirildi. 
     
     ANITKABİR ÖZEL DEFTERİ 

     Törende, Cumhurbaşkanı Sezer ve protokolde yer alan devlet erkanı daha sonra Misak-ı Milli Kulesi'ne geçtiler. 
     Cumhurbaşkanı Sezer, burada, Anıtkabir Özel Defteri'ne şunları yazdı 
     ''Yüce Atatürk, aramızdan ayrılışınızın 64. yıldönümünde sevgilerimizi, saygılarımızı, ilke ve devrimlerinize bağlılığımızı yinelemek için huzurunuzdayız. 
     Yurttaşlarımız, her 10 Kasım'da olduğu gibi bugün de, ülkenin her köşesinde sizi gönül borcu duyarak saygıyla anmaktadır. 
     Kısa yaşamınıza sığdırdığınız ve tüm dünyada hayranlık uyandıran büyük başarılarınızla gurur duyuyor, insanlığa mal olmuş yüce kişiliğinizle haklı olarak övünüyoruz. 
     Ulusumuzla bütünleşerek kazandığınız Kurtuluş Savaşı'nın ardından kurmuş olduğunuz demokratik ve laik Cumhuriyet, sonsuza değin yaşatacağımız en değerli varlığımızdır. 
     Cumhuriyetin erdemleri sayesinde çağdaş dünyanın değerleriyle buluşan yurttaşlarımız, geçen 79 yılda elde edilen kazanımların anlam ve öneminin bilincindedir. 
     Ülküleriniz, ilke ve devrimleriniz ışığında yetişen kuşaklar, Cumhuriyeti yeni eserlerle güçlendirecek, Türkiye'yi aydınlık yarınlara taşıyacaktır. 
     Emanetiniz olan Cumhuriyet'e ve değerlerine her zaman sahip çıkma duyarlılığını göstermiş olan Türk ulusu, bu kararlılığını kuşaktan kuşağa aktaracaktır. 
     Büyük Türk Ulusu olarak yüksek anınız önünde saygıyla eğiliyor ve şükranlarımızı sunuyoruz.'' Sezer, daha önceden deftere yazılmış olan metni yüksek sesle okudu ve imzaladı. 
     
     NOTLAR 

     Anıtkabir kapısında Atatürk'ün kabrini ziyaret etmek için devlet töreninin bitmesini bekleyen çok sayıda öğrenci, törenden dışarı çıkan kişileri alkışladı. 
     AK Parti genel Başkanı Erdoğan'ın Misak-ı Milli Kulesi'nden çıktıktan sonra Yargıtay Cumhuriyet Başsavcısı Sabih Kanadoğlu ile tokalaştığı görüldü. 
     Bu arada AK Parti Merkez Yürütme Kurulu üyelerinin tamamına yakını törene katıldı. 
     Baykal ile Erdoğan, Atatürk'ün kabrine kadar yan yana yürüdüler. 
     Tören sırasında emniyete ait helikopterler Anıtkabir üzerinde güvenlik uçuşu yaptılar. 

     
</TEXT>
</DOC>
