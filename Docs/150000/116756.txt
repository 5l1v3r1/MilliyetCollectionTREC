<DOC>
<DOCNO> 116756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sontur20.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Oy kullanmak için 40 kilometre katettiler... 
</HEADLINE>
<TEXT>

     Diyarbakır'ın Dicle İlçesi'ne bağlı Gündoğdu köylüleri, oylarını kullanabilmek için önce Kralkızı Baraj Gölü'nü tekneyle geçtiler, ardından da kiraladıkları arabayla 40 kilometre yol alıp başka köyde oy kullanabildiler. 
     Gündoğdu Köyü Muhtarı Heybet Kaçar, terör nedeniyle daha önce boşalttıkları köye tekrar döndüklerini, ancak köylerinde okul, elektrik ve ulaşım olmaması nedeniyle oylarını başka köyde kullanmak zorunda olduklarını söyledi. 
     Oylarını kullandıkları Dicle'nin Koru Köyü'ne, Ergani İlçesi üzerinden 40 kilometre yol alarak ulaşabildiklerini anlatan Kaçar, oy kullanabilmek için bütçelerini zorlayan bir masrafa girdiklerini dile getirdi. 
     Muhtar Kaçar, şöyle konuştu 
     ''Daha önce boşalttığımız köyümüze geri döndük. Ancak köyde okul yıkık. Kralkızı Baraj Gölü'nün yükselmesiyle de yolumuz da suyun altında kalınca bir köylünün aldığı tekneyle gidip geliyoruz. İki seçimdir oy kullandığımız Koru Köyü'ne gidebilmek için sabah saat 5'te kalktık. Tekneye kişi başına 1 milyon lira verdik. Kiraladığımız dolmuşa da 90 milyon lira vererek 40 kilometre uzaktaki Koru Köyü'ne giderek oyumuzu kullanabildik. Bize elektrik ve yol vaat eden adaya oy verdik.'' 
     





</TEXT>
</DOC>
