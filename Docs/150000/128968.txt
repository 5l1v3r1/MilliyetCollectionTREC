<DOC>
<DOCNO> 128968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/dunya/dun02.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak savaşı gece olacak 
</HEADLINE>
<TEXT>

Pentagon, operasyonun yaza sarkması ihtimaline karşı 40 dereceyi bulan çöl sıcaklarını yenebilmenin hesaplarını yaparken ABD askerlerine yoğun gece savaşı eğitimi veriliyor 
     DIŞ HABERLER SERVİSİ 

     Irak’ı 2003’ün ilk aylarında vurmak isteyen, ancak Birleşmiş Milletler silah denetçilerinin Irak’ın kitle imha silahlarıyla ilgili kanıt bulamaması nedeniyle zor durumda kalan Bush yönetimi, operasyonun sarkma ihtimaline karşı yaz sıcağında da savaşmanın planlarını yapıyor. 
     İngiliz Daily Telegraph gazetesine göre ABD’li komutanlar Irak’ın cehennemi andıran çöl sıcaklarıyla baş edebilmek için geceleri savaşmayı düşünüyor. Bu amaçla olası bir savaşta ön saflarda yer alacak askerlere yoğun bir gece savaşı eğitimi verilmeye başlandı. 
     
     Elbiseler çok ağır 
     Amerikalı askeri yetkililer bugüne kadar Irak’ı, 40 santigrad dereceyi geçen çöl sıcaklarında işgal etmenin mümkün olmadığını savunuyordu. Askeri araçlar aşırı sıcakta sorun çıkarabiliyor, ayrıca kimyasal ve biyolojik saldırı ihtimaline karşı koruyucu elbise giyecek olan askerlerin de kısa süre içinde yorulabileceği belirtiliyor. 
     Ancak Amerikalı generaller sıcaklıkların 20 dereceye kadar düştüğü yaz gecelerinde savaşarak tüm bu sorunları aşabileceklerine inanıyor. Amerikan ordusunun dünyanın en gelişmiş gece görüş donanımına sahip ordusu olduğuna dikkat çeken askeri yetkililer, zifiri karanlıkta savaşma kapasitesinin olası bir Irak savaşında hayati rol oynayacağı vurguluyor. 
     
     Irak zayıf rakip’ 
     Amerikan ordusundaki her bir askerin geceyi gündüze çevirebilen gece görüş gözlüğü var. Ön saflarda çarpışan askerlerin tümü de hedefi lazerle belirlemeye yarayan donanıma sahip. Amerikan ordusundaki her tank, helikopter ve savaş uçağı da gece savaşabilecek şekilde donatılmış. 
     ABD’nin en yakın müttefiki İngiliz ordusu, Amerikalılar kadar olmasa da, benzer bir kapasiteye sahip. Daily Telegraph’a konuşan bir İngiliz askeri yetkili Irak gibi "zayıf" bir rakip karşısında ABD ordusunun gece savaşabilecek olmasının büyük bir avantaj olduğunu söylüyor. 
     Uzmanlara göre yaz sıcağında savaşma seçeneği, ABD Başkanı George W. Bush’a askeri ve siyasi tüm göstergeler kendi lehine dönene kadar saldırıyı geciktirme şansı veriyor. 
     



 DÜNYA 











</TEXT>
</DOC>
