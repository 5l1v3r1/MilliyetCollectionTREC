<DOC>
<DOCNO> 119369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/son/sondun08.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basını çete olaylarından Hüseyin Baybaşin'i sorumlu tuttu 
</HEADLINE>
<TEXT>

     İngiltere'de yayımlanan The Observer gazetesi, son günlerde Londra'da Türklerin yoğun olarak yaşadıkları Harringey bölgesinde uyuşturucu çeteleri arasında yaşanan şiddetten, Hollanda'da uyuşturucu kaçakçılığından mahkum Hüseyin Baybaşin'i sorumlu tuttu. 
     Gazete, Harringey bölgesindeki Dostlar Lokali adlı kahvede çıkan, bir kişinin ölümü ve 4 kişinin ağır yaralanmasıyla sona eren olaylarla ilgili haber-analizinde, ''Bu olaylar da ortaya koyuyor ki, Kuzey Londra'nın sokakları, bir zamanlar kokain denildiğinde Pablo Escobar ne ifade ediyorsa, bugün eroin denildiğinde aynı şeyleri ifade eden bir kişi tarafından yönetiliyor ve kontrol ediliyor'' diye yazdı. 
     Hüseyin Baybaşin'in büyük bir fotoğrafına da yer veren gazete, bu kişinin 20 yıl hapis cezasına çarptırıldığı Hollanda'daki cezasını çekmesine karşın, ''Londra sokaklarını yönetmeyi de başardığını'' belirtti. Gazete, bölge halkının polisin de bir şey çözebileceğine inanmadığını kaydetti ve ''Çünkü kimse ortaya çıkarak tanıklık yapamıyor. Korku hakim. Ortadaki kavga milyonlarca sterlin değerindeki İngiltere eroin piyasası üzerinde dönüyor. Bu yasadışı ticaretin yüzde 90'ı Türk ve Kürt mafyalarının elinde. Bunlar hem birbirleriyle, hem de bu pastaya ortak olmak isteyen diğer rakipleriyle kavga ediyor'' diye yazdı. 
     Green Lanes bölgesinde geçen ay boyunca yapılan baskınlarda bir milyon sterlin tutarında eroin ele geçirildiğini belirten gazete, Dover'dan giren malın genellikle burada parçalara ayrılarak Londra ve Liverpool'a gönderildiğini, ticaretin merkezindeki kahvehanelerin kontrolünün de etkili biçimde yapılamadığını bildirdi. 
     Baybaşin ailesinin bu ticaretin merkezinde olduğunu yazan gazete, geçen hafta yaşanan olayların arkasındaki ismin de büyük ihtimalle Hüseyin Baybaşin olduğunu öne sürdü. 
     Gazete, 30 yıldır uyuşturucu ticareti yaptığı iddia edilen 46 yaşındaki Baybaşin'in servetinin 10 milyar sterlin olarak tahmin edildiğini bildirdi. 
     





</TEXT>
</DOC>
