<DOC>
<DOCNO> 142906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/dunya/dun02.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Nükleer kış’ korkusu 
</HEADLINE>
<TEXT>

     CENK BAŞLAMIŞ Moskova 

     Irak’ta savaşın başlamasıyla petrol kuyularında çıkabilecek yangınların, Türkiye’yi de kapsayan çok büyük bir alanda "nükleer kış" etkisi yaratabileceği düşünülüyor. 
     Rus bilim adamları, 10 - 20 bin ton petrol bulunan tek bir kuyunun 3 - 4 gün süreyle yanmasının bile sadece Irak’ı değil, Kafkasya, hatta Orta Asya’ya kadar uzanacak bir bölgeyi tehlikeye atmanın yeteceğini söyledi. Rus Meteoroloji kurumunun başdanışmanlığını da yapan Vyaçeslav Şerşakov, yangınlar sonucu oluşacak dumanın atmosfere kanserojen maddeler karışmasına yol açacağını belirtti. Rus uzman, çok sayıda petrol kuyusunda yangın çıkmasıyla oluşacak dumanın güneş ışınlarının dünyaya ulaşmasını engelleyeceğini söyledi. Şerşakov, bu durumun büyük bir bölgede ısının düşmesine yol açacağını, sonucunda ise bilim adamlarının "nükleer kış" olarak tanımladığı felaketin oluşacağını savundu. 
     Şerşakov, "Risk bölgesine sadece Irak ve komşu ülkeler değil, Kafkasya ve hatta Orta Asya ülkeleri bile girebilir" dedi. 1980’lerin başında ortaya atılan "nükleer kış" senaryosu, nükleer bir savaşın ardından oluşan duman bulutunun güneş ışınlarını engellemesi sonucu dünyada ısının sıfırın altında 40 dereceye kadar düşeceğini ve toplu ölümler yaşanabileceğini öne sürüyor. 
     



 DÜNYA 












</TEXT>
</DOC>
