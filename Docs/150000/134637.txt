<DOC>
<DOCNO> 134637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/sontur01.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de bu hafta... 
</HEADLINE>
<TEXT>

     TBMM bu hafta Cumhurbaşkanı Ahmet Necdet Sezer tarafından bir kez daha görüşülmek üzere geri gönderilen yasalar için çalışacak. 
     Meclis, bayram tatili öncesinde yoğun bir haftaya hazırlanıyor. Bu haftanın gündemini ''vetolu yasalar'' oluşturuyor. 
     Cumhurbaşkanı Sezer tarafından geri gönderilen basın-yayın yoluyla işlenen suçlarda hükümleri yok sayan yasanın görüşülmesine bu hafta devam edilecek. Yasanın tümü üzerindeki görüşmelere başlanmış, ancak CHP ile AK Parti arasında ''yasanın af olup olmadığı'' konusunda uzlaşma sağlanmaması nedeniyle yarım kalmıştı. 
     Cumhurbaşkanı Sezer'in geri gönderdiği bir diğer yasa olan Vergi Barışı Yasası'nın da bu hafta Salı Günü Plan ve Bütçe Komisyonu'nda, Çarşamba ya da Perşembe günü ise Genel Kurul'da ele alınması bekleniyor. 
     Ayrıca Genel Kurul'da, Harp Akademileri bünyesinde enstitüler kurulması ve burada Türk Silahlı Kuvvetleri mensuplarının doktora yapmasına olanak sağlayan yasa tasarısı, Kaçakçılığın Men ve Takibine İlişkin Yasa'nın bir maddesinde değişiklik yapan tasarı, Adli Tıp Kurumu'nun yeniden yapılanmasını amaçlayan tasarı ile bazı uluslararası anlaşmaları içeren tasarıların da ele alınması planlanıyor. 
     
     KOMİSYONLARIN GÜNDEMİ YOĞUN... 
     TBMM'deki ihtisas komisyonları da haftayı yoğun geçirecek. 
     Tüketicinin Korunması Hakkında Kanunda Değişiklik Yapılmasına Dair Tasarı, 5 Şubat Çarşamba günü Plan ve Bütçe Komisyonu'nda görüşülecek. 
     Maden Kanunu ve Bazı Kanunlarda Değişiklik Yapılmasına İlişkin Yasa Tasarısı, Sanayi Ticaret, Tabii Kaynaklar, Bilgi ve Teknoloji Komisyonu'nda ele alınacak. 
     Karayolu Taşıma Kanunu Tasarısı, Bayındırlık, İmar, Ulaştırma ve Turizm Komisyonu'nda görüşülecek. 
     İçişleri Komisyonu'nun gündeminde ise çok sayıda tasarı bulunuyor. İçişleri Bakanlığı Teşkilat ve Görevleri Hakkında Kanun'da değişiklik yapan tasarı ve Nüfus Kanunu'nun bazı maddelerinde değişiklik yapan tasarının yanı sıra uluslararası anlaşmaları onaylayan tasarılar da komisyonda ele alınacak. 
     
     BÜTÇE GÖRÜŞMELERİ BAŞLIYOR 
     Bu arada, Plan ve Bütçe Komisyonu, henüz TBMM'ye sunulmamasına karşılık 2003 yılı bütçe tasarısının görüşmeleri için programını hazırladı. TBMM'ye bu hafta içinde sunulması öngörülen bütçe tasarısının, Maliye Bakanı Kemal Unakıtan tarafından 7 Şubat Cuma günü Plan ve Bütçe Komisyonu'na sunulması bekleniyor. 
     Öte yandan, Dışişleri Bakanı Yaşar Yakış, yarın AK Parti'li milletvekillerine dış politika konusunda brifing verecek. 
     





</TEXT>
</DOC>
