<DOC>
<DOCNO> 130249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sontur26.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP kongresinde Pakdemirli konuşurken gerginlik yaşandı 
</HEADLINE>
<TEXT>

     ANAP Genel Başkan Adayı Ekrem Pakdemirli'nin, yaptırdıkları ankette Ali Talip Özdemir'in Genel Başkan olarak görülmek istendiği sonucunun çıktığını söylemesi üzerine, kongre salonunda gerginlik yaşandı. 
     Pakdemirli, 3. Olağanüstü Büyük Kongresi'nde genel başkan adayı olarak yaptığı konuşmada, kongrelerde tansiyonun yükselebileceğini, ancak bunun hakaret düzeyine vardırılmaması gerektiğini söyledi. 
     ANAP'ın yaralı bir dev olduğunu ve adayların bu devin ayağa nasıl kaldırılacağı konusunda önerilerini sıraladıklarını anlatan Pakdemirli, siyasete mutlaka yeni yüzlerin kazandırılması, kadın ve gençlik kollarının aktif hale getirilmesi, tüzük değişikliğinin yapılması gerektiğini ifade etti. 
     Pakdemirli, ''Bir genel başkan adayımız da kürsüye gelip, 4. bir partiye geçmeyeceğine dair söz versin'' dedi. 
     Lütfullah Kayalar'ın genel merkez tarafından yapıldığı belirtilen ankete ilişkin eleştirilerine de değinen Pakdemirli, Kayalar'ın kamuoyu araştırmasını yanlı bulduğunu ancak bunun doğru olmadığını savundu. 
     Ankette birçok soru olduğunu ve bu sorularda değişik isimlerin öne çıktığını belirten Pakdemirli, '' Genel Başkan olarak kimi görmek istiyorsun sorusunda Ali Talip Özdemir çıktı'' dedi. 
     
     PAKDEMİRLİ, PROTESTO EDİLDİ 
     Pakdemirli'nin bu sözleri üzerine bazı partililerden ve Kayalar'ın taraftarlarının bulunduğu tribünlerde bulunan izleyicilerden ıslık sesleri ve protestolar yükseldi. 
     Ekrem Pakdemirli'nin ıslıklayanları uyararak, ''ANAP kongresinde ıslık sesi duymak istemiyorum'' demesi üzerine, tribünlerden 'yuh' sesleri gelmeye başladı. Bunun üzerine Divan Başkanı Şükrü Yürür araya girerek, izleyicilerden sakin olmalarını istedi. Yürür, aksi takdirde taşkınlık yapan izleyicilerin salon dışına çıkarılacakları uyarısında bulundu. 
     Protestoların kesilmemesi üzerine Pakdemirli, tribünlere doğru ''Kesin, oturun orada'' diye seslendi. Pakdemirli daha sonra delegelere dönerek, ''Bakın iktidara kimi getirmek istiyorlar Bunlar memleketi batırırlar'' dedi. 
     Bu sırada bazı partililer de kürsüye doğru gelerek Pakdemirli'ye tepki gösterdiler. Pakdemirli de tepki gösterenlere ''geri çekilin'' anlamında bir süre elini salladı. Pakdemirli daha sonra protestoculara ''Gelin indirin indirebiliyorsanız. Sıkıysa gelin indirin'' dedi. 
     
     ''SATILMIŞLAR...'' 
     Diyarbakır eski Milletvekili Sebgetullah Seydaoğlu'nun da bu sırada cebinden çıkardığı paraları kürsüye doğru göstererek, ''Satılmışlar'' diyerek bağırdığı görüldü. Kürsüye yürümek isteyen bazı partililer ile Seydaoğlu, partili arkadaşları ve güvenlik görevlilerinin müdahalesiyle kürsüden uzaklaştırıldı. 
     Bu sırada Divan Başkanı Yürür yeniden araya girerek, gerginliğin artmaması için Pakdemirli'den sözlerini uzatmamasını istedi. 
     Pakdemirli'de, ''Ben de ağabeylik yapıyorum ve yarışa girmiyorum'' diyerek adaylıktan çekildiğini açıkladı. 
     ANAP 3. Olağanüstü Büyük Kongresi'nde gerginlik, ilk olarak Işın Çelebi'nin Ali Talip Özdemir'in lehine adaylıktan çekildiğini açıklamasıyla başladı. Perihan Genç ve Yaşar Barut'un Özdemir'in lehine adaylıktan çekildiklerini açıklamaları sırasında da Lütfullah Kayalar'ın taraftarları protesto gösterilerinde bulundu. 
     Gerginlik, Pakdemirli'nin konuşması sırasında hat safhaya çıktı. Olayların büyümesinin önlenmesi amacıyla, taşkınlık yapan bazı partililer güvenlik görevlilerinin müdahalesiyle salondan çıkarıldı. 
     Çevik Kuvvet Şube Müdürlüğü'ne bağlı ekipler, herhangi bir olumsuzluk yaşanması ihtimaline karşı salonun giriş kısmında tedbir aldılar. 
     
     AŞIRIM SÖZ İSTEDİ 
     Öte yandan, Genel Başkan adaylarından Adil Aşırım, Pakdemirli'nin kendisine sataştığını belirterek, Divan Başkanlığı'ndan söz istedi. 
     Aşırım, yaptığı konuşmada, Pakdemirli'nin ''bir aday arkadaşımız da 4. bir partiye geçmeyeceğine söz versin'' sözlerini eleştirerek, ''Yalan söylüyor, ben parti değiştirmedim'' dedi. 
     Adil Aşırım'ın sözlerini uzatması üzerine Divan Başkanlığı'nca mikrofonu kapatıldı. Aşırım, bu kez mikrofonsuz konuşmayı denedi, ardından da delegelerin bulunduğu tribünlere giderek açıklamalarda bulundu. 
     





</TEXT>
</DOC>
