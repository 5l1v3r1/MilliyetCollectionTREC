<DOC>
<DOCNO> 149465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/spor/aspo.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal ıskalamadı 1-2 
</HEADLINE>
<TEXT>

Beşiktaş, zirve yarışında kritik bir dönemeci daha hasarsız atlattı, Malatya'da Sergen'in süper futboluyla üç puanı buldu, liderlik koltuğuna yine kuruldu 
     BİLAL MEŞE 

     90 dakika 
     Malatya İnönü Stadı'ndaki 90 dakikalık mücadelede, futbol adına doğrusu fazla güzellikler izleyemedik. Zirvede adeta diken üstünde oturan Beşiktaş, maç süresince akıllı oynadı. Savunmasını sağlam tutan Kartal, rakibi Malatyaspor karşısında altın değerindeki üç puanı ilk yarıda bulurken, bundaki en büyük faktör de tartışmasız yine Sergen'di. Beşiktaş'ı en kritik maçlarda sırtlayan süper solak, ilk yarıda muhteşem bir gol attı, bir de attırdı. 
     Puan cetvelinde orta sıralarda bulunan Malatyaspor, bal vermeyen arı gibiydi. Ofansta zaman zaman çok adamla Beşiktaş kalesine inen ev sahibi, Ali Eren, Ronaldo ve Zago'dan kurulu savunmayı geçmekte zorlandı. Özellikle Ali Eren, Malatya'nın gol siyahı Hasan Özer'e nefes aldırmazken, inanılmaz savaş verdi. Malatyaspor adına 90 dakikalık mücadelede, gol dışında hafızalarda kalacak sadece bir pozisyon var. O da 85. dakikada Sertan'ın direkte patlayan şutuydu. 
     7. dakikada Ahmet Dursun, rakip kaleyi yokladı, kaleciden döndü. 
     19. dakikada Giunti topla indi, ceza alanına kesti, savunmadan sekti. Arka direkte Ahmet Dursun yeniden vurdu. Top az farkla auta gitti. 
     Dakika 23 Sergen'in muhteşem frikik golü... Serdar'ın düşürülmesinden kazanılan serbest vuruşu yaklaşık 25 metreden Sergen kullandı. Rakip savunma ve kaleci Miloşevski topu filelerde gördü. 
     40. dakikada Serdar soldan indi. Topu göbekte Sergen ile buluşturdu. Bu futbolcu, sağdan hareketlenen Kaan Dobra'nın önüne yuvarladı. Tecrübeli oyuncunun gelişine sert vuruşu çatala takıldı. 
     İlk yarıyı iki farkla kapatan Beşiktaş, skoru sağlama almak amacıyla 56. dakikada yine Malatya kalesine yüklendi. Pancu ara pasıyla Sergen'i buluşturdu. Tecrübeli futbolcu dönerek sert vurdu. Defansa çarpan top kornere gitti. 
     Bu dakikadan sonra karşılaşmayı rölantiye alan Beşiktaş, Malatya'yı cesaretlendirdi. 74. dakikada Mert'in soldan korner atışına ceza alanı içinde iyi yükselen Tolga'nın kafa şutu üstten az farkla auta gitti. 
     Her hattıyla savunmaya çekilen Beşiktaş, 86. dakikada Sertan'ın şutu direkten dönünce, yüreği ağzına geldi 
     Malatya'nın gol çırpınışları uzatma dakikalarında kendini gösterdi. 90 2'de Serkan'ın sağdan kullandığı korner atışında Beşiktaş savunması uyudu, arka direkte kaptan Mert zor pozisyonda gelişine sert vurdu 1 - 2. 
     Beşiktaş, zirve yarışında Malatya deplasmanından da firesiz çıkarken, Sergen'i kaybetti Futbolunu her zaman ayakta alkışladığımız yıldızın ilk yarıda gördüğü sarı kartı ona hiç yakıştıramadım. 
     
Son kayıp Sergen      Malatya maçında sarı kart gören yıldız futbolcu cezalı duruma düştü. İlhan Mansız ve İbrahim'den sonra Sergen de Diyarbakır maçında yok 
     Üst üste gelen şanssızlıklar 
     SÜPER Lig'de emin adımlarla şampiyonluğa koşan Beşiktaş, sakat ve cezalı futbolcular nedeniyle zor bir dönem yaşıyor. Pancu'dan tam randıman alamayan, burnu kırık Ahmet Yıldırım'ı sahaya süremeyen Lucescu, İlhan Mansız'dan sonra Sergen ile yıkıldı. Malatyaspor maçında sarı kart görerek cezalı duruma düşen Sergen, hafta içinde oynanacak Diyarbakır erteleme maçında forma giyemeyecek. 
     
     Tekmelere isyan etti 
     SERGEN, sarı kart gördüğü pozisyonda kasıtlı bir faul yapmadığını iddia etti. Yıldız futbolcu, "Ben daha ağır darbelere maruz kaldım. Sürekli tandonlarıma vurdular. İki kere, üç kere derken, futbol hayatınızı bitirecek sakatlık meydana gelir. Hakeme şikayet ettim, ama oralı bile olmadı. Bizim gibi oyunculara, özellikle arkadan yapılan faullere dikkat edilmeli" ifadelerini kullandı. 
     
     Maçın hakemi 
İki hata      KUDDUSİ Müftüoğlu ligin tartışmasız en iyi hakemlerinden biri. Ancak dünkü karşılaşmada bir - iki hatasıyla göze battı. İlk yarıda Zago'nun, Hasan'ı ceza alanında yaka paça indirişi penaltı tartışması yarattı. Malatya'nın sert futboluna karşı kartlarını çıkarmakta da gecikti. 
     


SPOR 





























</TEXT>
</DOC>
