<DOC>
<DOCNO> 114585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/spor/spo02.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
OKTAY'A UYARI 
</HEADLINE>
<TEXT>

Abdullah ve Oktay dün ilk kez PAF takımıyla antrenmana çıktı. Yönetici Ekşioğlu ile Cemil Turan, Oktay’dan artık susmasını istedi 
     YUSUF DURSUN 

     Üzgün geldiler 
     LORANT’IN isteği üzerine kadro dışı bırakılan Abdullah ve Oktay dün ilk kez PAF takımıyla antrenmana çıktılar. Dereağzı Tesisleri’nde önce genç futbolcularla tanışan iki futbolcu, teknik heyetle bir toplantı yaptıktan sonra idmana katıldılar. İki futbolcu da üzgün görünürken, Oktay ayağındaki problem nedeniyle idmanı yarıda bırakıp, soyunma odasına gitti. 
     
     Çok konuşma’ 
     KIRGIN futbolcuyla bir toplantı yapan Altyapı Sorumlusu Cemil Turan ile yönetici İlhan Ekşioğlu, Oktay’ın medyada yer alan sözlerinin çok ağır olduğunu belirterek, bundan sonra daha ılımlı olmasını ve susmasını istediler. Oktay, ise gelecek her teklife açık olduğunu söyledi, Lorant için "Antrenörlüğüne bir lafım yok. Ancak kötü bir insan. Benim ekmeğim ile oynadı. Onu Allah’a havale ediyorum" dedi. 
     
     Kapı açık’ 
     ABDULLAH ise kararı doğru bulmadığını ancak saygı duyduğunu, zamanı gelince konuşacağını belirtti. Basın sözcüsü Atilla Kıyat ise, iki futbolcuya da A takımının kapısının kapanmadığını iddia ederek, "Lorant’ın kendilerinden ne konularda şikayetçi olduğunu kamuoyuyla paylaşmadık. Çünkü yıpranmalarını istemedik. Lorant’ın raporunda belirttiği nedenleri açıklasaydık bu kapı baştan kapanırdı" diye konuştu. 
     
Revivo düstü      YUSUF KOBAL 

Taktik antrenmanda Ariel Ortega oyun kurucu olunca İsrailli futbolcu bir kenara çekildi, arkadaşları tarafından teselli edildi 
     Toplar Ortega’ya 
     FENERBAHÇE’NİN dünkü taktik çalışmasında futbolcularına adam markajı yaptırtan Lorant, tüm topların Ortega’da toplanmasını istedi. Serbest oynayan Arjantinli futbolcu, adamını eksiltenden aldığı paslarla, oyun kuruculuk görevini üstlendi ve atakları organize etmeye çalıştı. Ancak bugüne kadar bu görevi üstlenen Revivo’nun aynı çalışmaya alınmaması üzerine saha kenarına gidip, yere yatması dikkati çekti. 
     
     Revivo moralsiz 
     ÇALIŞMA sırasında İsrailli oyuncuyu markaj grubuyla çalıştıran Lorant, çok kısa bir süre topla buluşmasına izin verdi. Kendi grubunun sırası bitince bir kenara çekilip çalışmayı uzaktan seyretmeyi tercih eden Revivo’nun yanına önce kaptan Ogün, sonra da Serhat geldi. İsrailli futbolcunun moralsiz gözükmesi üzerine arkadaşlarının gönlünü almaya çalışan oyuncuları Lorant görmedi. 
     
     Yeni tertip 
     ALMAN hocanın Gençlerbirliği maçına değişik bir tertip çıkarmaya çalıştığı öğrenildi. Tuncay ve Rapajc’e forma vermeye hazırlanan Lorant, Washington’u da yedeklerin arasında oynattı. Çok formda gözüken ve dünkü antrenmanda çalım şov yapan Ceyhun’un da alternatifler arasında olduğu öğrenildi. Cuma gününe kadar antrenmanları basına kapatan Lorant, Abdullah ve Oktay ile ilgili soruları cevaplamayacağını bildirdi. 
     
Rüştü tam gaz      BELİNDEKİ ve karın kaslarındaki sakatlık nedeniyle sezon başından beri tedavi gören Rüştü, dün ilk kez tam kapasite ile antrenman yaptı. Ağrılar nedeniyle maçlara hazırlıksız çıkmak zorunda kalan yıldız kaleci, dün Nurettin Yıldız’ın yönetiminde en zorlu hareketleri başarıyla yaptı. Zaman zaman yüzünü ekşitmesine rağmen antrenmanı bir problem yaşamadan bitirdi. 
     RÜŞTÜ’NÜN doktorların tüm uyarılarına rağmen böyle bir antrenman yapmaya kendisinin karar verdiği öğrenildi. Hafta içinde Deportivo’nun da transfer listesine giren milli kalecinin başka bölgelerinde sakatlıklar yaşamamak için fedakarlık yaptığı belirtildi. Rüştü ile birlikte Oğuz ve Volkan’ın da oldukça istekli görünmesi dikkati çekti. 
     
Sponsorlar sırada      FENERBAHÇE Şükrü Saracoğlu Stadı’nın, UEFA heyeti tarafından yapılan denetleme sonrasında "özel statü"ye kavuşması ve Şampiyonlar Ligi finalinin oynatılması yönünde eğilim olması, sponsorların da iştahını kabarttı. Mart ayında yıkılıp, yeniden yapılacak olan numaralı tribün için yönetimin bir çok firma ile görüştüğü, ancak Uzan Grubu’yla anlaşmak üzere olduğu belirtildi. 
     
Biletler el yakıyor      Fenerbahçe Yönetimi, Panathinaikos maçının bilet fiyatlarını belirledi. Kale arkası tribünleri 15, Maraton alt 50, üst 40, numaralı 50, aile vip 100, özel vip ise 125 milyon liradan satışa çıkartılacak. 
     



 SPOR 



























</TEXT>
</DOC>
