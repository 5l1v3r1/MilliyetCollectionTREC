<DOC>
<DOCNO> 104132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/siyaset/siy10.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan yakınları genel müdür oldu 
</HEADLINE>
<TEXT>

Bakan Yılmaz Karakoyunlu, seramikçi danışmanını, basın danışmanını ve Yücelen’in kayınbiraderini genel müdür yaptı 
     ELÇİN ERGÜN Ankara 

     Seramik mezunu danışmanı Hakan Yıldız’ı önce genel müdürlüğe, ardından Özelleştirme İdaresi başkan yardımcılığına atayan Devlet Bakanı Yılmaz Karakoyunlu, bu kez de Basın Danışmanı Osman Yazıcı’yı Kristal Tuz’a Genel Müdür yaptı. Karakoyunlu ayrıca, eski İçişleri Bakanı Rüştü Kazım Yücelen’in kayınbiraderi Namık Sinanoğlu’nu da, Et - Balık Kurumu Genel Müdürlüğü’ne getirdi. 
     Özelleştirme İdaresi’ne bağlı bulunan kuruluşlara genel müdür atama yetkisini elinde bulunduran Karakoyunlu, ilk olarak Başbakanlık’ta müşavir kadrosunda olan Yazıcı’yı Kars’taki Kristal Tuz Genel Müdürlüğü’ne atadı. 12 yıllık memuriyeti olan Açıköğretim mezunu Yazıcı’nın, Başbakanlık kadrosundaki 5400 olan ek göstergesi de 6400’e yükseldi. 
     Öte yandan yılbaşında, özelleştirme kapsamında bulunan TÜGSAŞ’a bağlı Azot Sanayi Genel Müdür Yardımcılığı’na getirilen Sinanoğlu, "terfi" etti. Sinanoğlu, ÖİB tarafından Sümerbank’la birleştirilerek kapatılması kararlaştırılan Et - Balık Kurumu Genel Müdürlüğü’ne atandı. 
     ÖİB’deki genel müdürlüklere yapılan bu atamaların ardından Sinanoğlu ve Yazıcı 6 ay süreyle bu kadroyu taşımaları koşuluyla, başka bir görevde olsalar dahi, "genel müdür" kadrosundan emekli olacak. Sinanoğlu ve Yazıcı, emekli olduklarında da yaklaşık 1.5’er milyar lira emekli maaşı alacak. 
     



 SİYASET 



















</TEXT>
</DOC>
