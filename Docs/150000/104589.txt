<DOC>
<DOCNO> 104589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sondun11.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Konseyi yarın yoplanıyor. 
</HEADLINE>
<TEXT>

     AB üyesi ülkelerin dışişleri bakanlarından oluşan AB Genel İşler Konseyi, Danimarka'nın Elseneur bölgesinde iki gün sürecek gayrı resmi toplantılarını yarın başlatıyor. 
     AB Dönem Başkanı Danimarka'nın Dışişleri Bakanı Per Stig Möller yönetiminde yapılacak Konsey toplantısının gündeminde, Türkiye-AB ilişkileri ve Türkiye'de yapılan reformların değerlendirmesi de yer buluyor. 
     Dönem Başkanı Danimarka, Aralık ayında yapılacak Kopenhag Zirvesi'nde Türkiye'nin AB'ye tam üyelik müzakerelerinin başlangıç tarihinin belirlenmesi beklentisi içinde olduğunu hatırlatarak, Konsey'in tavır belirlemesine ilişkin görüşmelerin önemi üzerinde duracak. Yetkililer, bu konuda net bir tavır belirlenmeden önce, AB'nin yürütme organı olan Komisyon'un, 16 Ekim'de, Türkiye'nin yıllık ilerleme raporunu açıklamasının ve Türkiye'de yapılacak olan genel seçimlerin sonuçlarının bekleneceğini, ancak ''değişik olasılık ve senaryolara göre çeşitli formül arayışlarının'' sürdüğünü ifade ediyorlar. 
     Elseneur'deki toplantıda Irak konusu da önemli gündem maddelerinden birini oluşturuyor. AB Konseyi, ABD'nin Irak rejimine karşı düzenlemeyi planladığı askeri harekat konusunda ortak tavır belirleyemiyor. Geçen Mart ayında yapılan Barselona Zirvesi'nde de konuyu gündeme alan dışişleri bakanları, görüş birliğine varamamışlardı. Belçika gibi bazı ülkeler, AB'nin, BM müfettişlerine kapıları açması için Irak'ı ikna girişimleri başlatmasını önerirlerken, İngiltere, ABD'ye karşı bir tavır belirlenmesine karşı çıkıyor. 
     AB Genel İşler Konseyi, Ortadoğu konusunu da görüşecek. Dönem Başkanı Danimarka, 2005 yılında Filistin devleti kurulmasına destek verilmesini istiyor ve bunun, terörizme de çözüm getireceğine inanıyor. Möller, Filistinlilerin bir devlet kurulacağını görmeden reformları gerçekleştirmelerinin ve terörü engelleyebilmelerinin mümkün olmadığını savunuyor. 
     AB Konseyi, son haftalarda Avrupa'da yaşanan doğal felaketleri ve bu felaketlerden zarar gören üye ve aday ülkelerin yararlanacağı yardım fonu konusunu da görüşecek. 
     Elseneur'deki Konsey toplantısı gayrı resmi olduğu için somut kararlar alınmayacak. 
     Toplantılar Cumartesi günü son bulacak. 
     





</TEXT>
</DOC>
