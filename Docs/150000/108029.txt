<DOC>
<DOCNO> 108029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/yasam/yas04.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Seni böyle mi arayacaktım 
</HEADLINE>
<TEXT>

Oysa deprem enkazından kendisinden önce çıkmıştı Serkan. Ancak Emine Cebeci, üç yıldır hiçbir haber alamadı yavrusundan. Ve ölü ya da diri oğluna kavuşmak isteyen anne, kimliksiz mezarları açtırdı... 
     BAHAR KAYMAKÇI Kocaeli DHA 

     Her şey hepimizin hayatında bir iz bırakan o gece başladı 17 Ağustos depreminin yaşandığı gecede... 20 yaşındaki Serkan Yapıcı da Gölcük’te enkaz altında kalanlardandı... O, annesi Emine Cebeci’den önce enkazdan çıkarıldı ve hastaneye götürüldü. Anne Emine hastanede kendine gelir gelmez oğlunu sordu ancak o gün bugündür hiçbir haber alamadı Serkan’ından’... 
     Oğlunun kayıp’ olmasına dayanamıyordu Emine Cebeci, öldüyse bilmeliydi... Bir hukuk mücadelesi başlattı ve çabaları ilk sonucunu verdi. Gölcük’ün Saraylı köyündeki 17 Ağustos Mezarlığı’na kimliksiz gömülen 11 kişiye ait mezar DNA testi için açılarak cesetler incelemeye alındı. 
     
     Enkazda konuşuyorlardı 
     Depreme Kavaklı Mahallesi’nde yakalanan Cebeci, 20 yaşındaki oğlu Serkan’la birlikte 10 saat enkaz altında kaldı. Kurtarma ekipleri önce Serkan’ı çıkardı. Ayağından yaralı olan Serkan, enkaz altındaki annesiyle bir süre konuştu ve onun da çıkarılmasını bekledi. Ancak yaralı genç, annesi çıkarılmadan önce Gölcük Deniz Hastanesi’ne götürüldü. Hastane kayıtlarına göre buradan gemiyle GATA’ya sevk edilmek üzere Poyraz Rıhtımı’na gönderilen Serkan’dan bir daha haber alınamadı. 
     
     DNA testi yapılmasını istedi 
     Anne Cebeci aradan geçen 3 yıllık sürede oğlunun bulunması için çalmadık kapı bırakmadı ve sonunda mahkemeye başvurarak Saraylı köyündeki kimsesizlere ait mezarların açılarak cesetlere DNA testi yapılmasını istedi. Bir dizi yasal işlem sonunda mezarlar dün, Gölcük Asliye Hukuk Mahkemesi H kimi Türkan Gürpınar gözetiminde açıldı. Mezarlar açılırken uzmanların yanı sıra bir diğer kayıp yakını Metin Turgut da oradaydı. 
     Mezarlardaki cesetlerin çürüdüğü gözlenirken, ölenlerin elbiseleriyle gömüldüğü anlaşıldı. Kocaeli Üniversitesi Tıp Fakültesi Adli Tıp Anabilim Dalı Öğretim Üyesi Doç. Dr. Ümit Biçer, DNA testi yapılmadan önce her mezardaki verilerin ve elbiselerin detaylı şekilde inceleneceğini belirterek, "İskeletlerde fiziksel tespit yapacağız. Ayrı ayrı numaralandırılan iskeletler DNA testi için İstanbul Adli Tıp Kurumu’na gönderilecek. Sonuçlar birkaç ay içinde açıklanacak" dedi. 
     
     Böyle aramak istemezdim’ 
     Mezarların açılışı sırasında gözyaşlarını tutamayan anne Cebeci şunları söyledi , "Mezarların açılmasının iyi bir şey olmadığını biliyorum. Ben oğlumu böyle aramak istemezdim. Onu sağ veya ölü, mutlaka bulmak istiyordum. Aslında bunu devletin daha önce yapması gerekiyordu. Biz kayıp aileleri 3 yıldır tükendik." 
     



 YAŞAM 





















</TEXT>
</DOC>
