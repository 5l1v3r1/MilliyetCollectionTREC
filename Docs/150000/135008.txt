<DOC>
<DOCNO> 135008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/soneko01.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Nema zirvesinde sevindirici haber çıktı... 
</HEADLINE>
<TEXT>

     Ekonomiden Sorumlu Devlet Bakanı Ali Babacan ile işçi ve memur konfederasyonları zorunlu tasarruf fonunda biriken paraların ödenmesi konusunda anlaştı. Buna göre, tasarruf kesintileri ve devlet-işveren katkılarından oluşan anapara ödemesinin en geç nisan, mümkün olması halinde de mart ayında yapılması karlaştırıldı. 
     Zorunlu tasarruf hesabında biriken paraların tasfiyesi konusunda görüşmek üzere işçi, memur ve hükümet temsilcileri yaklaşık altı buçuk saat süren bir toplantı yaptı. 
     Toplantıya Devlet Bakanı Ali Babacan, Hazine, Devlet Planlama Teşkilatı ve Maliye Müsteşarları ile TİSK Başkanı Refik Baydur, Türk-İş Başkanı Salih Kılıç, DİSK Başkanı Süleyman Çelebi, HAK-İŞ Başkanı Salim Uslu, KESK Başkanı Sami Evren, Kamu Sen Başkanı Bircan Akyıldız, Memur Sen Başkanı Fatih Uğurlu ve BASK Başkanı Resul Akay katıldı. 
     Toplantının ardından Emek Platformu dönem sözcüsü Sami Evren ile Ali Babacan ortak bir açıklama yaptı. Evren'in yaptığı açıklamaya göre, tasarruf kesintileri ve devlet-işveren katkılarından oluşan anapara ödemesinin en geç nisan ayında, mümkün olması halinde de mart ayında yapılması kararlaştırıldı. Geri kalan tutarın ise 2004, 2005 ve 2006 yıllarında, mart haziran eylül ve aralık aylarında olmak üzere 10 taksitte ödenmesi karara bağlandı. Bu tutar ise enflasyonun üzerinde tüketici fiyatları artışına artı beş puan uygulanarak değerlendirilecek. Hak sahiplerini madur etmeyecek şekilde Meclis'teki çalışanların tasarruflarını teşvik hesabının tasfiyesine ilişkin tasarının ikinci ve sekizinci maddelerinde değişiklik yapılmasını ve 2007 yılında bitirilmesi öngörülen ödeme takviminin geriye çekilmesi gerektiği belirtildi. Evren, üzerinde görüş birliği sağlanan konuların yanında ödemelerin daha makul bir takvim çerçevesinde yapılmasının beklenti olarak talep edildiğini kaydetti. 
     Devlet Bakanı Ali Babacan ise, çalışanlarının tasarruflarının teşvik fonundaki birikimlerin on milyondan fazla çalışanı ilgilendirdiğini belirterek, çalışanları memnun edecek bir çözüm üzerinde ısrarlı olduklarını kaydetti. Babacan çalışanların haklarını korumak için çalışırken genel kamu maliyesini de dikkate aldıklarını, bunun ülkenin ekonomik istikrarı açısından önemli olduğunu kaydetti. 
     Öte yandan toplantıda ülkenin içinde bulunduğu genel ekonomik sorunların da anatıldığı belirtilirken, Devlet Bakanı Babacan'ın "Türkiye'nin durumunun sisli yolda araba kullanmaya benziyor" dediği kaydedildi. 
     
     ÖDEME TAKVİMİ 

     Toplantıda, mevcut koşulların değerlendirildiğini kaydeden Evren, hükümetin, Çalışanların Tasarruflarını Teşvik Hesabı'nın tasfiye yaklaşımının, genel olarak iyi niyetli ve olumlu bulunduğunu söyledi. 
     Evren, nemaların ödenmesine ilişkin takvim konusunda şunları kaydetti 
     ''Sendikal örgütler, hükümetin yasa tasarısında önerdiği, tasarruf kesintileri ve devlet-işveren katkılarından oluşan anapara ödemesinin en geç Nisan 2003 içinde, mümkün olması halinde Mart 2003 içinde yapılmasını, geri kalan tutarın 2004, 2005 ve 2006 yıllarında Mart, Haziran, Eylül ve Aralık aylarında olmak üzere 10 taksitte ödenmesini, bu tutarın enflasyonun üzerinde TÜFE artı yıllık 5 puan uygulanarak değerlendirilmesini, hak sahiplerini mağdur etmeyecek şekilde TBMM'deki tasfiyeye ilişkin tasarının 2. ve 8. maddesinde değişiklik yapılmasını, 2007 yılında bitirilmesi öngörülen ödeme takviminin geriye çekilmesini olumlu karşılamıştır. 
     Böylece üzerinde görüş birliği sağlanan hususların yanında, ödemelerin daha makul bir takvim çerçevesinde yapılması beklenti olarak talep edilmiştir.'' 

     
</TEXT>
</DOC>
