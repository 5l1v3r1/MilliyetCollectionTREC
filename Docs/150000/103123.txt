<DOC>
<DOCNO> 103123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sondun13.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan Gizli Servisi "Sonbaharda terörist saldırısı olabilir" 
</HEADLINE>
<TEXT>

     İtalya İçişleri Bakanlığı'na bağlı olarak görev yapan ''Sisde'' adlı gizli servisin başkanı Mario Mori, sonbahar aylarında terörist saldırısı olabileceği uyarısında bulundu. 
     İtalya'nın Rimini kentinde düzenlenen bir toplantıda konuşan Mori, sonbaharda başta İtalya'da faaliyet gösteren Kızıl Tugaylar olmak üzere, diğer terörist grupların olası saldırılarılarına karşı dikkatli olmak gerektiğini ifade etti. 
     İtalya'da bulunan İslami kültür merkezlerinin sayısının 1996 yılında 125, bugün ise 500'den fazla olduğunu kaydeden Mori, ''Bu merkezler, devamlı birbirleriyle irtibat halinde Müslümanları içlerine alıyorlar ve anlaşılmayan dilde konuşuyorlar. Onları her an terör eylemlerinde kullanabilirler. Müslümanların büyük çoğunluğu iyidir, ama bu merkezlerin sayısının büyümesi düşündürüyor'' dedi. 
     Mori, İtalya'da son yıllarda terör şüphesiyle 108 kişinin yakalandığını belirterek, bunların hemen hemen hepsinin Mısır, Tunus, Fas, Cezayir ve Libya vatandaşı olduğunu açıkladı. 
     İtalya'da faaliyet gösteren terör yanlısı örgütlerin daha çok lojistik destek verdiğini kaydeden Sisde başkanı, ''gizli servis ekiplerinin olaylara seyirci kalmadığını, ancak bunların hepsini durduramayacağını'' ifade etti. 
     Öte yandan İtalya'nın yüksek tirajlı gazetelerinden Corriere della Sera, Cezayir'de ''Notre Dame d'Afrique'' adlı bir kilisenin önünde bulunan Arapça yazılı bir tehdit mesajından sonra, İtalya İçişleri Bakanlığı'nın Papa'ya olası bir terörist saldırı konusunda alarma geçtiğini yazdı. 
     Gazetenin haberinde, İtalya Başbakanı Silvio Berlusconi'nin korumalarının da artırıldığı belirtildi. 
     





</TEXT>
</DOC>
