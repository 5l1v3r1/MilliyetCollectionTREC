<DOC>
<DOCNO> 118770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/spor/spo02.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ATİNA'DA GERİLİM 
</HEADLINE>
<TEXT>

Fenerbahçe kafilesi, Yunanistan’a tur için iddialı gitti. Atina’ya indiğinde müthiş bir güvenlik çemberiyle sarıldı, bir kişiyi beş polis korudu, helikopterler de devreye girdi 
     YUSUF KOBAL 

     "Onlardan iyiyiz" 
     SARI - Lacivertliler, 154 kişilik kafile ve özel bir uçakla Atina’ya gitti. Hareket etmeden önce yöneticiler tur için emin konuşurken, oyuncular da, "Biz onlardan iyi bir takımız. İstanbul’da çok gol kaçırdık. Turu geçen taraf biz olacağız" açıklamasını yaptılar. Fenerbahçe’nun uçağı havalimanına indiğinde sadece iki görevlinin bulunması nedeniyle pasaport kontrolünde yığılma olunca futbolcular kayıtlarına bakılmaksızın içeri alındı. Polis, pasaportları daha sonra kayda geçirdi. 
     
     Devlet koruması 
     KAFİLE Atina’ya ayak bastığında olağanüstü güvenlik önlemleriyle karşılaştı. Sarı - Lacivertliler’i şehir merkezindeki otellere kadar çok sayıda resmi ve sivil polis, motosikletli polisler ve helikopterler korudu. Aralarında 40 kişilik VIP taraftar ile 23 gazetecinin de yer aldığı 4 otobüsten oluşan kafilenin güvenliği için Atina’da tüm yollar trafiğe kapatıldı. Devlet koruması eşliğinde havalimanından şehire getirilen Fenerbahçe’nin kaldığı otele de çok sayıda polis yerleştirildi. 
     
     "Tek dolaşmayın" 
     YUNAN polisi, tek tek gelen tüm Türkler’in isimlerini aldı. Otellerden tek başlarına çıkmamalarını, grup halinde dolaşmamalarını istedi. Bu arada Türkler için herhangi bir tur düzenlenmesine izin verilmedi. Atina’da yapılan tek organizasyon, Yunanlı gazetecilerin, Türk medyasına verdiği akşam yemeği oldu. Başkan Aziz Yıldırım ve yöneticilere özel koruma önlemi alındı. Sivil polislerin de devreye girmesiyle her Türk’ün beş polisin denetimi altına alındığı gözlendi. 
     
İnanmasak gelmezdik’      WERNER Lorant, iyi konsantre olup, Atina’dan mutlu döneceklerini söyledi. Fenerbahçe’nin çalıştırıcısı, sorumluluklarının bilincinde olduklarını vurguladı ve "Tura inanıyorum. Yoksa buraya hiç gelmemize gerek kalmazdı" yorumunu yaptı. Oyuna hızlı başlamaları gerektiğini kaydeden Alman hoca, "Yoksa bir dahaki turu kesinlikle göremeyiz" uyarısında bulundu. 
     TAKTİK kadar futbolcularının kazanma hırsının da büyük önem taşıdığına değinen Lorant, "Oyuncularımın bunu sahada göstermeleri gerekir. Taraftar gelmemesi beni çok üzdü. Şimdi daha çok çalışmamız gerekecek" ifadelerini kullandı. Tecrübeli teknik adam, Panathinaikos’un zayıf noktalarını değerlendirecek şekilde bir kadro kurmaya çalışacağını da ifade etti. 
     
Koz Ortega      ALMAN teknik adam, Panathinaikos karşısında hücumda Serhat-Ortega ile gol arayacak. Lorant, Arjantinli futbolcunun rakibin katı savunmasını açacağını düşünüyor. Lorant’ın, orta sahada ise Ceyhun ile Rapajc arasında tercih yapmakta zorlandığı bildirildi. Fenerbahçe, son çalışmasını dün akşam maçın oynanacağı stadda yaptı. 
     İDMANA sakatlığı geçen Washington da katıldı. Lorant, antrenman sırasında Tuncay ve Serhat’a özel ilgi gösterdi. Kanat çalışmasının ardından yarı sahada çift kale maç yapıldı. Lorant, zaman zaman oyuncularını saha içinde toplayarak, daha agresif oynamaları konusunda uyardı. Mustafa ilk kez takımla çalıştı. n YALÇIN TÜRK 
     
Kriz böyle önlendi      ENGİN VEREL 

     SARI - Lacivertliler’de iki gün önce patlak veren Washington krizinin perde arkasında çarpıcı olaylar yaşandığı ortaya çıktı. Felipe’nin, Galatasaray’da yaptığı çıkışı kendisine örnek alan Brezilyalı futbolcu, önceki gün yönetime "Ben de uyum sağlayamadım, ayrılmak istiyorum" mesajını yollamıştı. Bunun üzerine Washington’un menajeri Gilbert, Frankfurt’tan çağrıldı. 
     BAŞKAN Aziz Yıldırım, Dış İlişkiler Sorumlusu Sadettin Saran, Washington ve Menajer Gilbert toplantıda bir araya geldi. Brezilyalı futbolcu, öncelikle "Bana verilen 10 bin dolarlık cezayı kabul etmiyorum. Ayrıca bir ceza daha verilecekmiş, onu da kabul etmiyorum" restini çekti. Başkan Aziz Yıldırım ve Sadettin Saran, Brezilyalı oyuncunun bu isteklerini kabul etti. 
     MENAJER Gilbert, 300 bin dolarlık alacağının hesabına yatırılmaması halinde, Washington’un, Atina’ya gitmeyeceğini de bildirdi. Yönetim bu isteğe de olumlu yanıt verdi. Ancak menajer Gilbert’in önceki gece 23.15’te paranın yanlış hesaba yatırıldığını bildirmesiyle, bu hata da hemen düzeltildi. 300 bin dolar havale edilince, Washington ayrılmaktan vazgeçti. 
     
400 bilet satışta      FENERBAHÇE Başkanı Aziz Yıldırım, ellerinde bilet olduğunu, isteyenlerin kendilerine ayrılan tribünden karşılaşmayı izleyebileceğini söyledi. Vize verilmemesi nedeniyle kulübün bilet satmadığını belirten Yıldırım, "Burada isteyen olursa kendilerine bilet verebiliriz. 150 VIP bileti satıldı. Henüz 400 bilet için bize müracaat eden olmadı" diye konuştu. 
     GALATASARAY maçının ardından yapılan taraftar operasyonunu değerlendiren Yıldırım, şöyle konuştu "Polis, bazı gazetecilerin ilişkisini tesbit etti. Bir dernek başkanı tribünleri parçalamaktadır. Dönüşte geniş açıklama yapacağım. Gerçek taraftar küfür edene, yabancı madde atana gerekirse tokat vuracak. Hükmen mağlubiyet olursa, taraftar camiaya hesap verir". 
     
Fener turlar      Erdoğan Şenay 

     Fenerbahçe’nin son haftalardaki tarihi tırmanışı UEFA’daki Panathinaikos engelini de aşabilecek bir hırs taşımaktadır. Sarı - Lacivertli kadronun tekniği yüksek ve genç isimlerden kurgu doğrusuna gelip oturması, bu işin sihirli anahtarıdır. Fenerbahçe, bu yüksek moralle ve de Serhat - Tuncay ikilisini uçta kullanıp, orta sahanın önünde Ortega’ya büyük görevler vermekle bizce Panathinaikos’un işini zor da olsa bitirecektir. Bütün mesele burada Fener’in bir hakem kazasına veyahut zamansız gelen bir gole çarpılmamasıdır. Bu çok zor ihtimalin dışında, ben Fenerbahçe’nin Atina’dan İstanbul’a turla döneceğine bütün kalbimle inanıyorum. Bu arada savunmada Fatih’in forma giyecek olması, Lorant’ın işini çok daha kolaylaştırmaktadır. Ayrıca Fenerbahçe defansının ve Rüştü’nün, tarihi Galatasaray ve Samsun maçının skorunda da çok önemli rolleri başarıyla yerine getirdiğini unutmamalıyız. 
     



 SPOR 





























</TEXT>
</DOC>
