<DOC>
<DOCNO> 147294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/soneko45.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak krizi Uluslararası petrol devlerinin karlarına tavan yaptırdı 
</HEADLINE>
<TEXT>

     Sanayiciden çiftçiye, ev kadınından ülke başbakanına tüm dünyada her kesimden herkesin hayatını olumsuz etkileyen petrol fiyatlarındaki artış, şüphesiz bu değerli maddenin üreticileri için bambaşka bir anlam ifade ediyor. 
     Uluslararası petrol devlerinin Irak krizi nedeniyle bu yıl başından beri son 12 yılın en yüksek düzeyine tırmanan petrol fiyatları sayesinde tatlı karlar elde ettiği bildiriliyor. 
     Fiyat artışı sayesinde British Petroleum BP yılın ilk üç aylık dönemi içinde 3.5 milyar dolar vergi sonrası kar bekliyor. Bu rakam, şirketin geçen yılın aynı döneminde ettiği karın iki katından fazlasını elde edeceğini gösteriyor. 
     Sektörde ilk üçü oluşturan Exxon Mobil, Royal Dutch Shell ve BP'nin toplam performansına bakıldığında ise üçlünün 2003 yılının ilk çeyreğini 12 milyar dolar karla kapatması bekleniyor. Bu rakam, üç büyüklerin geçen yılın aynı dönemindeki toplam karına oranla yüzde 33'lik artış oluşturuyor. 
     Dev petrol şirketlerinin karlarının artması, bu şirketlerin bağlı bulunduğu ABD, İngiltere ve Fransa gibi Batılı büyük devletlerin vergi gelirlerinin de artması anlamına geliyor. 
     
     ''KESENİN AĞZINI AÇIN'' 
     Petrol fiyatlarında krizden kaynaklanan artıştan gelen fazla kar savaş sonrası Irak'ın yeniden imarı için kaynak arayan uluslararası yardım kuruluşlarının ilgisini çekiyor. Petrol şirketleri fazladan kazandıkları milyarlarca dolardan, Irak'a yardım yapmaları için baskı altında tutuluyor. 
     Batı kamuoyunda fazladan kar eden petrol şirketlerinin ve bu sayede vergi gelirlerini artıran Batılı devletlerin kendilerine bu karı sağlayan Irak'ın yeniden imarında cömertlik göstermeleri gerektiği fikri giderek güçleniyor. 
     Sivil toplum örgütlerinden yükselen bu yöndeki çağrılar İngiltere parlamentosunda da taraftar buluyor. 
     Liberal Demokrat Partili milletvekili Vince Cable,''İngiltere ve ABD hükümetleri ve büyük petrol şirketlerinden büyük vergiler toplayan Fransa ve Hollanda gibi ülkeleri kesenin ağzını açmaya'' davet ediyor. 
     





</TEXT>
</DOC>
