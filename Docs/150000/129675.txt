<DOC>
<DOCNO> 129675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/spor/aspo.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
LUCESCU Yeni adam bizi bozar 
</HEADLINE>
<TEXT>

Beşiktaş’ın Rumen hocası, transfer konusuna noktayı koydu, "Şu saatte alınacak yabancının takıma fayda sağlaması oldukça zor" diye konuştu 
     BİLAL MEŞE 

     Kadrom yeter’ 
     BEŞİKTAŞ Teknik Direktörü Mircea Lucescu, bir aydır tartışma konusu olan yeni transfer girişimlerini bitirdi. Rumen hoca, "Kesinlikle transfer istemiyorum. Kaldı ki, şu aşamada yapılacak her transfer riskten öteye gitmez. Türkiye’de alınacak oyuncular belli ve sınırlı. Yabancıların durumu ise ortada. Hele hele yeni bir yabancı takım içinde hem uyumu, hem de balansı bozar" dedi. 
     
     Mantıklı bulundu 
     RUMEN hocanın transfer konusundaki görüşlerine katılan yöneticiler, açıklamaları doğru buldu. Siyah - Beyazlılar, "Sokağa atılacak paramız yok. Transfer yapılacaksa bu tamamen hocamızın kararıdır. Lucescu isterse transfer yaparız. Yeni bir oyuncu transferine karşı, görüşleri de çok mantıklıklı. Kadromuz şampiyonluk için yeterli" ifadelerini kullandı. 
     
     Toplantı yaptı 
     LUCESCU dün futbolcularıyla yaklaşık 45 dakika süren bir toplantı yaptı. Rumen hoca, kimsenin tempodan yakınmamasını istedi. Lucescu şunları söyledi "Çok çalışacağız çünkü bir ayda yedi kritik maç oynayacağız. Bu sınavlar bizim kaderimizi çizecek. 2 Şubat herşey demek değil. Fenerbahçe maçı sadece bir lig sınavı. Bunu böyle kabul edin." 
     
Önce idman sonra uyku      BEŞİKTAŞ’TA ikinci yarı hazırlıkları yoğun bir tempoyla devam ederken, futbolcular boş vakitlerini de Ümraniye Tesisleri’nde geçiriyor. Siyah - Beyazlı futbolcular yoğun geçen sabah çalışmalarının ardından akşam çalışmasına kadar olan boşluğu uyuyarak değerlendiriyor. Sergen ile Bayram dün sabah salonda çalışırken, diğer futbolcular tempolu koşuların ardından çift kale maçla hazırlıklarını sürdürdü. 
     
Kara Kartal Dünya 24.’sü      IFFHS tarafından yapılan 2002 yılının performansları değerlendirmesinde Beşiktaş 15 sıra yükselerek 24.’lüğe çıktı. Galatasaray 69., Denizlispor 75., Fenerbahçe 105., Kocaelispor 154., Gençlerbirliği 187., Trabzonspor 219., Malatyaspor 242. ve Gaziantepspor ise 271. sırada yer aldı. Zirveye Real Madrid çıktı. 
     



 SPOR 























</TEXT>
</DOC>
