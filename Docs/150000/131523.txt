<DOC>
<DOCNO> 131523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sonspo30.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"12 Dev Adam"a Kerem müjdesi... 
</HEADLINE>
<TEXT>

     Efes Pilsen'in, FC Barcelona ile yaptığı Avrupa Ligi maçında ayak bileğinden sakatlanan Kerem Tunçeri'nin, A Milli Basketbol Takımı'nın Hollanda ve Litvanya ile yapacağı maçlarda oynayabileceği açıklandı. 
     Basketbol Federasyonu'ndan yapılan açıklamada, Milli Takım Doktoru Prof. Dr. Burhan Uslu ve Efes Pilsen Kulübü Doktoru Doç. Dr. Bülent Aksoy'un birlikte yaptıkları kontrol sonunda, Kerem'in çok ciddi bir sakatlığının bulunmadığının öğrenildiği, ayak bileği şişen milli oyuncuya 19 Ocak Pazar gününe kadar buz tedavisi uygulanacağı bildirildi. 
     Milli Takım Menajeri Doğan Hakyemez, Kerem'in 22 ve 25 Ocak tarihlerinde Hollanda ve Litvanya ile İstanbul'da yapacakları 33. Avrupa Basketbol Şampiyonası Yarı Final Eleme Grubu maçlarında oynayabileceğini belirterek, ''Kerem'in sahaya çıkabilecek olması bizi memnun etti. Sağlık ekibimiz, bu oyuncuyu pazar günü idmana çıkarabilmek için yoğun bir çaba gösteriyor'' dedi. 
     





</TEXT>
</DOC>
