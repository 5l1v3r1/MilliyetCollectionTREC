<DOC>
<DOCNO> 123160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sondun26.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa eski bakanı Avrupa'nın tanımının yapılmasında geç kaldık 
</HEADLINE>
<TEXT>

     Fransa'nın eski Dışişleri Bakanı Hubert Vedrine, Le Monde gazetesine yazdığı makalede, Türkiye'nin AB üyeliğini sorguladı ve Avrupa'nın siyasi ve coğrafi tanımının yapılmasında çok geç kalındığını savundu. 
     Vedrine, makalesinde, bu sorunun Türkiye dosyasıyla birlikte bugün gündeme geldiğini belirterek şöyle dedi 
     ''Daha 1963'te sağduyu ve coğrafya, Türkiye'ye her açıdan büyük bir ülke olduğunu, toprağının yüzde 95'inin Küçük Asya'da yer aldığını, bölgesinde önemli rol oynamaya ve AB'ye üye olmak değil de AB ile yakın ilişkiler içinde olmaya ehil olduğunu söylemek için yeterli olmalıydı. O zaman bu incitici olmazdı.'' Hubert Vedrine, AB'nin, üzerinde olumlu etki yapmak, istikrarlaştırmak ve demokratikleştirmek istediği, hoşgörü ve farklılığa saygıyı köklendirmek istediği tüm devletlere katılım önermeye devam edemeyeceğini, dolayısıyla AB'nin siyasi ve coğrafi açık kimliğini bulmaya ihtiyacı olduğunu ileri sürdü. 
     Eski bakan, şöyle devam etti 
     ''Avrupa yetkilileri, Rusya, Ukrayna, Türkiye, Magrib ülkelerine, hatta bir gün İsrail ve Filistin'e stratejik, siyasi ve ekonomik komşuluk ortaklığı önerme imkanını incelemelidir. Avrupa'nın bu konudaki rahatsızlığını hisseden ve Türkiye'ye verilen cevapların belirsizliği veya ikiyüzlülüğünden esef duyan biri olarak bizzat ben, 2000 yılında hükümette olduğum sırada, Türkiye'ye böyle bir ortaklık önerilmesini tavsiye etmiştim. Türkiye'ye 1963'ten beri yapılan ve tekrarlanan eski vaatlerden, onunla olan bağlarımızdan, yoğun bir şekilde giriştiği cesur reformlardan dolayı artık çok geç olabilir.'' Türkiye'nin, Kopenhag kriterlerini tamamladığı zaman bir müzakerenin ardından AB'ye katılacağını belirten Vedrine, ancak bundan sonra genişlemenin tamamlandığını ilan edip genişlemiş Avrupa'nın etrafında AB Komisyonu Başkanı Romano Prodi'nin önerdiği gibi ''dost ülkeler halkası'', yani komşuluk ortaklıkları oluşturulması gerektiğini savundu. 
     





</TEXT>
</DOC>
