<DOC>
<DOCNO> 124640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sonspo06.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst "Gaziantep'te berabere kalsak yazık olurdu" 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, son 2-3 maçtır çok iyi futbol oynadıklarını savunarak, ''Gaziantepspor maçında da iyiydik, berabere kalsaydık yazık olurdu'' dedi. 
     Ali Dürüst,yaptığı açıklamada, takımdaki tüm futbolcuların iyi mücadele ettiğini ve görevini yaptığını belirterek, ''Kadroya baktığımızda 6 oyuncu sakatlığı nedeniyle oynayamadı. Bu oyuncularımız zaman zaman ilk 11'de oynayan futbolcular. Ancak yerlerine oynayanlar da onları aratmadı. Gaziantep'te galip gelerek emeğimizin karşılığını aldık'' diye konuştu. 
     
     ''ARİF'İN GOL ATMASI SÜRPRİZ DEĞİL'' 
     Gaziantepspor maçında attığı golle takımına galibiyeti getiren Arif'i de öven Dürüst, bu futbolcunun gol atmasının kendisi için sürpriz olmadığını söyledi. 
     Ali Dürüst, Arif'in geçen sezonun gol kralı ortağı olduğunu hatırlatarak, ''Kendisi yıllardır Galatasaray'a ve milli takıma hizmet ediyor. O'nun gol atması benim için sürpriz değil. Arif'e Galatasaray'ın her zaman ihtiyacı var'' diye konuştu 
     
     ''ÖNEMLİ OLAN HASAN'IN MUTLULUĞU'' 
     İç transferde görüşmelerin henüz sonuçlanmadığı Hasan için de yorumda bulunan Dürüst, ''Burada önemli olan Hasan'ın mutluluğudur'' dedi. 
     Dürüst, ''İstediğimiz, oyuncunun mutluluğudur. Kendisini huzurlu hissettiği anda karara bağlarız. Oyuncunun tercihi de etkendir. Hasan'ın gönül rahatlığı ile hareket etmesi önemli'' diye konuştu. 
     
     ''TEKNİK HEYET VE OYUNCULARIMIZA GÜVENİMİZ TAM'' 
     Teknik heyet ve futbolculara olan güvenlerinin tam olduğunu kaydeden Dürüst, ligin ikinci yarısında bu kadroyla başarıları elde edeceklerini savundu. 
     Yarışın şu anda sürdüğünü kaydeden Dürüst, sözlerini şöyle sürdürdü 
     ''Ligin ilk devresinin sonu geldi. Ancak yarış sezon sonuna kadar sürecek. Önemli olan bu yarıştan kopmamak ve uzun soluklu olmak. İlk yarıda çok sakatlıklar oldu ve bu da hocamızı zor durumda bıraktı. Kendisi takım tertibini sık sık değiştirmek zorunda kaldı. 
     Bizim için oyuncularımızın hepsi birer yıldız. Oyunculara ve teknik kadroya güveniyorum. Bu güveni hiçbir zaman yitirmedim. Devre arasında iyi hazırlanıp, ikinci yarıya daha iyi başlayacağız. İkinci yarıdaki başarılarımız yine mevcut oyuncularla olacaktır. 24 oyuncumuz var ve bunların hepsi de Galatasaray'a için hizmet etmeye hazır.'' Dürüst, önlerinde Türkiye Kupası'nda Ankaragücü, ligde de Samsunspor maçlarının bulunduğunu kaydederek, 2 maçı da kazanıp devreyi olumlu bir biçimde bitirmeyi istediklerini söyledi. 
     Dürüst, transfer çalışmalarının sürdüğünü, ancak Gaziantepsporlu Kemal ve İbrahim için herhangi bir görüşmelerinin bulunmadığını sözlerine ekledi. 
     





</TEXT>
</DOC>
