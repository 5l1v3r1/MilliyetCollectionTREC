<DOC>
<DOCNO> 109754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sontur06.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi Başkanı'ndan açıklamalar... 
</HEADLINE>
<TEXT>

     Anayasa Mahkemesi Başkanı Mustafa Bumin, siyasi yasakların Türkiye-Avrupa Birliği AB ilişkilerini olumsuz etkileyeceğini düşündüğünü belirterek, ''Yasaklı ülke olmak sebebi ne olursa olsun hoş değil'' dedi. 
     Bumin, hakimlerin kararlarıyla konuşacağını ifade ederek, belli makamlardakilerin her vesileyle konuşmaması gerektiğini düşündüğünü söyledi. Mustafa Bumin, Anayasa Mahkemesi'ne gelişinde gazetecilerin gündeme ilişkin sorularını yanıtladı. 
     Bir gazetecinin Yargıtay Cumhuriyet Başsavcısı Sabih Kanadoğlu'nun sadece TCK'nın 312. maddesinin 2. fıkrasından hükümlü olanların değil, katillerin de Meclis'e girmemesi yönündeki ifadesini hatırlatarak, bu görüşe katılıp katılmadığını sorması üzerine, ''Anayasa Mahkemesi Başkanı olarak bu konularda herhangi bir açıklama yapmam doğru olmaz. Kamuoyunda yanlış değerlendirilir. Bu konudaki düşüncelerimi vatandaş olarak dahi bulunduğum görev itibariyle açıklayamam'' dedi. 
     Siyasi yasakları nasıl değerlendirdiğinin sorulması üzerine Bumin, ''Bu konularda bir görüşte istemeyin. Çünkü bir şey söylüyoruz, farklı değerlendiriyorlar'' diye konuştu. 
     Bumin, ''TCK'nın 312. maddesinin 2. fıkrasında yapılan değişiklik suçu ortadan kaldırdı mı '' sorusuna da bu konunun ceza hukukçularının ilgi alanına girdiğini söyleyerek, yanıt vermedi. 
     Bir gazetecinin ''TCK'nın 312. maddesinin 2. fıkrasından hükümlü olanların milletvekili olabilmesi için memnu hakların iadesi belgesi yeterli midir '' şeklindeki sorusuna Bumin, bu konulara şimdilik girmeyeceğini, emekli olduktan sonra konuşacağını söyledi. 
     
     TÜRKİYE-AB İLİŞKİLERİ 
     Türkiye AB ilişkilerini siyasi yasakların nasıl etkileyeceğinin sorulması üzerine Bumin, ''olumsuz etkileyeceğini düşünüyorum. Yasaklı ülke olmak sebebi ne olursa olsun, yasalardan da kaynaklansa hoş değil. Siyasi yasaklılık Avrupa'da hoş karşılanmıyor'' dedi. 
     Siyasi yasakların kaldırılması yönündeki yasa değişikliği girişimlerine olumlu baktığını ifaden Bumin, şunları söyledi 
     ''Düşünce ve ifade özgürlüğünün önünün açılması, ifade özgürlüğünün hoşgörüyle karşılanması gerektiğini her zaman söylüyorum. AİHM'nin yargısal kararlarını kabul ettiğimize göre o zaman onların da içtihatlarında öngörülen biçimde yasalarımızı uydurmak zorundayız. Biraz daha hoşgörülü ve anlayışlı davranmak zorundayız.'' 
     
     ''KONUŞMAMAK KONUŞMAKTAN DAHA ZORDUR'' 
     Bumin, gazetecilerin, Başsavcı Kanadoğlu'nun açıklamalarına ve 312. maddeye yönelik ısrarlı soruları üzerine, şöyle konuştu 
     ''Türkiye'nin çok önemli gündemleri var. Bir de ben gündemin baş sırasını alıp da gazetelere manşet olmak istemiyorum. Bazıları konuşuyor, doğru mu yapıyor yanlış mı yapıyor. Bunu değerlendirmek onlara aittir. Ama ben belli makamlardakilerin her vesileyle konuşmaması gerektiğini düşünüyorum. Konuşmamak konuşmaktan daha zordur. Kelimeleri dikkatli ve özenli kullanmam gerektiğini düşünüyorum. Bu konularda bir açıklama yapmayacağım. Hakimler kararlarıyla konuşurlar.'' Anayasa Mahkemesi Başkanı Bumin, bir başka soru üzerine, yasalar yorumlanırken çok farklı değerlendirmeler olabileceğini belirtti. 
     
     AB UYUM YASASI 
     MHP'nin, AB Uyum Yasası'nın bazı maddelerinin iptali istemiyle açtığı davada yürürlüğün durdurulması istemine ilişkin raportör raporunun tamamlandığını bir soru üzerine ifade eden Bumin, bu davayı önümüzdeki günlerde gündeme alacaklarını söyledi. 
     Bumin, HADEP hakkındaki kapatma davasında Yargıtay Cumhuriyet Başsavcılığı'ndan istenen eksikliklerin tamamlanıp tamamlanmadığının sorulması üzerine, ''Bunun son şeklini dün bana getirdiler. İmzaya açılmasını istedim. Sanıyorum imzası bugün ya da yarın tamamlanır. İki husus var, bunları tamamladıktan sonra davayı gündeme alacağız'' dedi. 
     Bu davada Yargıtay Cumhuriyet Başsavcısı'ndan istenen belgelerin içeriğinin sorulması üzerine Bumin, şunları söyledi 
     ''Birtakım eylemleriyle kapatmaya hedef oldukları ileri sürülen insanlar var. Bu insanların partiyle olan ilişkilerini siyasi yasaklı olmaları bakımından öğreniyoruz. Eğer öyle bir karar çıkarsa tabi. Bu demek değil ki böyle bir karar çıkacak. Özellikle bunu vurguluyorum, bu aşamada ne karar çıkacağını kimse bilemez. Olası bir kapatma karşısında kurucu veya siyasi parti üyesi mi bunu öğrenmek istiyoruz.'' 
     





</TEXT>
</DOC>
