<DOC>
<DOCNO> 103160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/soneko23.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırlık Bakanı Akçan, DYP'li Şahin'i, iddiaları ispata çağırdı 
</HEADLINE>
<TEXT>

     Bayındırlık ve İskan Bakanı Abdülkadir Akcan, DYP Genel Başkan Yardımcısı Nevfel Şahin'in İller Bankası ile ilgili iddialarının asılsız, mesnetsiz ve gerçek dışı olduğunu belirterek, Şahin'i bu iddiaları ispata davet etti. 
     Bayındırlık ve İskan Bakanı Akcan, bugün düzenlediği basın toplantısında, bakanlığı döneminde sadece iki ihale yapıldığını, bunların da ya müteahhidin işi bıraktığından, ya da müteahhide iş bıraktırıldığından yapıldığını söyledi. 
     Başbakanlığın izni dışında ve yatırım programı dışında hiçbir ihale yapılmadığını kaydeden Akcan, ''Sayın Şahin'i iddialarını ispata davet ediyorum. İspat edemediği taktirde kendisi kamuoyu önünde müfteri durumuna düşecektir. Sebepsiz yere suçlamak, çamur at izi kalsın türü politika yapmak sayın Şahin'in de, partisinin de alışkanlıklarından biridir'' dedi. 
     
     "YALAN, YANLIŞ VE MAKSATLI İDDİALAR" 

     Bayındırlık ve İskan Bakanı Abdülkadir Akcan, DYP Genel Başkan Yardımcısı Nevfel Şahin'in ''İller Bankası kanalıyla projesi olmayan 300'e yakın işin, ahbap-çavuş ilişkisi, davet usulü ile rant sağlamak için ihaleye çıkarıldığını'' ifade ettiğini hatırlatarak, ''Bu iddialar yalan, yanlış ve maksatlı iddialar'' dedi. 
     Bakan Akcan bugün düzenlediği basın toplantısında, böylesine önemli bir konuda basın toplantısı düzenleyen bir siyasinin bu konuya az çok ilgisi olan sokaktaki vatandaşın dahi bildiği en basit gerçeklerden bile habersiz olmasının düşündürücü olduğu kadar partisi adına da utanç verici olduğunu ileri sürerek, şöyle devam etti 
     ''Harita sektöründe 462, imar planında 63, içmesuyunda 463, kanalizasyonda 680, yapı işlerinde 281, katı atıkta 24, jeotermal enerjide 8, jeoteknik araştırmalarda 4 ve bilgi işlem hizmetleri sektöründe de 1 olmak üzere toplam 1986 iş, iller Bankası'nın 2002 yılı yatırım programında yer almaktadır. 
     Görev başında bulunduğum 2001 yılı Eylül ayından bugüne kadar içmesuyu, yapı işleri, katı atık, jeotermal enerji, jeoteknik araştırmalar ve bilgi işlem sektörlerinde hiçbir ihale yapılmamıştır. 
     Kanalizasyon sektöründe yapılan ihale sayısı ise 8 olup, bunların 6'sı proje ihalesi, 2'si de daha önceden yapılırken tasfiye edilen ikmal inşaatı ihalesidir. 
     Düşük bedelli ihaleler arasında gösterilen harita sektöründe 15 ihale yapılmış, bu ihalelerin keşif bedelleri toplamı 2 trilyon 964 milyar, 18 adet imar planı ihalesinin keşif bedelleri toplamı ise 884 milyar liradır. 
     Şimdi Sayın Şahin'e soruyorum, işte rakamlar ortada, bu nasıl ahbap-çavuş ilişkisi, bu nasıl rant sağlamaktır çamur at izi kalsın türü politika yapmayı daha ne kadar sürdüreceksiniz '' Yatırım programında yeralan ve projesi yapılmış toplam 240 işin ihale izinlerinin alındığını, bunların kendi döneminde veya sonra gelecek bakan döneminde şartlar elverdikçe gerçekleştirilmeye devam edileceğini anlatan Bakan Akcan, ''Devletin işlerinin ve kamu hizmetinin bu tür mesnetsiz iddialarla geri bırakılması düşünülemez. Kaldı ki bu ihaleler, her türlü denetime de açık bulunmaktadır. Türkiye Cumhuriyeti bir hukuk devletidir. Hiç kimsenin bir başkanı, haksız ve sebepsiz yere karalamaya da hakkı yoktur'' dedi. 
     Nevfel Şahin'in ihalelerin projesinin bulunmadığından ve davet usulü ile yapıldığından Başbakan'ın ihalelere el koymasını istediğine dikkat çeken Akcan, projesi bulunmayan işlerin ihale edilmesinin mümkün olmadığını, DYP'nin hükümette bulunduğu dönümde bin 817 ihalenin tam bin 614'ünün davet usulüyle gerçekleştiğini hatırlatarak, bu çarpık anlayışın izahını istedi. 
     Akcan şunları kaydetti 
     ''Sebepsiz yere suçlamak, çamur at izi kalsın türü politika yapmak Sayın Nevfel Şahin'in ve partisinin alışkanlıklarından biridir. Kendileri bir zamanlar siyasi hasım ilan ederek, hesap sormak ve yüce divana göndermek maksadıyla Sayın Mesut Yılmaz ve bazı bakanlarla ilgili olarak TBMM'ye çeşitli soru önergeleri vermişlerdi. Komisyon raporları genel kurula gelince son derece ilginç bir gelişme yaşanmış, soruşturma önergelerinin birçoğunun sahibi olan, Sayın Şahin'in mensubu olduğu DYP grubu, genel kurula gelmemiş ve kendi önergelerine sahip çıkmamışlardır. Sizin hesap sorma anlayışınız bu mudur 
     Ben burada oylamaların detaylarına girmeden, gerçekleri olduğu gibi ortaya koyarak, gerçek ahbap çavuş ilişkisi içine girenleri, çamur at izi kalsın türü politikayı ilke edinenleri, yolsuzlukların hesabını soracağını iddia edip, sonra yan çizenleri ve insanımızın hafızasını hiçe sayarak mazilerindeki tutarsızlıkları unutturmaya çalışanları, asil Türk milletinin ve kamuoyunun takdirlerine sunuyorum.'' 
     





</TEXT>
</DOC>
