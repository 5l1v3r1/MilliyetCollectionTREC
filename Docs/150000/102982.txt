<DOC>
<DOCNO> 102982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sontur04.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan adaylığını Perşembe günü açıklıyor... 
</HEADLINE>
<TEXT>

     Necmettin Erbakan, yasal açıdan izin verilip verilmeyeceği tartışmalı olan bağımsız milletvekili adaylığını nereden koyacağına ilişkin kararını perşembe günü açıklayacak. 
     Necmettin Erbakan, adaylık sürecinin başlamasıyla birlikte Altınoluk'taki tatilini yarıda keserek Ankara'ya döndü ve SP yöneticileriyle üstüste değerlendirmelerde bulundu. Erbakan'ın SP'lilerle toplantılarında kendi adaylığıyla birlikte SP'nin seçim stratejisi de şekillendirildi. 
     
     İSTİKLAL SAVAŞI GİBİ 
     Erbakan bu sürede SP'nin fiili lideri gibi hareket ederken, seçim kampanyasında AKP'ye karşı sert bir tutum takınılması kararı alındı. Edinilen bilgilere göre kampanyada, AKP için, "AKP bir macera. Tayyip Erdoğan ve arkadaşları eskiden Sevr'cilere, mandacılara karşı bizimle birlikteydi. Şimdi Sevr'ci ve mandacı oldular" nitelemeleri kullanılacak. Erbakan, 3 Kasım seçimleri için de, "İstiklal Savaşı gibi" benzetmesinde bulunurken, SP'nin kampanyadaki mesajlarını, "3 Kasım seçimleri tıpkı 80 yıl öncesindeki İstiklal Savaşına benziyor. Yine dış güçlerle işbirliği yapanlar, Sevr yanlıları ve içeride manda isteyenler var, bağımsızlık isteyenler var" diye tanımladı. 
     Erbakan, SP'nin kampanyasında aktif olarak yeralacağını, bu çerçevede mitiglerin tümüne katılmaya çalışacağını söyledi. 
     
     33 YIL SONRA KONYA 
     Erbakan, çok sayıda SP teşkilatından adaylık için teklif aldığını, ancak gönlünün Konya'da olduğunu söyledi. 
     33 yıl önce de 1969'da ilk kez Konya'dan bağımsız 
     milletvekili seçildiğini hatırlattı. SP yöneticilerinin, "Konya'da oyumuz yüksek. Sizin adaylığınız halinde seçmen size akacak. Bu da Konya'da ve ülke genelinde partinin oyunu düşürecek" şeklindeki kaygılarını ileterek daha az seçmenli bir ilden aday olmasına ilişkin önerileri Erbakan tarafından kabul edilmedi. Erbakan'ın Konya ısrarı üzerine Konya SP il teşkilatı, "Erbakan'a seçilebileceğinden fazla oy gidip partinin oyunun düşmesine neden olunmaması" için seçmeni organize edecek bir çalışma başlattı. Konya'da partinin tüm oylarının Erbakan'a kaymaması için "Yalnızca bazı ilçelerin, yalnızca kadınların ya da yalnızca belli yaşın üzerindeki seçmenlerin Erbakan'a oy vermesini sağlayacak" bir yöntem izlenecek. Erbakan, bu değerlendirmelerin ardından perşembe günü bir basın toplantısı düzenleyerek adaylığı ve seçim konusundaki görüşlerini açıklamaya karar verdi. Erbakan Hilton Oteli'nde düzenleyeceği basın toplantısında SP'nin seçim kampanyasına da start verecek. 
     





</TEXT>
</DOC>
