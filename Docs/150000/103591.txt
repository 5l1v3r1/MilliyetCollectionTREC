<DOC>
<DOCNO> 103591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sonspo13.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Sözkesen "Galatasaray'a gol atmayı çok istiyorum" 
</HEADLINE>
<TEXT>

     Geçen sezon Galatasaray'da forma giyen Bursaspor'un golcü futbolcusu Murat Sözkesen, 25 Ağustos Pazar akşamı Galatasaray ile deplasmanda çok zor bir maç yapacaklarını belirterek, ''Galatasaray'a gol atmayı çok istiyorum'' dedi. 
     Murat Sözkesen, geçen sezon Galatasaray'da kiralık oynarken geçirdiği sakatlıktan tam olarak kurtulamadığını ve gerçek performansına 1-2 ay içinde ulaşacağını söyledi. 
     Takım olarak lige hazır olmadıklarını ve uyum sorunu yaşadıklarını anlatan Murat, ''Henüz istenen düzeyde değiliz. Ama, bir galibiyet bizi ateşlemeye yeter. Galatasaray maçı bizim için dönüm noktası olabilir. Pazar günü yapılacak maçtan her türlü sonuç çıkabilir. Ben de Galatasaray'a gol atmayı çok istiyorum. İnşallah galip gelir ve ben de gol atarım'' diye konuştu. 
     
     ''İNTİKAM YOK'' 
     Galatasaray ile yapacakları maçın kendisi için diğer lig maçlarından daha fazla veya az önemli olmadığını belirten Murat, ''İntikam yok'' dedi. 
     Deneyimli futbolcu, Galatasaray'da hiç kimseye kırgın olmadığını, sarı-kırmızılı futbolcularla ilişkilerinin hala çok iyi olduğunu belirterek, ''Her maça galibiyet parolasıyla çıkıyoruz. Ben de her maçta gol atmak isterim. Galatasaray'a da gol atmak istiyorum. Ancak, bu intikam için değil, Bursaspor'un galip gelmesi için'' diye konuştu. 
     
     GALATASARAY GÜNLERİ 
     Murat Sözkesen, sarı-kırmızılı kulübe geçen sezon gerçekleşen transferiyle ilgili birçok spekülasyon yapıldığını ve bunların birçoğunun doğruyu yansıtmadığını da kaydetti. 
     Galatasaray forması altında çok güzel günlerinin geçtiğini, 8 yıllık profesyonel futbol yaşantısı süresince öğrenemediği şeyleri, sarı-kırmızılı camiada öğrendiğini kaydeden deneyimli futbolcu, ''Galatasaray'da 1-2 yıl daha kalmak isterdim. Ancak, şanssız bir sakatlık geçirdim ve yuvaya döndüm. Hakkımda çok farklı şeyler yazıldı. İyi anlaşılamadığımı düşünüyorum. O dönemde gitmem gerekiyordu ve gittim'' dedi. 
     
     ''LUCESCU'YA KIRGINIM'' 
     Murat, Galatasaray'ın geçen yılki teknik direktör Mircea Lucescu'ya, Sergen gibi, kendisine de sahip çıkmadığı için kırgın olduğunu söyledi. 
     Galatasaray'a transferinin gündeme geldiği dönemde, Trabzonspor ve Beşiktaş'ın kendisini bonservisiyle birlikte almak istediğini anlatan golcü futbolcu, şunları söyledi 
     ''Birçok kulüpten transfer teklifi alıyordum. Ancak, beni ısrarla isteyen Galatasaray'ın eski yöneticisi Abdurrahim Albayrak ve Lucescu'yu tercih ettim. Galatasaray'a başarılı olmak için gittim. Ancak yeterince şans bulamadım. Oraya gidince işler değişti. Lucescu'nun biraz pasif kaldığını düşünüyorum. Mesela Malatyaspor ile yaptığımız maçta Yasin hocanın ısrarıyla beni oynattı. Forma şansı bulsaydım, başarılı olurdum.'' 
     
     ''HEDEFİM ÖNCE MİLLİ TAKIM, SONRA AVRUPA'' 
     Bursaspor'a geri döndüğü için çok mutlu olduğunu, taraftarların da Beşiktaş ile yapılan ilk karşılaşmada kendisini bağrına bastığını belirten Murat, bundan sonraki hedefinin önce milli formayı giymek, sonra da Avrupa'da bir takıma gitmek olduğunu kaydetti. 
     Murat, milli takım için şu anda performansının yeterli olmadığını ifade ederek, şöyle konuştu 
     ''Bursaspor forması altında çok mutluyum. Herkesle diyaloğum çok iyi. Bu forma altında başarılı olup, milli takıma kadar yükselmek istiyorum. Şu anda yeterli değilim. Ligin ilerleyen haftalarında gerçek performansıma ulaşacağım. Yaşım 27 ve gerçek olgunluğuma ulaştım. Milli Takımyan Teknik Direktörü Şenol Güneş'in de, gerçek performansıma ulaştığımda beni milli takıma çağıracağına inanıyorum.'' 
     





</TEXT>
</DOC>
