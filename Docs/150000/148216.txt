<DOC>
<DOCNO> 148216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/guncel/gun21.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Vatandaşlık için 3 yıl evlilik şart 
</HEADLINE>
<TEXT>

Türkiye’de sahte evlilik yapan Rus kadınların toplum için tehdit oluşturduğu iddiasıyla yeni bir düzenlemeye gidildi. Buna göre, Türk vatandaşlığına geçebilmek için 3 yıl evli kalmak zorunlu olacak... 
     İSTANBUL Milliyet 

     Nüfus Vatandaşlık Genel Müdürlüğü’nün verilerine göre, Türkiye’de son beş yıl içerisinde yetkili makam kararıyla vatandaşlığa alınanların sayısı 23 bin 534 iken, evlenme yoluyla Türk vatandaşlığı kazananların sayısı 27 bin 440 oldu. 
     Kadınlar evlenir evlenmez Türk vatandaşlığı hakkına sahip olduğu için özellikle son yıllarda eski Doğu Bloku ülkelerinden gelerek evlilik yoluyla vatandaşlığa geçenlerin sayısı büyük oranda arttı. Örneğin 1998’de evlenme yoluyla Türk vatandaşı olanların sayısı 3 bin 312 iken, bu sayı 1999’da 2 bin 698, 2000’de 5 bin 384, 2001’de 7 bin 630, 2002’de ise 8 bin 416’ya yükseldi. 
     
     Erkek için kolaylaştırıcı 
     Şimdi ise TBMM İçişleri Komisyonu’nda kabul edilen kanun tasarısı bu konuya yeni düzenlemeler getiriyor. İçişleri Komisyonu Uzmanı Fahri Bakırcı, evlilik yoluyla Türk vatandaşlığına geçiş için üç yıl evli kalma zorunluluğu getirilmesinin, kadın açısından zorlaştırıcı, erkek açısından ise kolaylaştırıcı bir durum yarattığını söyledi. Türkiye’de yabancı kadınların evlenir evlenmez, erkeklerin ise evliliğe göre değil, genel vatandaşlık hükümlerine tabi tutulduğunu, bu hükümleri yerine getirmesi halinde beş yıl sonra Türk vatandaşlığına alındığını hatırlatan Bakırcı, şöyle konuştu 
     
     Durum eşitlendi 
     "Durumu eşitledik. Şimdi hem kadın hem de erkek için üç yıllık bir fiili birlikte olma süresi öngörüyoruz. Kadın hemen vatandaş olamayacak. Erkek de beş yıl beklemeyecek." 
     Bakırcı, Rusya’dan Türkiye’ye başka amaçlarla gelip sahte evlilikler yapan yabancı kadınların sayısında artış olduğunu hatırlatarak, "Bu uygulamanın toplum ahlakını ve toplum sağlığını tehdit eder boyutta genişlemesi, böyle bir kararın alınmasında etkili olmuştur" dedi. 
     


GÜNCEL 




















</TEXT>
</DOC>
