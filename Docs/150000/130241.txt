<DOC>
<DOCNO> 130241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sontur18.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş karşıtı eylemler yayılıyor... 
</HEADLINE>
<TEXT>

     ABD'nin Irak'a olası müdahalesine karşı, bazı kentlerde eylemler yapıldı. 
     Samsun'daki 26 sivil toplum kuruluşu tarafından oluşturulan Savaş Karşıtı Platformu'nca düzenlenen ''Savaşa Hayır'' eyleminde, Liman içinden teknelerle hareket eden bir grup, daha sonra sahil yolunda toplananlarla buluştu. 
     ABD ve savaş karşıtı sloganların atıldığı eylemde, denize karanfil bırakılırken, bazılarını üzerlerinde ''Savaşa Hayır'', ''Yurtta Sulh, Cihanda Sulh'' yazılı önlükler bulunan eylemciler, çeşitli sloganlar attı. 
     DİSK Karadeniz Bölge Temsilcisi Bekir Belovacıkla, platform adına yaptığı basın açıklamasında, ''Türkiye, ABD'nin çıkarları için yoksul Irak halkına yönelik bu saldırıda bulunmamalı, hava sahasını ABD'ye açmamalı, üslerini ve limanlarını kullandırmamalıdır'' dedi. 
     
     ANTALYA 
     Antalya'da sivil toplum örgütü temsilcilerinden oluşan bir grup, ''Savaşa Hayır'' adı altında imza kampanyası başlattı. 
     Kent merkezindeki cadde ve kavşaklara mini standlar yerleştiren grup üyeleri, vatandaşlardan savaş karşıtı imza toplamaya başladılar. 
     Bir hafta süreceği öğrenilen kampanyada toplanan imzaların, Cumhurbaşkanı Ahmet Necdet Sezer ve Başbakan Abdullah Gül'ün yanı sıra ABD ve İngiltere'nin Türkiye'deki temsilciliklerine de gönderileceği bildirildi. 
     
     DİYARBAKIR 
     Diyarbakır Demokrasi Platformu Dönem Sözcüsü Ali Öncü, kentteki 43 sivil toplum örgütü ve sendikalar adına yaptığı açıklamada, ABD'nin Irak'a yönelik tehdidi ve olası saldırısının uluslararası hukuk ilkelerine aykırı olduğunu, bunun haksız kazanımlar elde etmek amacıyla gerçekleştirileceğini belirtti. 
     
     TOKAT 
     Tokat'ta, bazı sivil toplum örgütleri ve dernekler, Amerika'nın olası Irak savaşını protesto etmek amacıyla imza kampanyası başlattı. 
     İlk imzayı atan Tokat Esnaf ve Sanatkarlar Kooperatifi Başkanı Ahmet Hamdi Aydoğan, ABD'nin, Irak'a karşı düzenleyeceği olası operasyonun nedeninin petrol rezervleri olduğunu savundu. 
     
     TUNCELİ- 
     Tunceli'de sivil toplum örgütleri tarafından Kışla Meydanı'nda düzenlenen mitingte ''Kahrolsun ABD emperyalizmi'', ''Savaşa değil, eğitime bütçe'', ''Barış, hemen şimdi'' sloganları atıldı. 
     Savaşa Hayır Mitingi Tertip Komitesi Başkanı Mustafa Taşkale, ABD'nin Ortadoğu ile Irak petrollerine hakim olmak için Irak'a saldırmak için güçlü zemin oluşturmaya çalıştığını ileri sürerek, ''Bölgemiz, yaşanan 15 yıllık çatışma ortamında büyük zarar gördü. Türkiye'de savaş isteyen yok. Hükümet, savaşa destek vermemeli ve savaşın dışında kalmalıdır'' diye konuştu. 
     
     MERSİN 
     Mersin Emek Platformu Dönem Sözcüsü ve Eğitim-Sen Şubesi Başkanı Abbas Koluaçık, Büyükşehir Belediyesi önünde gerçekleştirilen toplantıda yaptığı konuşmada, Türkiye'nin Irak'a yönelik olası bir operasyonda ''atlama tahtası'' olarak kullanılmasına izin verilmesinin mümkün olmadığını, demokratik zeminlerde her türlü tepkiyi göstererek savaşa karşı çıkacaklarını söyledi. 
     AK Parti Milletvekili Ömer İnan da aklıselim hiç kimsenin savaşı istemeyeceğini belirterek, ''Türkiye olarak, hükümet olarak, insan olarak savaşa hayır diyoruz. Bu bir savaş değil katliam olur'' diye konuştu. 
     Savaşın çıkması halinde milyonlarca insanın öleceğini ifade eden İnan, ABD'nin ''bugüne kadar elde edeceğini ettiğini'' kaydederek, Saddam Hüseyin'in elinde kitle imha silahlarının bulunması ve kullanması durumunda, bunun Türkiye'nin önemli bir bölümünün risk altına girmesi anlamını taşıyacağını söyledi. 
     Konuşmaların ardından, Ömer İnan ve Akdeniz Belediye Başkanı Fazlı Türk ile çok sayıda sendikacı ve sivil toplum örgütü temsilcisi ile üyesi ''Savaşa Hayır'' imza kampanyasına katıldılar. 
     
     KAYSERİ 
     Kayseri Hacı Bektaş Veli Kültürünü Araştırma ve Yaşatma Derneği Başkanı Ali Yaldız, ABD ile Irak arasındaki olası savaşa karşı olduklarını söyledi. 
     Yaldız, dernek binasında düzenlediği basın toplantısında, Alevi- Bektaşi kültürünün, insanı dünyanın en kutsal canlısı olarak gördüğünü, tüm canlıların ''zorbalıkla'' yok edilmesine, ırkçılığa, din, dil, mezhep, cinsiyet ayrımcılığına kökten karşı çıktığını kaydetti. 
     
     KIRIKKALE 
     Kırıkkale Üniversitesi'nden bir grup öğrenci, ''Savaşa Hayır'' imza kampanyası başlattı. 
     Sosyoloji Bölümü öğrencileri, savaşın, çocuk, kadın, genç ve tüm insanların ölümü anlamına geldiğini belirterek, Kırıkkale Valiliği'nden aldıkları izinle Cumhuriyet Meydanı'nda stant açtılar. 
     Öğrenciler, iki günde 2 bin imza topladıklarını belirterek, kampanya sonunda toplanan imzaları, TBMM'ye ve Beyaz Saray'a fakslayacaklarını kaydettiler. 
     





</TEXT>
</DOC>
