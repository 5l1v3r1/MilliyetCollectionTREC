<DOC>
<DOCNO> 110986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/soneko30.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD üyesi Duna "IMF de seçimde ne olacağını bekliyor" 
</HEADLINE>
<TEXT>

     Uluslararası Para Fonu Türkiye Masası Jefi Juha Kahkonen başkanlığındaki heyet, Türk Sanayicileri ve İşadamları Derneği'ni TÜSİAD ziyaret ederek, yöneticilerle görüştü. 
     Türk Sanayicileri ve İşadamları Derneği TÜSİAD Yönetim Kurulu Üyesi Cem Duna, IMF'nin de seçimde ne olacağını beklediğini söyledi. 
     IMF Türkiye Masası Şefi Juha Kahkonen ve IMF Türkiye Temsilcisi Odd Per Brekk, TÜSİAD'ın Tepebaşı'ndaki merkezinde Tayfun Bayazıt, Zekeriya Yıldırım, Cansen Başaran ve Cem Duna ile biraraya geldi. 
     Yaklaşık 1 saat süren görüşmenin ardından IMF yetkilileri herhangi bir açıklama yapmazken, Cem Duna görüşmenin normal gözden geçirme toplantısı çalışmaları kapsamında yapılan rutin bir uygulama olduğunu kaydetti. 
     Duna, bir gazetecinin 1.6 milyar dolarlık dördüncü kredi diliminin serbest bırakılmasına ilişkin yapısal reformlar konusunda ısrarcı olup olmadıklarını sorması üzerine, IMF yetkililerinin bu gözden geçirme çalışmaları için geldiklerini yineleyerek ''Standart programları var. O program çerçevesinde görüşmeler yapılıyor'' dedi. 
     Duna, seçimle ilgili yöneltilen bir soruya da, ''Onlar da ne olacak diye bekliyor'' karşılığını verdi. 
     Kredi diliminin, normal tarihinde serbest bırakılıp bırakılmayacağının sorulması üzerine de Cem Duna, ''Olmayan bir karar üzerine herhangi bir şey söylemediler'' dedi. 
     TÜSİAD ziyareti öncesi, bu sabah önce akademisyenlerle sabah kahvaltısında biraraya gelen, ardından YASED yöneticileri ile görüşen Kahkonen ve Brekk'in İstanbul'daki temasları, Türkiye Bankalar Birliği ve Türkiye İhracatçılar Meclisi yöneticileri ile sürecek. 
     





</TEXT>
</DOC>
