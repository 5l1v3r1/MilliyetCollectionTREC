<DOC>
<DOCNO> 142723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sonspo27.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlılar turdan umutlu... 
</HEADLINE>
<TEXT>

     UEFA Kupası çeyrek final ilk maçında İtalya'nın Lazio takımına deplasmanda 1-0 yenilen Beşiktaş'ta futbolcular ve Menajer Sinan Engin, turu İstanbul'da geçeceklerini savundu. 
     Lazio'nun çok iyi bir takım olduğunu kaydeden Serdar, ''Deplasmanda yenildik, ama kötü sonuç değil. Slavia Prag maçındaki gibi evimizde galip gelerek, turu geçmek istiyoruz'' dedi. 
     Serdar, Teknik Direktör Mircea Lucescu ile maç sonrası arasındaki diyalog ile ilgili olarak da ''Lucescu dün maçtan sonra bana bir pozisyonla ilgili hatamı söyledi. Aramızda önemli bir tartışma yaşanmadı'' diye konuştu. 
     Ahmet Dursun ise İstanbul'da taraftarlarının desteğiyle turu geçeceklerini savunarak, ''İlk maçı Slavia Prag mücadelesinde olduğu gibi 1-0 kaybettik. Umarım rövanş da Slavia Prag maçındaki gibi olur'' dedi. 
     Lazio karşısında iyi mücadele ettiklerini kaydeden Ali Eren de şanssız bir gol yediklerini söyleyerek, ''Buraya geldikten sonra turu bırakmak istemiyoruz. Rövanşta turu geçen biz olacağız'' şeklinde konuştu. 
     Sergen ise ''Lazio tipik bir İtalyan takımı. Ben dün iyi mücadele ettiğimizi düşünüyorum. Şanssız bir gol yedik. Ama ne olursa olsun rövanşta turu geçmek için elimizden geleni yapacağız'' diye görüş bildirdi. 
     
     ENGİN ''İSTANBUL'DA ÇOK ZOR BİR MAÇ OLACAK'' 

     Beşiktaş Futbol Takımı Menajeri Sinan Engin, İstanbul'da Lazio ile çok zor bir karşılaşma yapacaklarını belirtti. 
     İtalyan temsilcisinin deplasmanlarda oynadığı iyi futbolla dikkat çektiğini anlatan Engin, ''İstanbul'da bize belki gol atabilirler, ama biz onlardan daha fazla atarak turu geçeriz. Büyük taraftarımıza da rövanşta çok büyük iş düşecek. Onların desteğini her zaman için yanımızda göreceğimize inanıyorum'' dedi. 
     
     SAKATLARIN DURUMU 

     Beşiktaş Kulübü Doktoru Ayhan Optur, Lazio maçında oynayan futbolculardan sadece Ahmet Dursun'un sağ el orta parmağında küçük bir kırık olduğunu, diğer futbolcuların ise herhangi bir sakatlık sorunu bulunmadığını bildirdi. 
     Dr. Optur, Ahmet Dursun'un parmağındaki küçük kırığın Ankaragücü karşısında oynamasına engel olmayacağına da değinerek, ''İstanbul'da kalan İbrahim ve Maldarasanu bir hafta daha takımdan ayrı kalacak. Her ikisi de Ankaragücü maçında yok. Tümer'e ise İstanbul'a dönünce bakacağız'' diye konuştu. 

     
</TEXT>
</DOC>
