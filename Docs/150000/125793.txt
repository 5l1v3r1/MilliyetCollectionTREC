<DOC>
<DOCNO> 125793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/yasam/yas03.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
2 yaşındaki kızını döverek öldürdü 
</HEADLINE>
<TEXT>

Sık sık ağlayan kızını döverek öldüren annenin duruşmasında avukatı müvekkilini şöyle savundu Terbiye hakkını kullandı’ 
     Gaziantep’te önceki gün ağlayan iki yaşındaki kızı Fatma’yı döverek öldürdüğü iddia edilen Nesrin Dağlı, tutuklanarak cezaevine gönderildi. CMUK kapsamında, Emniyet Müdürlüğü ve mahkemede Dağlı’nın yanında olan Avukat Nurullah Hilaloğlu, müvekkilinin suçlamaları kabul etmediğini ifade ederek, "Sonuçta kendisi, Medeni Kanun’un, anne ve babaya verdiği terbiye hakkı’ ölçüsünde hakkını kullanmıştır" dedi. 
     
     Adliyede saldırı 
     Savcılı Mahallesi Dağcı Çıkmazı’nda önceki gün meydana gelen olayda Mehmet Olmaç ile nikahsız yaşayan Nesrin Dağlı, kızı Fatma’yı, sürekli ağladığı ve yaramazlık yaptığı gerekçesiyle dövdü. Dağlı, çocuğunu, rahatsızlanması üzerine komşularıyla birlikte hastaneye götürdü, ancak Fatma, müdahaleye rağmen kurtarılamadı. Otopside, Fatma’nın birçok yerinde darp izlerine rastlandı. 
     Dağlı, dün polisteki sorgusunun ardından adliyeye getirildi. Adliye koridorunda Dağlı’nın yanına yaklaşan kayınbiraderi Ali Olmaç 22 , yengesine saldırmak istedi. Olmaç, "O küçücük yavruya nasıl kıydın, ellerin kırılsın" diyerek tepkisini dile getirdi. 
     Dağlı ise, ifadesinde, suçlamaları kabul etmeyerek, "Kızım uzun süredir bağırsaklarından rahatsız. Kimse ilgilenmedi, ben de rahatsızım, öldüğüne inanmıyorum, ben öldürmüş olamam" dedi. 
     Avukat Hilaloğlu da, müvekkilinin kızının öldüğünü dün öğrendiğini ifade ederken, "Müvekkilim iddia edildiği gibi çocuğunu döverek öldürmemiştir. Hastaneye götürüp tedavi ettirmiş, ancak sonuç alamamış" şeklinde konuştu. 
     



 YAŞAM 


















</TEXT>
</DOC>
