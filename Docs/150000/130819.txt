<DOC>
<DOCNO> 130819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sontur08.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fazla çikolata köpekleri öldürüyor... 
</HEADLINE>
<TEXT>

     Fazla miktarda çikolatanın, özellikle küçük köpeklerin sindirim, kalp ve dolaşım sistemlerinde düzensizliğe yol açarak, ölümlerine neden olabildiği bildirildi. 
     Bursa'nın merkez Nilüfer İlçe Belediyesi Veteriner İşleri Müdürü Mürsel Büyükçoban, çikolatanın, etobur beslenme özelliklerine sahip köpeklerde bazı istenmeyen sonuçlar yaratabileceğini söyledi. 
     Başta ''cocker spaniel'' türü olmak üzere küçük köpeklere verilecek fazla miktarda çikolatanın, ölüme yol açabildiğini ifade eden Büyükçoban, şöyle konuştu 
     ''Çikolatalar, bir alkaloid olan theobramine maddesi içerir. Bu madde, kafeine benzer etkiler gösterebilir. Bu çerçevede, fazla miktarda yedirilecek çikolata, küçük köpeklerin sindirim, kalp ve dolaşım sistemlerinin düzensiz çalışmasına yol açar. Böylece, gerekli tedavi yapılmazsa köpeklerde ölüm olayları görülebilir.'' Büyükçoban, sütlü çikolatanın 100 gramında 154 miligram ''theobramine'' bulunmasına karşın, ''bitter'' diye nitelendirilen siyah çikolatanın 100 gramında bu rakamın 528 miligrama kadar çıkabildiğini, özellikle bu tür çikolataların köpeklere daha fazla zarar verdiğini vurguladı. 
     Köpeklerin sindirim sisteminin, çikolatayı hemen öğütecek bir özellikte olmadığına işaret eden Büyükçoban, şunları söyledi 
     ''Özellikle küçük köpeklerde, fazla çikolata tüketiminin ardından karın ağrısı, kusma, salya akıntısında artış, ayakta duramama, yürümekte güçlük ve bitkinlik görülür. Köpeğin solunum sayısı artar ve daha sonra koma haline girer. Bu belirtileri farkeden sahipleri, köpeklerini hemen bir veteriner hekime götürmelidir. Bununla birlikte, küçük miktarların bir zararı yoktur, ama en doğrusu köpeklere çikolata verilmemesidir.'' Büyükçoban, köpek sahiplerinin büyük bölümünün bu konuda bilinçli davrandığına inandığını, ancak çocukların ''iyi beslemek'' istedikleri köpeklerine çikolata verebildiğine değinerek, bu konuda çocukların uyarılmaları gerektiğini bildirdi. 
     Çikolatanın yanı sıra şekerin de köpekler üzerinde bazı etkileri bulunduğuna dikkati çeken Büyükçoban, insanlarda olduğu gibi köpeklerde de diabet rahatsızlığının görülebileceğini, bu rahatsızlığa yakalanan köpeğe verilecek şekerin, özellikle görme bozukluklarına yol açabileceğini kaydetti. 
     





</TEXT>
</DOC>
