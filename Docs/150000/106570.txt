<DOC>
<DOCNO> 106570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sonspo02.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Birinci Süper Lig...4 haftada 3 kulüp teknik direktörünü değiştirdi 
</HEADLINE>
<TEXT>

     Bu sezon Birinci Futbol Süper Ligi'nde teknik direktörler açısından ilginç bir tablo yaşanmaya başladı. Süper Lig'in henüz 4. haftası geride kalırken, 3 ekip teknik direktörleri ile yollarını ayırdı. 
     Antrenör değiştirmede en hızlı ekipler, İzmir'in Birinci Süper Lig'deki temsilcileri Altay ile Göztepe oldu. 
     Altay, sezon başı hazırlıklarının bir bölümünü yaptığı eski futbolcusu, Yugoslav Miograd Yesiç ile anlaşmazlığa düşünce yerine Ümit Turmuş'u getirdi. 
     İzmir temsilcilerinden Göztepe de, ligdeki kötü gidişin ardından Ali Osman Renklibay ile yollarını ayırdı. Göztepe'nin teknik direktör arayışları sürerken, koltuğun en büyük adayı, geçen sezon da takımın başında olan Ümit Kayıhan. Ligin ilk 4 haftasında alınan sonuçlardan memnun kalmayarak teknik direktörü ile sözleşmesini fesh eden bir başka takım ise Süper Lig'in yeni ekibi Elazığspor oldu. Bordo-beyazlılar da, sezon başı göreve getirdikleri Giray Bulak'ın işine son verirken, yerine geçen sezon takımı Birinci Süper Lig'e taşıyan Erol Tok'u getirdiler. 
     





</TEXT>
</DOC>
