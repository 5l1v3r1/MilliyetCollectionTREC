<DOC>
<DOCNO> 146943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/yasam/ayas.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk hava sahası SARS’a da kapalı 
</HEADLINE>
<TEXT>

Uzakdoğu’da çıkıp Kanada’da bile can alan gizemli zatürree’ SARS’la, Türkiye havaalanlarında sorgu’ yöntemiyle savaşılıyor 
     SERHAT OĞUZ, AYŞEGÜL AYDOĞAN İstanbul 

     Dünya çapında şu ana kadar 54 kişinin ölümüne yol açan ve bin 500’e yakın taşıyıcısı olduğu tahmin edilen gizemli zatürree’ SARS hastalığına karşı Atatürk Havalimanı’nda da önlemler alındı. 
     Önlemler dahilinde maskeler takan uzmanlar Singapur ve Hong Kong’dan gelen uçaklarda inceleme yapıyor. Yaklaşık üç hafta önce Uzakdoğu’dan gelen bir uçağın virüs nedeniyle Almanya’da karantinaya alınmasının ardından, Sağlık Bakanlığı Hudut ve Sahiller Sağlık Genel Müdürlüğü uzmanları, Uzakdoğu ülkelerinden gelen uçaklara karşı uygulama başlattı. 
     
     Denetim uçakta başlıyor 
     Alınan bilgiye göre denetim, yolcular indirilmeden uçakta başlıyor. 
     Uçağa binen uzmanlar, önce uçuş ekibinden yolcularla ilgili sağlık deklarasyonu’nu alarak kontrol ediyor. Çünkü bu ülkelerden gelen yolcular, uçuştan önce sağlık kontrolüne alınıyor ve virüs olması halinde bu bir deklarasyonda yer alıyor. Ardından yolcularla yüz yüze görüşülüyor, ateş, ishal, iştahsızlık, solunum yolu enfeksiyonu gibi rahatsızlıklarının bulunup bulunmadığı soruluyor. Şüpheli bir durumda uçağın karantinaya alınmasına karar veriliyor. 
     
     Henüz rastlamadık’ 
     Bu durumda SARS’lı yolcuların gönderileceği hastaneler de belirlenmiş. 
     Ancak şu ana kadar gizemli virüs’ bulunan bir yolcuya rastlanılmadığını kaydeden uzmanlar, sadece iki hafta önce Hong Konglu bir yolcudan şüphelenildiğini, onda da daha sonra hastalığın tespit edilemediğini kaydediyor. 
     Hastalığın gemi ve karayoluyla da yayılabileceğine dikkat çekilirken, tedbirler, Avrupa üzerinden aktarmalı gelen Uzakdoğu uçakları için de uygulanıyor. 
     

</TEXT>
</DOC>
