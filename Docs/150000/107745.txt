<DOC>
<DOCNO> 107745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/soneko05.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahmi Koç "Seçimlerden süpriz çıkabilir" 
</HEADLINE>
<TEXT>

     Koç Holding Yönetim Kurulu Başkanı Rahmi Koç, 3 Kasım'da yapılacak seçimlerden sürpriz çıkacağını ileri sürdü. 
     İzmir'de gazetecilerin sorularını yanıtlayan Rahmi Koç, 3 Kasım'da yapılacak seçimlerin ''sürprizle'' sonuçlanabileceğini ifade etti. 
     Koç, yapılan anketlere de güvenmediğini ifade etti. Geçmişte anketlerin yanıldığına çok şahit olduğunu dile getiren Rahmi Koç, ''Ben anketlere itibar etmiyorum. Anketçilik büyük teknik ister. Anketlerde kararsızları hep yanlış bölerek netice alıyorlar gibi bir his var içimde. Kararsızların bölümünde elde ettikleri yüzdeler, kanımca yanlış. Dolayısıyla sürpriz olabilir. Herşey seçimlere bir hafta-on gün kala belli olur. Ortalık şu anda toz duman. Partilerin güçleri tam olarak yansımıyor'' dedi. Koç, ''Baykal-Derviş ikilisi'' ile ilgili sorulara ise cevap veremeyeceğini bildirdi. 
     
     AB VE TÜRKİYE 
     AB konusunda Mesut Yılmaz'ın ''çok çalıştığını'' ifade eden Rahmi Koç, ''Mesut Bey bu konuda çok uğraşıyor. Bütün gücünü bu işe verdi. Ve bizim Mesut Bey'i arkalamamız lazım'' dedi. 
     Kıbrıs meselesi çözülmeden Avrupa'nın Türkiye'ye tarih vermeyeceğini savunan Koç, şunları söyledi 
     ''Şimdi Avrupalılar, biz herşeyi yapmış olsak dahi, muhakkak ki Kıbrıs'ı öne sürecektir. Bizim görüşümüz ise onlar bizi kabul etsin sonra Kıbrıs'a bir çare bulunsun . İkisinin ideal noktasını bulmak lazım. Bana göre Kıbrıs işi hallolmadıkça, tarih vermeleri ve müzakerelere başlamamız mümkün olmaz gibi görünüyor. Burada İsmail Cem Bey'in Dışişleri'nden ayrılması, bu alanda bir hareketi kesti. Şükrü Sina Bey ne kadar tecrübeli bu işlerde, bilmiyoruz. Ama İsmail Bey devam etmiş olsaydı, o hareket devam ederdi. AB uyum kanunlarında elde ettiğimiz başarıyı, orada da elde edersek zannediyorum ki tarih verecekler.'' Avrupa'nın, Türkiye'nin kendilerine ''yük olmasından korktuğunu'' dile getiren Koç, Türkiye'nin AB'ye tam üye olabilmesi için 5 yıl içinde ekonomisini düzeltmesi gerektiğini de sözlerine ekledi. 
     Koç, ABD'nin Irak'a müdahalesi ile ilgili soruya da, ''ABD bunu muhakkak yapacaktır. Türkiye bunun dışında kalamaz, kalmamalıdır'' karşılığını verdi. 
     





</TEXT>
</DOC>
