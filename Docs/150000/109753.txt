<DOC>
<DOCNO> 109753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sontur05.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
9 bin 500 Dolarlık "Delüks" hac 
</HEADLINE>
<TEXT>

     Diyanet İşleri Başkanlığı'ndan sonra A Grubu seyahat acenteleri de 2003 yılında kutsal topraklara gitmek isteyen hacı adaylarına, ''standart ve delüks'' olmak üzere 11 tip hac organizasyonu düzenledi. Hacı adayları, normal hac için 1800 dolar, delüks hac için de 9 bin 500 dolar yaklaşık 15 milyar 675 milyon lira ödeyecekler. 
     Seyahat acenteleri, bazı gazetelere ilan vererek, hacı adayları aramaya başladı. Şirketlerin ilanlarında, Diyanet İşleri Başkanlığı'nın denetimi ve gözetimi altında Türkiye Seyahat Acentaları Birliği TÜRSAB ve Turizm Bakanlığı'nın garantisi ile ''Mukaddes topraklara seçkin din görevlileri refakatinde'' hacı adaylarının götürüleceği bildirildi. 
     Hacı adaylarını, TÜRSAB'ın teminatı ve güvencesi altında bu yıl 130 A Grubu Seyahat Acentesi hacca götürmek üzere yetkilendirildi. 
     Organizasyonlar hakkında bilgi verilen ilanlara göre, A Grubu şirketler hacı adaylarından havayolu ile normal hac için 1800 dolar, tahsil edecekler. 
     Standart hac tiplerini tercih eden hacı adayları, iki kişilik odalar için 2 bin 500 dolar ile 3 bin 750 dolar arasında değişen ücretler ödeyecekler. 
     Kısa süreli hac tipini seçenler ise 15 günlük hac için 4 bin 750 dolar, 22 günlük hac için 5 bin 250 dolar, 5 yıldızlı lüks hac organizasyonu için 15 gün süreli iki kişilik odalar için 5 bin 500 dolar, tek kişilik odalar için de 6 bin dolar ödeyecekler. 
     
     DELÜKS HACILARINA ÖZEL HİZMET 
     Özel hizmet verilecek ''Delüks'' hacı adaylarının ise iki kişilik odalara 15 gün için 7 bin 500 dolar, 22 gün için de 9 bin 500 dolar ödemeleri gerekiyor. 
     Delüks hacı adayı olmak isteyenler, Mekke ve Medine'de Hilton Otel'de, konaklayacaklar. Delüks hacı olmayı seçenler, diğer hacı adayları gibi şemsiyelerle uzun süre yürümeyecek veya servislerle Kabe'ye taşınmayacaklar, aksine Kabe ile otel arasındaki sadece 50 metrelik mesafeyi yürüyecekler. 
     Mekke ve Medine'de, toplam 15-22 gün kalan delüks hacı adayları televizyon, klima ve telefonlu odalarda konaklayacaklar, oteldeki açık büfeden yemeklerini yiyecekler. 
     Öte yandan Diyanet İşleri Başkanlığı da 4 çeşit hac organizasyonu düzenledi. Buna göre, ücretler 1750 dolar ile 5 bin 600 dolar arasında değişiyor. 
     Geçen yıl hac için 116 bin kişi başvururken, bu yıl sadece 73 bin kişi ön kayıt yaptırmıştı. 
     Hacı adayı, 11 Ekim Cuma gününe kadar il ve ilçe müftülüklerinde kesin kayıt yaptıracaklar ve 12 Ocak'tan itibaren kafileler halinde Suudi Arabistan'a hareket edecekler. 
     Hacı adayları, 18 Şubat'tan sonra da yurda dönmeye başlayacaklar. 
     





</TEXT>
</DOC>
