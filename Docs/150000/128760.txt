<DOC>
<DOCNO> 128760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/soneko10.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşil soygunda, fabrikanın köpek kulübesi bile satılmış... 
</HEADLINE>
<TEXT>

     Endüstri Holding'in yeni yöneticileri tarafından yapılan açıklamayla yaklaşık 250 milyon marklık talanın yapıldığı holdinge bağlı işletmelerden Mobella Fabrikası girişindeki köpek kulübesinin bile çalışanları tarafından yakınındaki fabrikaya satıldığı öğrenildi. 
     1.5 yıl önce başlayan talanın ardından içinde bir tek demir parçası bile kalmayacak şekilde boşaltılan Mobella Fabrikası, soğuktan korunmak için kendine yer arayan kuşlara ev sahipliği yapıyor. 
     Fabrika içinde bulunan lambalar ve girişinde bulunan bekçi kulübelerinin bile hacizli olduğu fabrikanın köpek kulübesi ise talan sırasında çalışanlar tarafından 25 milyon lira karşılığında yandaki fabrikaya satılmış. 
     Endüstri Holding Basın ve Halkla İlişkiler Sorumlusu Ali Türktaş, holdingin 5 yıl önce kurulduğu ilk günlerinde yatırım yapmadığını ve ortaklarına verilen paraların toplanan paradan karşılandığını söyledi. 
     Sadece ortaklar geldiğinde ''çalışıyorlar'' izlenimi vermek için güzel görünümlü binaların yapıldığını ancak içinin boş olduğunu vurgulayan Türktaş, ''bıçak kemiğe dayandıktan sonra talan başlamış. Faal durumda olan fabrikalar haciz ve çalışanların karşılığını almak istemesi yoluyla tamamen boşalmış. Öyle ki, güvenlik kameralarının mercekleri bile çıkartılıp 2 dolar karşılığında satılarak gelir sağlanmaya çalışılmış'' dedi. 
     Özellikle Türkiye'de başka fabrikada kullanılmayan 150 bin dolara yakın fiyatı olan makinaların 10 milyar liralık hacizle gelenler tarafından götürüldüğünü belirten Türktaş, ''Yeni yönetim olarak en iyi yerden tekrar başlamak istiyoruz. Şu anda faal durumda bulunan 7 işletmemiz bulunuyor. Bunları kara geçirerek, ortaklarımızın hakkını koruyacağız'' diye konuştu. 
     Türktaş, açıklamaların ortakların holdingin durumu hakkında bilgi sahibi olması için yapıldığını bildirerek, ortaklardan tekrar para toplamak gibi bir durumun sözkonusu olmadığını sözlerine ekledi. 
     





</TEXT>
</DOC>
