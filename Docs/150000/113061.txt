<DOC>
<DOCNO> 113061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/sondun04.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin füze kalkanı denemesinde tam isabet 
</HEADLINE>
<TEXT>

     Irak'a harekat hazırlıklarını sürüden ABD ordusu, balistik füzelere karşı ulusal çapta füze kalkanı oluşturma projesi kapsamında yaptığı yedinci denemesinde, Pasifik üzerinde sahte savaş başlığı taşıyan bir füzeyi düşürdü. 
     Amerikan Füze Savunma Ajansı sözcüsü Rick Lehner, hedef füzeyi yerel saatle 22 00'de TSİ 05 00 fırlattıktan sonra kalkan olarak kullanılan diğer füzeyi yaklaşık 22 dakika sonra fırlattıklarını anlatarak, ''Bundan 6 dakika sonra da uzayda Büyük Okyanus'un 225 km yukarısında hedef füzeyi durdurduk'' dedi. 
     Denemede, California'daki Vanderberg Hava Kuvvetleri üssünün 7 bin 725 km uzağından fırlatılan yenilenmiş Minuteman 2 tipi hedef füzesinin, Marshall Adaları'ndan atılan örnek durdurucu füzeyle parçalandığı belirtildi. 
     Yetkililer ayrıca, 100 milyon dolara malolan denemede ilk kez füzeler hakkında veri toplamak için bir gemide bulunan radar sisteminin kullanıldığını kaydettiler. 
     ABD'nin füze kalkanı projesi kapsamında bugüne kadar yaptığı denemelerden 2'si başarısız oldu. 
     ABD Başkanı George Bush, iktidara gelişinin ardından, Kuzey Kore, İran, Irak gibi ülkelerden gelebilecek olası balistik füze tehdidine karşı kullanmak istediğini söylediği, füze kalkanı olarak bilinen ulusal füze savunma planını uygulama planını açıklamıştı. ABD, geçen Haziran ayında da silahlanma yarışını engelleme amacındaki, ulusal çapta füze savunmasını yasaklayan Rusya ile 1972'de imzaladığı Anti Balistik Füze ABM Anlaşması'ndan çekilmişti. 
     Rusya ve Çin'in yanı sıra ABD'nin bazı Avrupalı müttefikleri de yeni bir silahlanma yarışını başlatabileceği gerekçesiyle Washington'ın füze kalkanı projesine karşı çıktıklarını bildirmişti. 
     





</TEXT>
</DOC>
