<DOC>
<DOCNO> 136210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sonspo10.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ata Aksu ''Savaşa girersek maçlar oynanmayabilir'' 
</HEADLINE>
<TEXT>

     Futbol Federasyonu Başkanvekili Ata Aksu, çıkabilecek bir savaşın müsabakaları oynatmayabileceğini söyledi. 
     Savaşa girmeyi kimsenin istemediğini anlatan Aksu, ''Savaş açlık ve gözyaşı demektir. Ancak şu anda kaçınılmaz görünüyor. Hangi boyutta savaşa gireceğiz bilemiyoruz. Biz gerekli tedbirleri aldık. Ülkemiz savaşa girerse müsabakaların oynanmayacağını düşünüyorum'' şeklinde konuştu. 
     
     KİMSENİN ALACAĞI YOK 

     Futbol Federasyonu Başkanvekili Ata Aksu, federasyondan teknik heyet dahil hiç kimsenin bir kuruş dahi alacağının bulunmadığını söyledi. 
     Aksu, Futbol Federasyonu'nun, Türk milli futbol takımına ait fotoğraf, slayt ve digital ürünlerinin ticari amaçla kullanımının pazarlama ve satış haklarını Dia Store firmasına devrettiği imza töreninden sonra basın mensuplarının yanıtladı. 
     Medyada teknik direktör Şenol Güneş'in söylediği belirtilen cümleleri, kendisinin ağzından duymadan kabul edemeyeceklerini kaydeden Aksu, ''Güneş ile 2 yıl önce hangi noktada duruyorsak, şu an da aynı durumdayız. Fikri tartışmalar, talepler olabilir. Bunlar kurumsal düzeyde değerlendirilir, çözüme kavuşturulabilir. Şenol Güneş ile çalışmalarımızda en ufak sıkıntımız yok'' dedi. 
     Primler konusunda da değerlendirme yapan Aksu, şunları söyledi 
     ''Milli takımın primleri bankaya yatıyor. Bunlar hesaplarda var. Milli takımın geldiği noktada, federasyonun mali yapısının çok güçlü olması da etkendir. Eskiden primler fazla diyorlardı. Şimdi de verilmiyor deniliyor.'' Teknik heyetle dolar bazında anlaştıklarını ancak bunu daha sonra Türk lirasına çevirdiklerini belirten Aksu, ''Yardımcı hocalarla bunu karara bağladık. Şenol Güneş'e de teklif ettik. Ancak, henüz bir yanıt alamadık'' dedi. 
     Teknik direktör Şenol Güneş ile aralarında geçtiği söylenen kapı çarpma olayına da açıklık getiren Aksu, ''Benim bulunduğum yerde kimse kapıyı çarpmaz. Çarparsa da o bu kapıdan bir daha giremez. Kendisi böyle bir kişiliğe sahip değil. Biz hocamızı severiz. En kötü günlerinde milli takıma yakışmıyor denildiği zamanda bile, aslanlar gibi arkasında durduk. Şimdi de dururuz'' diye konuştu. 
     Aksu, medya mensuplarından mali konulardaki olayları fazla deşmemelerini de istedi. 
     
     ''ALİ SAMİ YEN TEMİZLENEBİLİRDİ''- 

     Ata Aksu, bir soru üzerine de Galatasaray Kulübü'ün, Denizlispor maçı öncesinde sahayı temizleyebileceğini, ancak bunun gerçekleşmediğini öne sürdü. 
     ''Galatasaray'dan daha gayretli ve özenli bir çalışma beklerdik'' diyen Aksu, ''İnşallah bir daha tekerrür etmez. Malesef federasyon ceza talimatında böyle bir yaptırım yok. 70 yıldır konulmamış. Ancak bu federasyon yönetim kurulunda gündeme gelecektir. Böyle bir değişikliği yapmamız da gereklidir'' diyerek sözlerini tamamladı. 
     





</TEXT>
</DOC>
