<DOC>
<DOCNO> 125680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sonspo39.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor camiası maçın yinelenmesi için baskı yapıyor... 
</HEADLINE>
<TEXT>

     Denizlispor ile Beşiktaş arasındaki Türkiye Kupası 3. kademe maçı, spor kamuoyunun gündemini meşgul etmeyi sürdürürken, Denizlispor camiası, maçın yinelenmesi için Futbol Federasyonu'na baskı uygulamaya başladı. 
     Denizli Valisi Yusuf Ziya Göksu, Denizli Belediye Başkanı Ali Aygören, Pamukkale Üniversitesi Rektörü Prof.Dr.Hasan Kazdağlı ve 12 sivil toplum örgütlerinin başkanları, yayınladıkları ortak bildiriyi Futbol Federasyonu Başkanı Haluk Ulusoy'a faksla gönderdi. 
     Ortak bildiride, şu görüşlere yer verildi 
     ''18 Aralık Çarşamba günü Denizli Atatürk Stadı'nda yapılan Denizlispor-Beşiktaş Türkiye Kupası karşılaşmasının orta hakemi Erol Ersoy ve yan hakem Koray Gençerler'in tutarsız kararları, skorun takımımız aleyhine sonuçlanmasına neden olmuş, bu da Denizli kamuoyunda büyük bir üzüntü yaratmıştır. 
     Hakemlerin verdiği yanlış kararlar her iki takımın ortaya koyduğu güzel futbola gölge düşürmüş, takımımız Denizlispor'un kupadan haksız bir şekilde elenmesine neden olmuştur. Maçın sonucunu oyuncular değil, hakemler belirlemiştir. 
     Türkiye'nin tek tel örgüsüz stadına sahip Denizlispor taraftarlarının bu yanlış kararın ardından taşkınlık yapmaması da yenilgiyi kabullendiği şeklinde yorumlanmamalıdır. 
     Türk futbolu için son derece önemli bir organizasyon olan Türkiye Kupası'ndaki bu şaibenin ortadan kaldırılması için maçın tekrar oynatılmasını talep ediyoruz.'' 
     





</TEXT>
</DOC>
