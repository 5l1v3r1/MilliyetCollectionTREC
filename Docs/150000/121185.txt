<DOC>
<DOCNO> 121185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sontur07.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk piyano virtüözü Carnegie Hall'a davet edildi... 
</HEADLINE>
<TEXT>

     Türk piyano virtüözü Burçin Büke, dünyanın en önde gelen sanat mekanlarından biri olan New York Carnegie Hall'a konser için davet edildi. 
     Büke eserlerini, dünyada tüm müzisyenlerin sanat hayatlarını ve kariyerlerini şekillendirirken, performanslarını sergileyebilecekleri en önemli arena olarak tanınan 112 yıllık dev sanat merkezinde, ABD'nin önde gelen politikacılarına ve sanatçılarına yorumlayacak. 
     Avrupa ve Türkiye'de birçok konser ve resital veren İzmir Devlet Senfoni Orkestrası solist sanatçısı Burçin Büke, dünyaca ünlü İsrailli menajer Joseph H. Collin tarafından New York'a davet edilirken, konser kompleksin parçası olan Weill Recital Hall'da gerçekleşecek. Tarihinde Rubinstein, Richter, Horowitz, Duke Ellington, Gershwin, Buinin ve Pollini gibi dünyaca ünlü piyanistlerin yanı sıra, Judy Garland, Maria Callas, Lisa Minelli ve Pavarotti gibi sanatçılara da ev sahipliği yapan New York Carnegie Hall'da, 2 Aralık 2002 tarihinde bir Türk virtüözünün de sahne alacak olması, özellikle ABD'de yaşayan Türk topluluğunda büyük yankı uyandırdı. 
     Repertuarında Ravel, Busoni, Prokofieff ve Mussorsky'nin eserlerine yer verecek olan Büke, konserin ikinci bölümünde de kendi çıkardığı ''Dream'' isimli albümünde yer alan kendi bestelerini seslendirecek. 
     
     ''TÜRKİYE'NİN DÜNYA'YA AÇILAN PENCERESİ'' 
     Burçin Büke, ABD'nin dünyaca ünlü konser merkezi Carnegie Hall'a davet edilmekten duyduğu mutluluğu dile getirerek, 5 yaşından beri sürdürdüğü müzik yaşantısında bu konserin bir dönüm noktası niteliği taşıdığını söyledi. Avrupa'nın çeşitli ülkelerinde sayısız konserler verdikten sonra, Türkiye'nin sesini şimdi de ABD'de duyuracağını kaydeden Büke, ''Her müzisyenin hayallerini süsleyen Carnegie Hall, Türkiye'nin Dünya'ya açılan bir başka penceresi olacak ve herkes ülkemizde sanatın ne denli ilerlediğine bir kez daha şahit olacak'' dedi. 
     Büke, sözlerini şöyle sürdürdü 
     ''Dünyanın en önemli menajerlerinden biri olan Joseph H.Collin'den bu daveti aldığımda önce inanamadım. 112 yıllık bu dev sanat kompleksinde bir Türk sanatçısı olarak konser vereceğimi düşününce, açıkçası sevincimden yerimde duramadım. Amerikalıların özellikle klasik müziğe verdiği önemi düşünerek, oldukça zor bir repertuvar hazırladım. Zaten Avrupa ile Türkiye arasında bir sanat elçiliği misyonu üstlenmiştim. Şimdi bunu ABD'ye taşımanın gururunu yaşıyorum.'' Dünyada Carnegie Hall'un yanı sıra Londra'da Quinn Elisabeth Hall, Almanya'da Berlin Flarmoni Orkestrası Salonu ve Sydney'de de Opera House'un bulunduğunu vurgulayan Büke, ''Umuyorum ki Dünya'nın en üst seviyesindeki bu konser merkezlerinde ülkemin sesini duyurmaya devam edeceğim'' diye konuştu. 
     





</TEXT>
</DOC>
