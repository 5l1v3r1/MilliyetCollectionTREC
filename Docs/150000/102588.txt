<DOC>
<DOCNO> 102588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/ekonomi/eko02.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Destek toprağı böldü 
</HEADLINE>
<TEXT>

Köylüler, daha fazla para almak için topraklarını akrabaları üzerine gösterince, Tarım Bakanlığı gelir desteği’ için 200 dönüm sınırını 500 dönüme çekti 
     HARUN GÜREK Ankara 

     Geçen yıl uygulamaya giren doğrudan gelir desteği DGD sisteminde, yaygın biçimde suistimal olduğu belirlendi. Büyük toprak sahibi çiftçilerin arazilerini bölerek, daha yüksek destek aldığının belirlenmesi üzerine, ödemelere getirilen tavan değer değiştirildi. 
     Hazine Müsteşarlığı Kontrolörler Kurulu’ndan iki kontrolör ile Tarım Bakanlığı Teftiş Kurulu müfettişleri ve sistemin danışmanlığını yapan bağımsız denetim şirketi PricewaterhouseCoopers’ın 50 ilde gerçekleştirdiği denetimlerde, toprak sahiplerinin hileli yollara başvurduğu belirlendi. Bakanlığın 200 dönüm’ sınırını delmek için, daha fazla toprağı olanlar, bu toprakları da 200’er dönümler halinde, destek almayan akrabaları üzerine göstererek, topraklarının 200 dönümden fazla kısımları için de destek aldılar. 
     Bu yolla, 400 dönüm arazisi olan bir çiftçinin alabileceği azami 2.7 milyar liralık desteğin 5.4 milyara çıkarıldığı saptandı. Dönüm başına 13.5 milyon lira olan destek ödemesinde en çok suistimalin Doğu ve Güneydoğu’da gerçekleştiği belirlendi. 
     
     500 dönüm olacak 
     200 dönümden fazla toprağı olan çiftçilerin ekili tarlalarını noter kanalıyla kiralama yoluna gitmeleri de yasal bir boşluk yarattı. Bunun üzerine, ödemelerde tavan olan 200 dönümlük sınır değiştirilerek, 500 dönüme çıkartıldı. Ödeme tavanının değiştirilmesi ek bir mali yük getirmeyecek. 
     



 EKONOMİ 















</TEXT>
</DOC>
