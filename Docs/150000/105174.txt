<DOC>
<DOCNO> 105174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/ekonomi/aeko.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF çalışmaları erkene çekmemizden memnun 
</HEADLINE>
<TEXT>

IMF Avrupa Birinci Bölge Direktörü Micheal Deppler ile telefonda görüşen Devlet Bakanı Masum Türker, IMF’nin çalışmaların erkene çekilmesinden memnun olduğunu söyledi 
     Ekonomiden sorumlu Devlet Bakanı Masum Türker, "Uluslararası Para Fonu IMF’nin Avrupa Birinci Bölge Direktörü Michael Deppler, IMF ile ilgili çalışmaları erkene çekmemizden dolayı çok memnun olduklarını belirtti" dedi. Michael Deppler ile dün yaklaşık yarım saatlik bir telefon görüşmesi yaptıklarını belirten Bakan Türker, görüşmede, Deppler’in, çalışmaların erkene çekilerek, IMF çerçevesinde, yapılması gerekenlerin erken yapılması nedeniyle memnuniyetini ifade ettiğini kaydetti. Bakan Türker, Deppler’in, Türkiye’deki şu ana kadarki gelişmelerden ve yapılan çalışmalardan memnun olduğunu da belirtti. 
     
     Buluşma bu ay 
     Michael Deppler’in, kendilerinin, Washington’da, eylül ayı sonunda yapılacak IMF - Dünya Bankası yarı yıllık toplantılarına katılıp katılmayacağını da sorduğunu belirten Bakan Türker, Washington’da yapılacak toplantılarda, IMF ile görüşmelere devam edeceklerini söyledi. Devlet Bakanı Türker, IMF toplantısı çerçevesindeki çalışmaların ise pazartesi gününden itibaren başlayacağını bildirdi. 
     Bakan Türker, daha önce yaptığı açıklamada, IMF ile yapılacak görüşmeleri erkene almadıklarını, ama gözden geçirme ile ilgili hazırlıkları erken yaptıklarını belirterek, bu kez IMF heyeti gelmeden taahhütlerin yerine getirilmiş olacağını ifade etmişti. 
     



 EKONOMİ 














</TEXT>
</DOC>
