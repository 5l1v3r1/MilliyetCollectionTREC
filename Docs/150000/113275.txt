<DOC>
<DOCNO> 113275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/soneko18.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeki Çakan "Olası bir savaşta petrol sıkıntısı olmaz" 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, bir soruya karşılık, Irak'a olası bir müdahalede, Türkiye'nin, petrol ve doğalgazda hiç bir sıkıntı yaşamayacağını söyledi. 
     Çakan, ''ancak bizim yakınımızda, sınırımızda böyle bir sıcak savaşın çıkmaması arzumuz'' dedi. 
     Çakan, Alaborina Turistik Tesisleri'nde, kahvaltılı basın toplantısında gazetecilerin sorularını yanıtladı. 
     Bakan Çakan, bir gazetecinin ''Irak'ta savaş olması durumunda petrol ve doğalgaz fiyatları nasıl etkilenir'' sorusuna karşın, ''Tabii ki, Türkiye'de özellikle doğalgazın tamamen arz güvenliğinin sağlanmasıyla ilgili olarak çok yönlü getirilme gayretlerinin ne kadar isabetli olduğu, Irak'ta savaşın konuşulduğu bu günlerde önemi çok daha fazla anlaşılmaya başlandı'' diye konuştu. 
     Rusya'dan doğalgaz alındığını, Mavi Akım'dan da hiçbir ülke aracı olmadan gaz alacaklarını belirten Çakan, şöyle dedi 
     ''İran'dan doğalgaz alıyoruz. Biz yapmış olduğumuz anlaşmalarla ilgili olarak Türkiye'nin hiçbir problemeninin olmayacağına inanıyoruz. Şu anda bizim 6 milyar metreküp Batı'dan Bulgaristan'dan doğalgaz alıyoruz, Turusgaz'dan 8 milyar metreküp alıyoruz ve 10 milyar metreküp İran'dan doğalgaz alacağız, çok iyi anlaşmalarımızı tekrar tazeleyerek gündeme getirdik. Bu konuda da mutabakatı sağladık. 
     Mavi Akım'dan da 16 milyar metreküp doğalgaz alacağız. Bu yıl, Mavi Akım'dan 2 milyar metreküp gaz alınacak. Masaya oturduk konuştuk ve bu gazı ne kadar arzu edersek o kadar alacak hale getirdik. Seneye de 4 milyar metreküp gaz alacaktık. Onu da 2 milyar metreküp alma konusunda mutabakat sağladık. Hiçbir şekilde petrolde de doğalgazda da sıkıntımız olamaz.'' Bakan Çakan, her zaman Başbakan, hükümet ve genel başkanlarının söylediği gibi, Irak'ta herhangi bir savaş olmadan BM'nin kararlarının Irak tarafından harfiyen uygulamasının sağlanması gerektiğini ifade ederken, ''Bizim yakınımızda, sınırımızda böyle bir sıcak savaşın çıkmaması arzumuz. Irak'ın toprak bütünlüğünün korunmasını da her zaman istediğimizi hükümet, ülke olarak da ortaya koyarak düşüncelerimizi ifade ettik'' dedi. 
     





</TEXT>
</DOC>
