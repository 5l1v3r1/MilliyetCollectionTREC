<DOC>
<DOCNO> 105304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/soneko28.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
CeBIT Bilişim eurasia yarın başlıyor... 
</HEADLINE>
<TEXT>

     Avrasya'nın en büyük bilgi ve iletişim teknolojileri fuarı CeBIT Bilişim eurasia, Başbakan Bülent Ecevit tarafından Tüyap Beylikdüzü Fuar ve Kongre Merkezi'nde yarın açılacak. 
     Başbakan Bülent Ecevit, fuarda Başbakanlık standını ziyaret edecek ve DSP standını açacak. Ecevit, daha sonra düzenleyeceği basın toplantısında, fuarda yer alan son teknolojiler, yenilikler, iş platformları ile ilgili izlenimlerini ve bilişim konusunda partisinin görüş ve önerilerini aktaracak. 
     Bu yıl 11. kez düzenlenen ve ''internet ötesi'' ana temalı fuarda 12 ülkeden 43'ü yabancı toplam 900 katılımcı firma yer alacak. Fuar 52 bin metrekare kapalı alanda 160 bin ziyaretçiyi ağırlayacak ve fuarda 2 bine yakın yeni ürün ve teknoloji tanıtılacak. 
     Anadolu Ajansı, farklı bir sponsorluk yapısı ile bu sene katılımcılara ve ziyaretçilere kapılarını açacak olan CeBIT Bilişim Fuarı'nın basın sponsorları arasında bulunuyor. 
     
     E-AVRUPA'YA DOĞRU TÜRKİYE 
     Açılışını Devlet Bakanı ve Başbakan Yardımcısı Mesut Yılmaz'ın yapacağı ''e-Avrupa'ya Doğru Türkiye'' Konferansı'nda ise, Türkiye'nin AB üyeliği yolunda e-Avrupa kriterlerine uyum çalışmalarında yapması gerekenler tartışılacak. 
     Uluslararası etkinliklere de sahne olacak fuarı, yabancı ülkelerden delegasyonlar ve satın alma heyetleri ziyaret edecek. 
     CeBIT Bilişim eurasia, İstanbul Büyükşehir Belediyesi ve iştiraklerinin bilişim hizmetlerini kapsayan e-istanbul projesini İstanbul halkı ile buluşturacak. 
     İstanbul Büyükşehir Belediyesi ve iştiraklerinin e-istanbul başlığı altında ürettiği bilişim hizmetleri, internet üzerinden e-ödeme, e-üyelik, e-fatura, e-bilgi, e-rezervasyon, e-satış, e-ulaşım ve e-anket gibi günlük yaşamı kolaylaştıran uygulamaları kapsıyor. 
     
     ANKARA, DEVLETİ BİLİŞİM'E TAŞIYOR 
     Bu sene Ankara, devleti Bilişim zirvesine taşıyacak. Geçen sene temelleri atılan ve bu sene 1500 m2 lik bir bölümde uygulamaya geçecek olan e-devlet adasında, elektronik ve şeffaf devleti yansıtan tüm uygulamalar sergilenecek. 
     Bakanlıkların bir yansımasının bu ada içinde görüleceği projede,devletin elektronikleşme ve şeffaflaşma sürecindeki uygulamalar vatandaş ile buluşturulacak ve devletin şeffaflaşma sürecinin ilk uygulamaları CeBIT Bilişim Fuarı ve Bilişim Zirvesi sırasında kamuoyuna yansıyacak. 
     Fuarın tematik bölümleri arasında Üniversite-Sanayi İşbirliği projesi yer alıyor. 
     TÜBİTAK şemsiyesi altında, Boğaziçi, Bilkent, İTÜ, ODTÜ gibi üniversitelerin önderliğinde ilk kez bu sene başlatılan çalışmada dünyadaki diğer örneklerinden esinlenildi. Sanayinin yatırım isteyen Ar-Ge faaliyetlerinde üniversitelerle yaptıkları işbirlikleri sonucu doğan örnek projeler CeBIT Bilişim eurasia'da yaratılan bu platformda sergilenecek. 
     
     INTEL 2.8 GHZ. İŞLEMCİSİNİ TANITACAK 
     CeBIT Bilişim eurasia, portal, vortal ve fonksiyonel web sitelerine yepyeni olanaklar sunacak. Bankaların ''e'' uygulamalarının da sergileneceği ikinci salonda, yaklaşık 300 metrekarelik alanda konumlanacak olan portallar, ilk kez ''internet dünyası''özel teması ile bir araya gelecekler. 
     Birçok şirket en yeni ürünlerini tanıtırken, çeşitli promosyonlarla da ziyaretçileri standlarına çekme yolunu deneyecekler. 
     AYCELL, toplam 432 metrekarelik stand alanında yapılacak çekilişlerde 18 şanslı ziyaretçiyi cep telefonu, 10 şanslı ziyaretçiyi ise Kontör Yükleme Kartı ile ödüllendirecek. Aycell, GPRS hizmetini ve SMS paketlerini tanıtacak. 
     Yazılım grubu Logo Bussiness Solutions LBS Fuarda çözümlerini ve uygulamalarını aktaracak. 
     Intel, dünyanın en hızlı ve en yüksek performansa sahip işlemcisi Pentium 4 2.8 GHz.'i Bilişim 02'de Türkiye'ye tanıtacak. 
     Siemens Mobile, pazara sunacağı A50, C55 ve M50 gibi ürünlerin yanı sıra, ürün teknolojilerini görücüye çıkaracak. 
     Beşinci kez fuar sponsoru olan Turkcell de, ürün ve servislerini, telekomünikasyon ve mobil iletişim ürünlerinin tanıtıldığı 7. salonda toplam 754 metrekarelik standında ve ana fuayede bulunan Turkcell Extra'da tanıtacak. 
     Bu yıl ikinci kez bilişim fuarına katılan Aria'nın standında düzenlenecek basın toplantısında Genel Müdür Giuseppe Farina, Aria'nın yeni iletişim stratejisini açıklayacak. 
     3-6 Eylül 2002 tarihleri arasında İstanbul Beylikdüzü Tüyap'da gerçekleşecek Bilişim Zirvesi '02'de e-ticaretin "olmazsa olmaz" sektörü lojistik de ele alınacak. 
     3 Eylül 2002 Salı günü saat 10 30-11 45 arasında "Türkiye Yeniden İpek Yolu" konulu açık oturuma UTİKAD Başkan Yardımcısı Atilla Yıldıztekin konuşmacı olarak katılırken aynı gün 14 00 -14 30 saatleri arasında UTİKAD Başkan Yardımcısı ve Genel Sekreteri Ayşe Nur Esin, "Dünyanın Lojistiği" konulu özel bir konuşma yapacak. 
     Ana teması ''e-Çözüm'' olarak belirlenen Türkiye Bilişim Derneği tarafından düzenlenen Bilişim Kurultayı'nın 19'uncusu Bilişim Zirvesi çerçevesinde gerçekleştirilecek. 
     Sabancı Üniversitesi, TÜBİSAD ve IST-2000-26429 HERMES işbirliği ile ''6. Çerçeve Programı ve Bilişim Türkiye'deki Bilişim için yeni bir kaynak'' başlıklı forum düzenlenecek. 
     
     FUARDA İŞBİRLİĞİ 
     Fuarda Cisco Systems ile İş Kurumu arasında işsizlik oranını düşürmeyi amaçlayan yeni bir işbirliğine de imza atılacak. 
     BT uzmanı açığının yüzde 45 civarında olduğu Türkiye'de, söz konusu anlaşma ile iş arayanların bir bölümünün BT sektöründe istihdam edilmesi için eğitilmeleri amaçlanıyor. Bu kişiler Cisco Systems'in Ağ Akademisi Programı'ndan CNAP yararlandırılacak. 
     İETT, İstanbul'un çeşitli noktalarından CeBIT Bilişim eurasia'nın gerçekleşeceği Tüyap Beylikdüzü Fuar ve Kongre Merkezi'ne otobüs seferleri düzenleyecek. 3-8 Eylül 2002 tarihleri arasında fuar alanı ile İstanbul'un çeşitli merkezleri arasında toplam 2.280 otobüs seferi gerçekleşecek. 
     Fuarın giriş ücretleri, profesyonel ziyaret günleri olan 3-6 Eylül tarihleri arasında 10 milyon lira olarak belirlendi. 8-9 Eylül tarihlerinde ise, 5 milyon liraya girilebilecek. 
     





</TEXT>
</DOC>
