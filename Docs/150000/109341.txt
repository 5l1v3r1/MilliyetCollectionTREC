<DOC>
<DOCNO> 109341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sonspo05.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Basketbol Şubesi göreve hızlı başladı... 
</HEADLINE>
<TEXT>

     Lige katılacağını son gün taahhüt eden Galatasaray'da yeni oluşturulan Basketbol Şubesi, göreve başladı. 
     Yalçın Granit'in başkanlığındaki basketbol şubesi, A Milli Takım'ın eski antrenörü Erman Kunter'i takımın başına getirip, eski milli oyuncu Tamer Oyguç'u da menajer yaptı. 
     Galatasaray Bayan Basketbol Takımı ile başarılı sonuçlara imza atan antrenör Ekrem Mennun'u Kunter'in yardımcılığına getiren sarı-kırmızılılar, Efes Pilsen'den ayrılan Arda ve Ülkersporlu Muratcan ile anlaştı. 
     
     GRANİT ''ALTUNAY ŞUBE DANIŞMANI OLDU'' 
     Yalçın Granit, basketbol şubesinde eski başkanlar ve basketbolcuların yanı sıra genç ve dinamik işadamlarının yer alacağını söyledi. 
     Granit, Solakoğlu gibi isimlerin bulunduğu basketbol şubesinin yönetim kurulunun, 30 Eylül Pazartesi günü ilk toplantısını yapacağını kaydetti. 
     İyi bir takım kurmak için çalışmalara başladıklarını anlatan Yalçın Granit, Cavit Altunay'ın basketbol şubesinin danışmanı olacağını söyledi. 
     Başantrenörlüğe Erman Kunter, menajerliğe de Tamer Oyguç'u getirdiklerini belirten Granit, ''Arda ve Muratcan ile büyük ölçüde anlaştık. Orhun Ene'nin de canı yürekten oynamasını istiyoruz. Ama o, antrenör olmak istediğini söyledi. Görüşmelerimiz sürüyor. Türk oyuncu transferini tamamladıktan sonra yabancı oyuncu alacağız ve bu hafta transferi tamamlayacağız'' diye konuştu. 
     





</TEXT>
</DOC>
