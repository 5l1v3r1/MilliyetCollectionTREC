<DOC>
<DOCNO> 125310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/guncel/gun07.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
40 bin asker konuşlandırıldı 
</HEADLINE>
<TEXT>

     NACİ SAPAN Silopi DHA 

     ABD’nin Irak’a muhtemel operasyonuyla ilgili Kuzey Irak sınırında bir ay önce başlayan hazırlıklar son aşamaya geldi. Sınırda yaklaşık 40 bin asker konuşlandırıldı. Askeri önlemlerin yanı sıra, Körfez Savaşı sırasında hazırlıksız yakalanılan göç ve sınır ihlalleriyle ilgili bu kez tüm olasılıklar değerlendirilerek önlem alındı. Bölgedeki yetkililer yapılanların, "muhtemel gelişmelere karşı hazırlık" olduğunu belirtirken, Şırnak’ın Cizre ve Silopi ilçelerinde iki basın merkezi kurulması kararlaştırıldı. Bölgeye çok sayıda asker ve zırhlı birlik kaydırıldı. Birliklerin bir bölümü de, açık arazide konuşlandırıldı. Bölgede takviye birlikler ise Silopi ilçesinden Hakk ri’nin Şemdinli ilçesine kadar uzanan Kuzey Irak sınırı boyunca, olası terörist sızmalarına karşı konuşlandırıldı. Yaklaşık 10 bin asker bulunduran bu birliklerin, Kuzey Irak sınırında tampon bölge oluşturacağı, gelişmelere göre asker sayısının artırılabileceği ifade edildi. 
     



 GÜNCEL 



















</TEXT>
</DOC>
