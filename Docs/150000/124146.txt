<DOC>
<DOCNO> 124146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sondun25.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Üsleri inceleyecek Amerikan heyeti Türkiye'ye gidecek 
</HEADLINE>
<TEXT>

     Amerikan Wall Street Journal gazetesi, olası Irak savaşı sırasında ABD'nin kullanmayı planladığı üsleri inceleyecek Amerikan heyetinin önümüzdeki birkaç gün içinde Türkiye'ye gideceğini yazdı. 
     Gazetenin haberine göre, Amerikan askeri heyeti bu hafta sonu ya da gelecek hafta başında Türkiye'de olacak. Heyetin, hangi üslerde ne tür inşaat yapılacağı konusunu araştıracağı belirtildi. 
     ''Heyetin ziyaretinin, Türkiye'nin üslerini Amerikan hava ve kara kuvvetlerine açacağı anlamına gelmediğine'' dikkat çeken gazeteye açıklamada bulunan ABD Savunma Bakanlığı'ndan bir yetkili, ''Her şey tamamlanmış değil, ancak gelişmeler, ilerleme kaydettiğimizi gösteriyor'' diye konuştu. 
     
     KARA KUVVETİ KONUŞLANACAK MI 
     Türkiye'ye gelecek heyette lojistikçiler, mühendisler ve iletişim uzmanlarının yer alacağını belirten gazete, heyetin ziyaret edeceği üsler arasında, ABD'nin kara kuvvetlerini konuşlandırmak istediği güneydoğu Anadolu'daki üslerin de yer aldığına dikkat çekti. 
     Gazete, Türkiye'nin, ABD'ye istediği olanakları sağlama eğiliminde olduğunu da ileri sürdü. 
     Amerikan heyetinin incelemelerinin 15 Aralık'a kadar tamamlanacağı kaydedildi. Anlaşma sağlandığı takdirde üslerde inşaatların Ocak başında başlayacağı belirtilen haberde, ABD'nin üslerin modernizasyonu için birkaç milyon dolar harcayacağı ifade edildi. 
     Haberde ayrıca, bu üslerde konuşlandırılacak Amerikan kara kuvvetlerinin, kuzeyden ikinci bir cephe açmak için yapılacak harekatta kullanılacakları görüşü savunuldu. 
     ABD, Türkiye'nin yanı sıra Kuveyt'te kara gücü konuşlandırmak istiyor. Ürdün ve Suudi Arabistan'a ise küçük kara birlikleri yerleştirilmesinin düşünüldüğü, ancak bu 2 ülkenin buna izin verip vermeyeceklerinin henüz belli olmadığı belirtildi. 
     





</TEXT>
</DOC>
