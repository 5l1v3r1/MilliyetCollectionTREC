<DOC>
<DOCNO> 114034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/yazar/altan.html </URL>
<DATE> 2002/10/20/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Türkiye İsveç, boş ver aldırma geç... 
</HEADLINE>
<TEXT>

     Stockholm’de yerel saatle 16’da bindik uçağa hemen saatleri 1 saat ileri aldık, yani 17’ye getirdik ve bizim saatle 20.50’de indik Yeşilköy’e... 
     Böylece bendeniz de, "Türk’e Türk propagandası" yapmak için yeni bir olanak buldum ve İttihatçılar’dan bu yana, yüz yıldır sürüp giden bir geleneğe çok uyumlu bir dörtlük yazmaya çalıştım. 
     
     Silahını kendin yap, kendin yap trenini, 
     Dünya imrensin sana, işte İsveçli, desin. 
     Ne kadar yırtınsan da, zorlasan da kendini, 
     Daima Türkiye’den bir saat geridesin. 
     
     Çeşitli meslek dallarındaki evrensel başarılar yerine, tüm dünyaya karşı sadece ırkı ve diniyle övünmeye kalkma çaprazına düşmüş bir toplumda, ilkokul çocuklarına da ezberletilmesi gereken bir dörtlük işte... 
     
     Buna karşılık İsveçliler de, hamasi böbürlenmenin ne olduğunu hiç mi hiç bilmiyorlar. 
     Onlara da, Behçet Kemal rüzgarında bir dörtlükle, yardımcı olmak istedim. 
     
     Yelelerinden tutup tarih denen arslanı 
     Diyelim, İsveçli’dir senin sahibin, tanı. 
     İsveçli güneşiyle dünya ufku ağardı, 
     İsveçli de olmasa, tarih neyi yazardı 
     
     Böylece küreselleşme sürecine de uygun olarak, uçakla üç buçuk saat mesafedeki iki değişik ülke arasında bir kültür sentezi oluşturmanın mütevazı örnekleri çıkar gibi oldu ortaya... 
     İsveç’le hamaset değiş tokuşu karşılığı, belki Türkiye de tutarlı, sade ve saydam olmaya özenebilir. 
     Ancak orada gök, gece gündüz kapalı ve ısı 2 dereceydi. Burada ise her yer günlük güneşlik ve ısı 25 derece... 
     Ve söz aramızda 
     - Oh, hele şükür İstanbul’a geldik, dedim. 
     
     Stockholm’de, rahmetli dostum Prof. Dr. Hüsnü Göksel’in Hacettepe’den öğrencisi, ortopedi uzmanı, cerrah Doç. Dr. İbrahim Turhan’la da tanışınca çok şaşırdım. 
     Bir kez hem İsveç Tıp Fakültesi’nde görev yapıyor hem sıraya girmiş hastalarının derdine derman oluyor hem de ABD’de çalışmalarıyla ilgili açıklamalarını yayımlıyordu. 
     Üstelik kimseyi, gereksiz analizler için pahalı laboratuvarlara yönlendirip, sonra da laboratuvarlardan yüzde 30 komisyon almıyordu. 
     İçime bir kuşku düştü yoksa İbrahim Bey, örnekleri sıklaşmaya başlayan yeni model yerli hekimliğin gizli amaçlarını bilmiyor muydu 
     Kasabalardan ve ezik çevrelerden kopup gelmişler arasında, yan bilinçte sinsice duran amaçlardan biri şuydu 
     Hastayı korkutarak, onun üstünde tuhaf bir üstünlük ve egemenlik gösterisi yapmak... 
     İkinci amaç daha da keskin hançerliydi. 
     - Hele şu testlerin sonucunu bir görelim de, içimiz rahat etsin, diye hastayı kazıklamak. 
     Tüm İngiltere’dekinin iki katı "MR" cihazı vardı, sadece İstanbul’un Batı yakasında... 
     Ve Stockholm’de ünlü doktorumuz İbrahim Turhan’ın haberi bile yoktu bunlardan... Sade, saydam, tutarlı ve emin davranıyordu. 
     Doğrusu çok afalladım. İsveç tıbbı ve düzeyiyle bütünleşmek yerine, "Ben bir Türküm dinim cinsim uludur" diye de, durumu pekala idare edebilirdi. 
     
     İsveçli dostlara, Mevlana’nın Mesnevi’sinden Nurullah Ataç’ın da çok sevdiği bir öyküyü anlatmayı düşünüyordum ama, fırsat çıkmadı. 
     Öykü şuydu 
     Zengin bir efendinin hanımı, ahırdaki erkek eşeğin ayakları dibinde, bir ayağını şalvarıyla donundan çıkarmış olarak ölü bulunmuştu. 
     Evin hizmetçisi ağlıyordu 
     - Eşeğininkini gördün de, kabağı görmedin mi a hanımım, diye... 
     Hizmetçi zaman zaman ahıra gidip eşeğin altına yatıyordu. Ancak ortası delinmiş bir balkabağı koyuyordu malum yerine. Eşeğinkinin, kabaktan geçtikten sonraki uç kısmını kullanıyordu hizmetçi. 
     Evin hanımı, hizmetçiyi eşekle sevişirken görmüş, ancak kabağa dikkat etmemişti. Ve eşeğin altında ölmüştü. 
     Mevlana Celaleddin - i Rumi, özet olarak şöyle bir hüküm çıkarıyordu öyküden 
     - Nasıl yapıldığını tam öğrenemediğiniz şeyi, taklit etmeyin... 
     
     







Türkiye İsveç, boş ver aldırma geç... 


Oyum yalancıya 


Tavşana kaç, tazıya tut 


Futbolun yükselen çıtası ve Türk olmak 


11’inci tablo 


Taşranın zaferi 


Özel okullar niye sinek avlıyor 


Gazetecinin dostu olmaz. Ne yazık ki gerçek bu.. 


Duyarlı Adalet Bakanı 


CHP’nin assolistleri koroda 


Töre böyle diyor ahbap 


Birine borcunuz var, diğerine yok 


Bizim kedi’ yıkarken mi ölecek, sıkarken mi 


Las Vegas alışveriş ve eğlence şehri olmuş 


Aria Akdeniz’e açıldı 


</TEXT>
</DOC>
