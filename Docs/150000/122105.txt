<DOC>
<DOCNO> 122105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sondun10.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
The Observer Blair, Türkiye'ye Irak için heyet gönderecek 
</HEADLINE>
<TEXT>

     İngiltere Dışişleri Bakanı Jack Straw'un 3-4 Aralık'ta Türkiye'ye yapacağı ziyarete, İngiltere'nin eski Genelkurmay Başkanı Lord Guthrie'nin de katılacağı bildirildi. 
     İngiltere'de yayımlanan The Observer gazetesi, Başbakan Tony Blair'in Türkiye'ye Straw ile birlikte Irak konusunda hazırlıklar yapmak üzere bir askeri heyet de göndereceğini yazdı. 
     Heyette eski Genelkurmay Başkanı Lord Guthrie başta olmak üzere önemli isimler bulunacağını belirten gazete, askeri heyetin ''gayri resmi olarak temaslarda bulunacağını'' öne sürdü. Gazete, görüşmelerde olası Irak harekatı konusunda Türkiye'nin desteğinin aranacağını, Irak'ta Saddam Hüseyin yönetimine son vermeye yönelik planların gündeme getirileceğini savundu. 
     Guthrie'nin, Blair tarafından, hem kendisi açısından çok güvenilir olduğu, hem de İslam ülkeleri ve Ortadoğu'da çok sevildiği için seçildiğini belirten The Observer, Brüksel ve Londra'nın da aynı tarihlerde ABD Savunma Bakan Yardımcısı Paul Wolfowitz'i ağırlayacağını, Wolfowitz'in gündeminde de aynı konuların bulunduğunu yazdı. The Observer, ''Askeri planlamalar iyi biçimde ilerlerken, bir yandan da Saddam sonrası Irak'ın haritası oluşturulmaya çalışılıyor'' iddiasında bulundu. 
     Gazete, Wolfowitz'in Londra'da önümüzdeki hafta bu konuda Iraklı muhaliflerle yapılacak bir toplantıya başkanlık edeceği iddiasında da bulundu. 
     İngiltere Dışişleri Bakanlığı'ndan ziyaretle ilgili yapılan açıklamada, Straw'un Cumhurbaşkanı Ahmet Necdet Sezer, Başbakan Abdullah Gül ve Dışişleri Bakanı Yaşar Yakış ile görüşmelerde bulunacağı belirtildi. 
     Açıklamada, Straw'un AK Parti lideri Recep Tayyip Erdoğan ile de bir araya gelmesinin beklendiği kaydedildi, görüşmelerin içeriği konusunda ayrıntı verilmedi. 
     





</TEXT>
</DOC>
