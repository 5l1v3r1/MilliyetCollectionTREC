<DOC>
<DOCNO> 111725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/siyaset/siy01.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Öpücem öpücem’ dediler ama... 
</HEADLINE>
<TEXT>

Sezer, Erzurum’da elini öpmek isteyenleri tokalaşmaya ikna etmek için ter dökerken eşi eğitim kampanyasına katılan kadınlarla buluştu 
     ERZURUM DHA 

     Atatürk Üniversitesi’nin yeni öğretim yılına başlaması nedeniyle düzenlenen törene katılan Cumhurbaşkanı Ahmet Necdet Sezer, Erzurumlular tarafından coşkulu biçimde karşılandı. Sezer, çocuklara elini öptürmezken, eşi Semra Sezer okuma - yazma kursuna katıldıktan sonra kara çarşaftan çıkan kadınları sarılarak kutladı. 
     GAP uçağıyla Erzurum Havalimanı’na inen Cumhurbaşkanı Sezer ile eşi Erzurum Havalimanı’ndan ayrı otomobillerle ayrıldı. 
     
     HALKI SELAMLADI 
     Yol boyunca vatandaşlarca alkışlanan Sezer, geçişini bekleyen ilköğretim okulu öğrencilerini de eliyle selamladı. Bazen otomobilden inen Sezer, vatandaşları selamlarken elini öpmek isteyen öğrencilere itiraz edip, çoğuyla tokalaştı. İlk olarak Erzurum Valiliği’ne gelen Cumhurbaşkanı Sezer, alkışları ve "Var ol Cumhurbaşkanı" tezahüratlarını duyunca protokol yerine kadınlı erkekli sivil vatandaşların bulunduğu karşı kaldırıma geçerek, eliyle halkı selamladı. 
     Halk Eğitim Merkezi’ene giden Semra Sezer de, kendisi tarafından başlatılan "Ulusal Eğitime Destek Kampanyası"nda okuma - yazma öğrenen kadınlarla tanıştı. Çarşaflarını çıkararak manto giyen kadınlara sıcak ilgi gösteren Sezer, bu kadınlara manto yardımı yapılması için ilgililere talimat verdi. Kadınların yüzlerini okşayan ve sarılan Semra Sezer, daha sonra Nene Hatun Çocuk Yuvası’na geçerek kimsesiz çocuklara çeşitli hediyeler dağıttı. 
     



 SİYASET 

















</TEXT>
</DOC>
