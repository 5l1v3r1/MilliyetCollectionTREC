<DOC>
<DOCNO> 118614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sondun13.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın İtalyan gazetesine demeci... 
</HEADLINE>
<TEXT>

     Adalet ve Kalkınma Partisi lideri Recep Tayyip Erdoğan, İtalya Başbakanı Silvio Berlusconi'nin yardımıyla Türkiye'nin Avrupalı olacağını söyledi. 
     Erdoğan, İtalya'nın La Repubblica gazetesinde bugün çıkan demecinde, "AB'nin bizim önemimizin, Asya'ya açılan bir kapı olduğumuzun farkına varmasını umuyoruz. Bu yüzden tüm dünyaya olumlu mesaj vererek, bizi kabul etmeliler" dedi. 
     Berlusconi'nin başından beri Türkiye'yi destekleyen mesajlar verdiğini ifade eden Erdoğan, "İtalya'nın AB'ye yapacağı baskının çok etkili olacağına inanıyorum. İtalyan halkı dost ve müttefikimiz. Akdeniz kültürü bizi birleştiriyor" diye konuştu. 
     Terör örgütünün başı Abdullah Öcalan'ın Roma'da bulunduğu zamanki kötü ilişkilerin artık geride kaldığını söyleyen Erdoğan, "Eski Başbakan Massimo D'Alema gerçekten hata yaptı. Ama iki ülke arasında dostluk ilişkileri çok uzun tarihlere dayanır. Berlusconi, göreve geldiğinden beri, bu ilişkilerin geliştirilmesine ne kadar duyarlı olduklarını gösterdi" dedi. 
     Bu arada Kıbrıs'ta "Belçika modeline" benzer, iki ayrı, eşit devletli çözüm bulunması gerektiğini kaydeden Erdoğan, Kıbrıs sorununu çözmenin Türkiye'nin AB'ye girişini hızlandıracağını ve Ankara ile Atina arasındaki zorlukları ortadan kaldıracağını ifade etti. 
     





</TEXT>
</DOC>
