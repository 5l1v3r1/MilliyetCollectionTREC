<DOC>
<DOCNO> 148060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sondun08.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaştan sonra "Irak'ı yönetecek ABD'lilere" kurs.. 
</HEADLINE>
<TEXT>

     Savaştan sonra, ''Irak'ı yönetecek Amerikalıların'', terörle mücadele konusunda, Kuveyt'te kursa tabi tutuldukları bildirildi. 
     New York Times gazetesinin haberine göre, Amerikalı hükümet görevlilerini, Bağdat'ta görev yaptıkları süre içerisinde Gurka'lar olarak bilinen Nepal kökenli İngiliz askerleri koruyacak. Savaş sonrası Bağdat'ta görev yapacak emekli generaller ve diplomatların kullanmaları için zırhlı araçlar da bölgeye sevk edilmek üzere hazır bekletiliyor. 
     
     BM KARARLARIYLA BAĞLI DEĞİLİZ 
     Avrupalıların savaştan sonra Irak'ın yeniden yapılandırılması aşamasında ağırlıklı rolün BM'ye verilmesini istedikleri ve bu konudaki tartışmaların sürdüğünü hatırlatan gazete, ''Kuveyt'te Bağdat yönetimi için ısınan Amerikalıların, bu tür tartışmaları gereksiz bulduklarını ve ABD'nin BM ile bağlı olmadığı görüşünü savunduklarını'' yazdı. 
     
     ''BM, SADECE YARDIMLARA KATILACAK'' 
     Gazetede yer alan haberde, şimdiye kadar yapılan çalışmalarda benimsenen ortak görüşün, yardım dağıtılması alanında deneyimli BM görevlilerinden yararlanılması doğrultusunda olduğu kaydedildi. ABD Uluslararası Kalkınma Ajansı USAID yetkilileri de BM görevlilerinin özellikle ''yiyecek ve su dağıtımı ve sağlık hizmeti verilmesi gibi konularda görev alabileceklerini'' belirttiler. 
     Buna karşılık Irak'ın petrol endüstrisinin canlandırılması ve altyapının onarılması alanlarında BM'ye görev verilmeyeceği, Amerikan kaynakları tarafından öne sürüldü. 
     Gazetenin haberinde, Bağdat'a gitmek üzere Kuveyt'te bekleyen Amerikalıların sayısının birkaç yüzü bulduğu ve bunlar arasında emekli subaylar, diplomatlar ve uzmanların yer aldığını kaydedildi. Bu kişilerin her gün, ''Irak valisi olacağı ısrarla söylenen'' emekli general Jay Garner'in başkanlığında toplantı yaptıkları ve yeni hükümete şekil vermeye çalıştıkları belirtiliyor. Bu görevlilere, çok az sayıda Iraklı muhalif ile az sayıda İngiliz subayın yardımcı olduğu bildirildi. 
     Şimdiye kadar hiç mülakat vermemiş olan general Garner'in, bugün basın toplantısı düzenlemesi bekleniyor. 
     





</TEXT>
</DOC>
