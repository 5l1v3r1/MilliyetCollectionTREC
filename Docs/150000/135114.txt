<DOC>
<DOCNO> 135114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/ekonomi/eko01.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayatı boyunca maaşla geçinenler beni anlamaz 
</HEADLINE>
<TEXT>

Cumhurbaşkanı’nın veto ettiği Vergi Barışı Yasası, komisyondan aynen geçti. Maliye Bakanı Kemal Unakıtan, kendisini savunurken, "Bizi işadamları anlar" dedi 
     ANKARA Milliyet 

     TBMM Plan ve Bütçe Komisyonu’nda Cumhurbaşkanı Ahmet Necdet Sezer’in veto ettiği "Vergi Barışı Yasası"nın görüşmeleri sırasında, CHP’li üyeler ile yasanın "sahte fatura kullananları aklayan" maddesinden yararlanan Maliye Bakanı Kemal Unakıtan arasında atışmalar yaşandı. 
     Unakıtan eleştirileri yanıtlarken, "Devlet neleri affetti. Trilyonlarca cirosuna ve ödediği milyarlarca vergiye rağmen 50 milyon liralık nakliye faturası yüzünden mahkemeye düşmüş mükellefleri kurtarmak vazifemiz. Devleti kazıklayanları affetmiyoruz. Bizi işadamları anlar, hayatı boyunca maaştan başka bir şey almayanların anlaması zor" dedi. Bu sözlerin, daha önce Anayasa Mahkemesi Başkanlığı yapan ve yasayı veto eden Cumhurbaşkanı Sezer’e yönelik olduğu yorumu yapılırken, CHP’li Birgen Keleş de 
     Unakıtan’a "Maaşından başka geliri olmamak, olsa olsa meziyettir" diye seslendi. 
     
     Kızarıp-bozarıp oturmuyorum’ 
     CHP’nin istifasını istediği Unakıtan, sinirlenerek kıpkırmızı bir yüzle, "Siz istiyorsunuz diye istifa edecek değilim. Koltuğumda kızarıp bozararak değil şerefimle oturuyorum. Ben suçsuzum" dedi. Birgen Keleş, "Yargılanıyor olsaydım sonuna kadar gidip aklanmak isterdim. Eminim bakan da huzursuzdur" derken, yine CHP’li Gürol Ergin de "Baksanıza gülüyor, huzursuz olamaz" diye konuştu. 
     AKP’li Ruhi Açıkgöz ise defterdarlıklardaki uzlaşma komisyonlarında bürokratların yaptığı bu affın Meclis’ten esirgendiğini söyledi. Gürol Ergin de bunun üzerine, "Bakanın Devleti kazıklayanları affetmiyoruz’, Açıkgöz’ün Meclis’ten affı esirgiyorsunuz’ sözleri, bu yasanın af yasası olduğunu AKP’nin ağzından gösteriyor. Bakanın memurları aşağılayıcı ifadesi, bütün aşağılayıcılığıyla naylon fatura basan, düzenleyen ve kullananlar için kullanılmalı" diye konuştu. 
     



 EKONOMİ 





















</TEXT>
</DOC>
