<DOC>
<DOCNO> 143051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sontur10.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı İlaçta 3 gün içinde 3 trilyon lira tasarruf sağlandı 
</HEADLINE>
<TEXT>

     Maliye Bakanı Kemal Unakıtan, kayıtdışı ekonominin kayda alınması konusunda etkin önlemler alınacağını belirterek, ''Bundan sonra kayıtdışı ekonomi yok'' dedi. 
     Unakıtan, TBMM Plan ve Bütçe Komisyonu'nda, Maliye Bakanlığı ile Gelir Bütçesi'ni sunuş konuşmasında, bakanlığının 2003 yılı gider bütçesinde yer alan ödenek tutarının 28 katrilyon 462 trilyon lira olup bunun sadece yüzde 4'ünün kendi giderlerine ait olduğunu ifade etti. 2003 yılı bütçesinde bakanlığının giderlerini karşılamak üzere 1 katrilyon 130 trilyon lira ödenek teklif edildiğini kaydeden Unakıtan, 27.3 katrilyon liranın ise bakanlık dışındaki devlet ihtiyaçlarına ayrıldığını söyledi. 
     Unakıtan, katma bütçeli kuruluşlara yapılacak Hazine yardımı için 8.8 katrilyon lira, yükseköğrenim kurumlarına yapılacak devlet katkısı için 2.5 katrilyon lira, Emekli Sandığı için 5.9 katrilyon lira, ihracatta vergi iadeleri için 3.9 katrilyon lira, emeklilere vergi iadesi için 732 trilyon lira, Kredi ve Yurtlar Kurumu için de 100 trilyon lirası öğrenci harç kredisi ve beslenme kredisi olmak üzere 650 trilyon lira ödenek ayrıldığını bildirdi. 
     2003 yılı konsolide bütçe gelirlerinin tahmini 100.8 katrilyon lira olduğunu ifade eden Unakıtan, bunun 85.9 katrilyon lirasının vergi gelirlerinden, 10.3 katrilyon lirasının vergi dışı normal gelirlerden, 4.1 katrilyon lirasının fon ve diğer özel devlet gelirlerinden, 425 trilyon lirasının da katma bütçeli idarelerin gelirlerinden oluştuğunu söyledi. 
     
     ''VERGİ POLİTİKAMIZ...'' 
     ''Vergi politikamız, orta vadede vergi tabanının genişletilmesi ve vergi oranlarının düşürülmesidir'' diyen Unakıtan, dolaylı vergilerin toplam vergi gelirleri içerisinde giderek artan payının daha sağlıklı bir yapıya kavuşturulması gerektiğine dikkati çekti. Unakıtan, ''Borçların sürdürülebilirliği açısından önem arz eden faiz dışı fazla hedefinin gerçekleştirilmesine dönük önlemler alınmaktadır. Bu noktada, mali disipline özel önem vermekteyiz'' dedi. 
     Vergi sistemine ilişkin yapılacak düzenlemelerde, sistemi basitleştirip, vergi yükünü azaltırken mükelleflerin gönüllü uyumunu arttıracaklarını kaydeden Unakıtan, kayıt dışı ekonomiye kayda almaya dönük etkin önlemler alınacağını bildirdi. Unakıtan, ''Bundan sonra kayıtdışı ekonomi yok. Devletin harcamaları da denetim altında olacak'' diye konuştu. 
     Bir yandan giderleri azaltırken, diğer yandan gelir artırıcı önlemlere başvurulduğunu anlatan Unakıtan, bu şekilde 2003 yılı giderlerinde 11.4 katrilyon lira tasarruf sağlayacaklarını kaydetti. 
     
     ''BİR GÜNDE 805 İDRAR TAHLİLİ, 580 SERUM'' 
     Unakıtan, sağlık harcamalarında tasarrufa gidilmesinin bazı kesimler tarafından sert bir şekilde eleştirilerek, ''sağlıktan tasarruf olur mu '' denildiğine işaret ederek, bu görüşe kendisinin de katıldığını söyledi. Sağlıkta, ''yapılması gerekenler'' konusunda bir kısıntıya gidilmediğini, israfın önlendiğini belirten Unakıtan, ''Bakın size bir örnek vereyim Hatice Akar adlı öğretmene 1 günde 803 idrar tahlili yapılmış, bir başka hastaya bir gecede 580 serum takılmış...Bu beşeriyete de fizyonomiye de aykırı. Daha böyle neler var'' dedi. 
     AK Parti sıralarından ''Guinnes Rekorlar kitabına girecekler herhalde'' sözleri üzerine CHP İstanbul Milletvekili Ali Kemal Kumkumoğlu, ''Getirdiğiniz sadece bunlar değil ama..'' diye karşılık verirken, Bakan Unakıtan, kendilerinin sağlıkta bu tür sahtekarlıkları önlemeyi hedeflediklerini söyledi. Unakıtan, ilaçta ortalama fiyat uygulamasının başladığı günden beri 3 gün içinde 3 trilyon lira tasarruf sağlandığını bildirdi. Unakıtan, 2003 yılı bütçesi içinde araç alımına yer verilmediğini, ihtiyaç halinde Bakanlar Kurulu kararıyla araç alınabileceğini söyledi. 
     Kamu kurumlarının birbirlerine olan borçlarını tasfiyeye gideceklerini belirten Unakıtan, ''Tekel, saray gibi binalar yapmış, ama borcunu ödemiyor. Bunları alıp satacağız'' dedi. 
     
     ''AK PARTİ'Lİ ARKADAŞLARINIZA ANLATIN..'' 
     Unakıtan, kamu kurumlarına ait kıyı kesimlerindeki sosyal tesislerin turizmde değerlendirilmesi amacıyla Turizm Bakanlığı ile ortak bir çalışma yürüttüklerini belirterek, bunların satışı için çok yakında ihaleye çıkılacağını ifade etti. 
     Milletvekili lojmanlarının satışını yakında gerçekleştireceklerini söyleyen Unakıtan'a, CHP Muğla Milletvekili Gürol Ergin, ''Bunu bize değil, hala lojmanlarda oturan AKP'li arkadaşlarınıza anlatın'' dedi. 
     Hazineye ait taşınmazların yönetimine yeni bir anlayış getireceklerini anlatan Unakıtan, yatırımcıya ucuz ve bedelsiz arsa temin edeceklerini, ayrıca kum ve taş ocakları ile ilgili olarak yerel yönetimlere yetki vereceklerini bildirdi. 
     Tarım arazilerini uzun süreden beri kullananlara satacaklarına, Hazine'ye ait diğer taşınmazların satışına da hız vereceklerine işaret eden Unakıtan, tapu tahsis belgelerinin tapuya dönüştürüleceğini kaydetti. 
     





</TEXT>
</DOC>
