<DOC>
<DOCNO> 102443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/ekonomi/eko04.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kiradan 156 trilyon vergi toplandı 
</HEADLINE>
<TEXT>

2001 yılında 345 bin kişi toplam 894 bin gayrimenkul için 1 katrilyon 464 trilyon lira kira geliri beyan etti. Kira gelirinden devletin kasasına 156 trilyon lira girdi 
     HARUN GÜREK Ankara 

     Kiradan alınan vergiye ilişkin veriler belli oldu. 16 milyon konutun, 613 bin ticari binanın bulunduğu Türkiye’de, kirada olan gayrimenkul sayısı 894 bin olarak bildirildi. Bu gayrimenkullerden sağlanan kira gelirinin miktarı 1.4 katrilyon lira olarak beyan edildi. Kira geliri olan kişi sayısı 345 bin olarak saptandı. 
     
     Ortalama kira 136 milyon 
     Maliye Bakanlığı Gelirler Genel Müdürlüğü’nün verilerine göre, gayrimenkul başına aylık ortalama kira geliri ise 136 milyon lira oldu. Beyanname verenler 2001’de toplam 4 trilyon 883 trilyon lira zarar açıkladı. Beyan edilen toplam kira, kiradan zararın yanı sıra 189 trilyon liralık istisna ve 332 trilyon liralık giderlerin düşülmesinden sonra vergiye tabi gelir 956 trilyon liraya indi. Vergi daireleri, bu geliri dikkate alarak, toplam 276 trilyon liralık vergi çıkardı. 
     Devlet kira gelirlerinden kesinti yoluyla 159 trilyon peşin vergi topladı. Peşin vergiler, sigorta primi, iadeler düşüldükten sonra kiradan sağlanan toplam gelir 117 trilyon lira olarak belirlendi. Kira geliri üzerinden alınan fonlar ile birlikte devletin kasasına giren toplam vergi ise 156 trilyon lira oldu. 
     



 EKONOMİ 















</TEXT>
</DOC>
