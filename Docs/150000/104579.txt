<DOC>
<DOCNO> 104579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sondun01.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de eyleme hazırlanan 5 kişiye ABD'de dava 
</HEADLINE>
<TEXT>

     Amerikan hükümeti, Türkiye, ABD ve Ürdün'de terör eylemlerine ''yardım ve destek'' sağlamayı planlayan 5 Arap kökenlinin bir süredir gözaltında bulunduğunu ve haklarında dava açıldığını bildirdi. 
     Amerikalı yetkililer, Detroit kentinde bir süre önce gözaltına alınan 5 kişinin Türkiye, Ürdün ve ABD'de şiddet eylemleri planlamak ve bu eylemlere destek olma suçlamalarıyla haklarında dava açıldığını belirttiler. 
     İddianamede, Kerim Kubriti, Ahmed Hannan, Yusuf Hmimsa, Faruk Ali Haymud ile ilk ismi Abdullah olan 5 Arap kökenlinin evlerine yapılan baskında, denizaşırı bir ülkede ABD'ye ait bir askeri üsse ve eski Savunma Bakanı William Cohen'e yönelik saldırı planlarının ele geçtiği kaydedildi. 
     Öte yandan, Amerikan Federal Soruşturma Bürosu FBI da, Seattle'da Earnest James Ujaama isimli bir kişi hakkında El Kaide örgütüne yardım ettiği suçlamasıyla dava açtı. 
     Amerikalı yetkililer, Ujaama'nın Afganistan'daki El Kaide kampına bilgisayar teçhizatı götürdüğünü ve burada eğitim aldığını düşünüyor. 
     





</TEXT>
</DOC>
