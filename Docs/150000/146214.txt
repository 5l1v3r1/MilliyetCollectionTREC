<DOC>
<DOCNO> 146214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sonspo01.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür, 9 ay sonra Milli Takım formasına kavuşacak... 
</HEADLINE>
<TEXT>

     A Milli Futbol Takımı'nın 12. Avrupa Şampiyonası 7. Eleme Grubu 4. maçında, 2 Nisan'da karşılaşacağı zorlu İngiltere karşısında gol yollarında en büyük kozlarının başında yine Hakan Şükür gelecek. 
     Milli Takımlar Teknik Direktörü Şenol Güneş tarafından aday kadroya 7 ay sonra yeniden çağrılan Hakan Şükür, İngiltere maçı öncesi tatlı bir heyacan içinde. 
     İngiltere'nin Blackburn Rovers takımında forma giyen ay-yıldızlı ekibin gol kralı oyuncusu Hakan Şükür, milli takımda en son 21 Ağustos'ta Trabzon'da Gürcistan ile yapılan özel maçın aday kadrosuna çağrılmış, ancak sakatlığı nedeniyle forma giyememişti. 
     Hakan Şükür, milli formayı en son, yaklaşık 9 ay önce, 17. Dünya Kupası finallerinde, 29 Haziran'da Güney Kore ile yapılan üçüncülük maçında giymiş ve 1 de gol atmıştı. 
     
     A MİLLİ TAKIM'IN GOL KRALI 
     Futbol yaşantısını İngiltere'nin Blackburn Rovers takımında sürdüren deneyimli futbolcu, Milli Takım'ın en golcü futbolcusu olma özelliğini sürdürüyor. 
     A Milli Futbol Takımı'nın formasını giydiği 80 maçta 37 gol atan Hakan Şükür, ay-yıldızlı formayla en çok gol atan futbolcu unvanını açık ara elinde bulunduruyor. 
     Maç başına 0.46 gol ortalamasıyla oynayan Hakan Şükür'ün gol attığı 27 karşılaşmadan 22'sini kazanan ay-yıldızlılar, 4'ünde berabere kaldı, sadece 1 kez yenildi. 
     
     MÜTHİŞ KOLEKSİYONCU 
     Hakan Şükür, A milli forma altında 21 ayrı milli takımına gol atma başarısını gösterdi. 
     Hakan Şükür, San Marino'ya 3, İsveç, Slovakya, Azerbaycan ve Macaristan'a 2'şer maçta gol atarken, Danimarka, Bulgaristan, Polonya, İzlanda, İsviçre, Ukrayna, Hollanda, Galler, Almanya, Moldova, Finlandiya, Belçika, Norveç, Avusturya, Şili ve Güney Kore filelerini ise 1'er maçta havalandırdı. 
     Deneyimli futbolcu en çok golü 3 maçta toplam 5 kez havalandırdığı San Marino ile 1 maçta 4 kez sarstığı Galler filelerine bıraktı. 
     
     ''EN HIZLI GOLCÜ'' APOLETİ DE VAR 
     Hakan Şükür ayrıca, Dünya Kupası finallerinde atılan en hızlı golün de sahibi durumunda bulunuyor. 
     Milli futbolcu, 17. Dünya Kupası'nda Türkiye'nin üçüncülüğü elde ettiği Güney Kore maçında 11. saniyede attığı golle, kupanın en çabuk golünü kaydeden oyuncu olarak tarihe adını yazdırdı. 
     
     YENİ HEDEF, İNGİLTERE 
     Hakan Şükür'ün yeni hedefi, İngiltere Milli Takımı'na gol atan ilk Türk futbolcusu olmak. 
     Kariyerinde bir çok ilki gerçekleştiren deneyimli golcü, İngiltere ile daha öne yaptığı 8 maçta da gol atamayan A Milli Futbol Takımı'nda bir ilke daha imza koymanın heyecanını yaşıyor. 
     
     HAKAN ŞÜKÜR'SÜZ MAÇLAR 
     A Milli Futbol Takımı'nın Hakan Şükür'den yoksun çıktığı son 6 maçta aldığı sonuçlar ve gollerini atan futbolcuları şöyle 
     Türkiye-Gürcistan.... 3 - 0 Arif Erdem, Cihan Haspolatlı, Nihat Kahveci 
Türkiye-Slovakya..... 3 - 0 Arif Erdem 2 , Serhat Akın 
Makedonya-Türkiye.... 1 - 2 Okan Buruk, Nihat Kahveci 
Türkiye-Liechtenstein 5 - 0 Serhat Akın 2 , Okan Buruk, Ümit Davala, İlhan Mansız 
İtalya-Türkiye....... 1 - 1 Emre Belözoğlu 
Türkiye-Ukrayna...... 0 - 0 

     




</TEXT>
</DOC>
