<DOC>
<DOCNO> 131491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/soneko43.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim özelleştirilmek üzere ihaleye çıkıyor... 
</HEADLINE>
<TEXT>

     Petrokimya Holding A.Ş.'nin PETKİM minimum yüzde 51'ine tekabül eden Özelleştirme İdaresi Başkanlığı ÖİB hissesinin, ''blok satış'' yöntemiyle özelleştirilmesi amacıyla, 20 Ocak Pazartesi gününden itibaren verilecek ilanlarla ihaleye çıkılıyor. 
     ÖİB'den yapılan açıklamaya göre ihale, ''kapalı zarf usulü'' ile teklif almak ve görüşmeler yapmak suretiyle ''pazarlık usulü'' ile gerçekleştirilecek. 
     İhale Komisyonu'nca gerekli görüldüğü takdirde, ihalelerin pazarlık görüşmesine devam edilen teklif sahiplerinin katılımıyla, açık artırma ile sonuçlandırılabilecek. 
     İhaleye katılmak isteyen alıcı firmalar ise satışa konu Şirket için hazırlanan ihale şartları belgesi ve tanıtım dökümanını, 5 bin ABD Doları bedelle 22 ocak 2002 tarihinden itibaren İdare'den temin edebilecekler. İhaleye katılmak için, ihale şartları belgesi ve tanıtım dökümanı alınması zorunlu olacak. 
     Açıklamada tekliflerin, ihale şartları belgesi ve tanıtım dökümanında belirtilen hususlar dikkate alınarak hazırlanıp, 2 Nisan 2003 tarihinde saat 16.00'ya kadar Özelleştirme İdaresi Başkanlığı Basın ve Halkla İlişkiler Daire Başkanlığı'na teslim edileceği bildirildi. 
     





</TEXT>
</DOC>
