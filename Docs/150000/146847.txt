<DOC>
<DOCNO> 146847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sonspo21.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıza Çalımbay Beşiktaş karşısında hedefimiz galibiyet 
</HEADLINE>
<TEXT>

     Beşiktaş maçına hazırlanan Denizlispor'da, teknik direktör Rıza Çalımbay, ''İstanbul'a kazanmak için gideceğiz'' dedi. 
     Çalımbay, düzenlediği basın toplantısında, Beşiktaş karşısına tam kadro çıkacaklarını belirterek, hedeflerinin galibiyet olduğunu söyledi. 
     Beşiktaş maçının kendileri açısından da büyük önem taşıdığını belirten Çalımbay, ''Eğer Türkiye Kupası'ndeki maçı hakem hatası nedeniyle kaybetmeseydik, belki de final oynayacaktık. Bu karşılaşmayı rövanş olarak görüyoruz. İstanbul'a galibiyet için gideceğiz'' diye konuştu. 
     İzmir 1. Amatör Küme ekiplerinden Altınordu ile yaptıkları hazırlık maçına da değinen Çalımbay, şöyle konuştu 
     ''İstiyorum ki birileri oynadığı futbolla ben buradayım desin. Biz, kimseye forma vermiyoruz. Formayı duvara asıyoruz, hak eden giyiyor. Altınordu ile oynadığımız hazırlık maçında sadece Canpolat ve Fatih iyiydi. Bazı futbolcularım ise hala beklediğimin çok altında performans sergiliyor.'' Çalımbay, golcü olarak devre arasında transfer edilen İsveçli Asare ile ilgili bir soruyu yanıtlarken de, ''Bir gol attı, bir golün pasını verdi. Ama yeterli değil. Çünkü bizim ligdeki rakiplerimiz Altınordu değil'' dedi. 
     





</TEXT>
</DOC>
