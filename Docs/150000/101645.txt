<DOC>
<DOCNO> 101645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/soneko10.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada işlem gören 252 şirketten 149'u kar açıkladı... 
</HEADLINE>
<TEXT>

     Krizin yaralarını sarmaya çalışan Borsa şirketleri, yılın ilk yarısında, bir önceki yılın aynı dönemine göre daha fazla karlılığa ulaşmalarına rağmen, sonuçlar tatmin edici olmaktan uzak kaldı. 
     252 şirketin İMKB'ye gönderdiği 6 aylık döneme ait raporlara göre, bu yılın ilk yarısında 149 şirket kar açıklarken, 103 şirket ise zarar ettiğini bildirdi. 
     149 şirketin bu yılın ilk yarısındaki kar toplamı 1 katrilyon 589 trilyon 119 milyar 61 milyon lira oldu. 103 şirketin toplam zararı ise 844 trilyon 171 milyar 920 milyon lira olarak belirlendi. 
     252 şirketten 119'u geçen yılın ilk yarısında 934 trilyon 97 milyar 851 milyon lira kar açıklarken, 129 şirket de 1 katrilyon 998 trilyon 207 milyar 80 milyon lira zarar yazmıştı. 
     Enflasyona göre düzeltilmiş bilançosuyla yılın ilk yarısında 301 trilyon 7 milyar lira kar sağlayan Akbank, Borsa şirketleri arasında en karlı şirket unvanını elde etti. 
     Akbank'ı, 2001 yılının ilk yarısında 175 trilyon 615 milyar 736 milyon lira zarar açıklamasına karşın, bu yılın aynı döneminde 167 trilyon 90 milyar 657 milyon lira kar bildiren Çukurova Elektrik izledi. Turkcell ve Petrol Ofisi en çok kar eden diğer şirketler oldu. 
     Yılın ilk yarısında en fazla zarar açıklayan şirket ise 138 trilyon 191 milyar 401 milyon lira ile Ereğli Demir Çelik olurken, bu şirketi geçen yılın aynı dönemine göre zararı giderek büyüyen Ford Otosan ve Kardemir takip etti. 
     
     KOÇ VE SABANCI'NIN KARINDA GERİLEME 
     Türkiye'nin 2 büyük devi Koç ve Sabancı Holding'in 2002 yılının 6 aylık karında gerileme meydana geldi. 
     Koç Holding'in 6 aylık karı, geçen yılın aynı dönemine oranla yüzde 40.52 azalarak 17 trilyon 407 milyar 666 milyon lira düzeyinde gerçekleşti. Sabancı Holding'in karı da, geçen yılın ilk yarısına göre yüzde 49.57 gerileyerek, 30 trilyon 520 milyar 983 milyon liraya düştü. 
     Koç Topluluğu şirketlerinden Arçelik'te geçen yıl oluşan zarara karşın bu yıl büyük bir kar artışı yaşandı. Beyaz eşya devi Vestel de karını katladı. 
     Tüpraş'ın karı geçen yılın ilk 6 ayına göre ciddi bir düşüş gösterirken, Alcatel Teletaş, Altınyıldız, Anadolu Isuzu, Raks Elektronik, Gümüşsuyu Halı, Kerevitaş Gıda, Pimaş, Lafarge Aslan Çimento, Sabah Yayıncılık, ÇBS Boya, Nergis Holding ve Çarşı'nın da aralarında bulunduğu bazı şirketler zararlarını azalttı. 
     Beko Elektronik, BSH Profilo, Yünsa, Yapı Kredi Fin. Kir., Good-Year ve Eczacıbaşı İlaç zarardan kara geçen şirketler olurken, geçen yılın ilk yarısında karda olduğu görülen Ak Yat. Ort., Gedik Yat. Ort., Cemtaş, Milpa, Polylen, Tukaş ve Lio Yağ şirketleri ise bu yılın aynı döneminde zarar açıkladılar. 
     Ege Seramik ve Net Turizm gibi bazı şirketlerde ise geçen yılın ilk yarısında oluşan zararlar büyüdü. 
     
     SEKTÖREL DEĞERLENDİRME 
     Ekonomik krizden pazar daralması nedeniyle önemli ölçüde etkilenen otomotiv sektörü, ihracatla ayakta kalma çabalarına rağmen kötü bilanço açıkladı. 
     Yılın ilk yarısında Borsa'daki otomotiv şirketlerinden bazılarının karı geçen yılın aynı dönemine göre düşerken, bazılarının da zararı büyüdü. 
     Karsan Otomotiv'in zararı 5,6 trilyon liradan 9,8 trilyon liraya yükseldi. Ford Otosan'daki zarar ise 47,3 trilyon liradan 130,1 trilyon liraya ulaştı. 
     Otokar'ın karı 5.5 trilyon liraya indi. 
     Anadolu Isuzu'nun zararı 15,5 trilyon liradan 2 trilyon liraya geriledi. 
     Otomotiv gibi perakende sektöründeki durum da pek iç açıcı değil. Sektörün Borsa'da işlem gören şirketlerinden Gima ve Tansaş zararlarını kapatamazken, Migros ve Kipa'nın karı da geçen yıla göre düştü. 
     İhracatın lokomotif sektörlerinden tekstil sektöründe şirketler yaralarını sarmaya çalışıyor. Aksu İplik ve Arsan Tekstil kara geçerken, Derimod ve Esem Spor Giyim gibi bazı şirketler de zararlarını düşürdü. Bossa, Karsu Tekstil ve Menderes Tekstil'in karı geçen yıla göre yükseldi. 
     Akal Tekstil ve Ceylan Giyim'in karı geçen yılın ilk yarısına göre düşerken, Okan Tekstil'deki zarar yükseldi ve geçen yıl karda olan Polylen de zarar bildirdi. 
     Borsa'da işlem gören enerji şirketlerinin karı geçen yılın ilk 6 ayına göre düşerken, bazı finansal kiralama ve factoring şirketleri de kara geçtiler. 
     





</TEXT>
</DOC>
