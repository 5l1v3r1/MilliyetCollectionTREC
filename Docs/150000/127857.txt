<DOC>
<DOCNO> 127857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/ekonomi/eko07.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık, devlet kapısı kapandı 
</HEADLINE>
<TEXT>

     EKONOMİ SERVİSİ 

     Kamu kesiminde ocak ortasına kadar 15 bin kişiyi emekli edecek ekonomi yönetiminin IMF’ye verdiği sözler arasında doldurulmamış kadroların iptal edilmesi, gerekirse işten atma mekanizmasının çalıştırılması bulunuyor. 
     IMF’ye verilecek niyet mektubunda, istihdamı azaltmanın kamu kesimindeki yüksek fiyat artışı gerekliliğini ortadan kaldıracağı belirtildi. Çalışan sayısının düşürülmesinin enflasyonu düşürmeye yardımcı olacağı, kamu teşebbüslerinin etkinliğini artıracağı, özelleştirmeye zemin hazırlayacağı vurgusu yapıldı. 15 bin kişinin ocak ortasına kadar emekli edilmiş ya da emekliğinin tebliğ edilmiş olması yeni stand by anlaşmasının "ön koşul"u oldu. Telekom ve Özelleştirme İdaresi’nin portföyündeki fazla istihdamın belirlendiği, buralardaki çalışanlara gönüllü emeklilik teklifi sunulacağı ifade edilidi. Teklifi kabul edenlerin en geç mart sonuna kadar emeklilik işlemlerinin tamamlanarak ödemelerinin yapılacağı belirtilirken ocak sonuna kadar KİT’lerdeki tüm fazla istihdam ve kadrolar ile atıl kadroların ortadan kaldırılacağı kaydedildi. 
     
     Boşalan kadroya iptal 
     Gönüllü emeklilik yanında gerek görülürse işten çıkarmalarla, haziran sonunda fazla işçi sayısının üçte bir, ekim sonunda üçte iki oranında azaltılmasının öngörüldüğü açıklanan mektupta, 2003 Haziran’ına kadar fazla istihdamın aşamalı olarak azaltılacağı, hiçbir işe alma izninin verilmeyeceği ve boşalan kadroların süratle iptal edileceği belirtildi. 
     Ayrıca, işçi çıkarmalarının net maliyetinin faiz dışı fazla hedefi içinde değerlendirilmeyeceği belirtildi. 
     



 EKONOMİ 

















</TEXT>
</DOC>
