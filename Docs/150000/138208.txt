<DOC>
<DOCNO> 138208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/soneko26.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdemir Kardemir'in devri durumunda tökezleriz 
</HEADLINE>
<TEXT>

     Ereğli Demir ve Çelik Fabrikaları ERDEMİR T.A.Ş Yönetim Kurulu Başkanı Recai Berber, ''KARDEMİR'in fabrikamıza devredilmesi durumunda tökezleriz'' dedi. 
     Berber, düzenlediği basın toplantısında, fabrikalarının Bankacılık Düzenleme ve Denetleme Kurulu gibi çalışmadığını, Karabük Demir ve Çelik Fabrikaları KARDEMİR A.Ş ile birleşmelerinin ise şu anda mümkün olmadığını söyledi. 
     ERDEMİR ile bağlı İskenderun Demir ve Çelik Fabrikaları, Romanya LBE ve Çelik Çekme Boru Sanayi ve Ticaret A.Ş'nin geçen yıl toplam zararının 61 milyon dolar olduğunu, bunun da kendilerini tasarruf tedbirleri almaya zorladığını anlatan Berber, şöyle dedi 
     ''Genel seçimler öncesinde yüzde 80'i ilkokul mezunu, kalifiye olmayan taşeron personelin kadroya geçirilmesiyle birlikte 8 bin 400 personeli olan fabrikamızda çalışanların sayısı şişirilmiştir. Bu eğitim seviyesiyle dünya çelik şirketleriyle rekabet etmek hayaldir. KARDEMİR'in fabrikamıza devredilmesi durumunda tökezleriz. Öncelikli hedefimiz, fabrikamızda üretimi artırarak 3 milyon 250 bin ton olan çelik üretimini 3 milyon 350 bin tona yükseltmek ve 2006 yılında da 6 milyon tonu yakalamaktır. Tasarruf tedbirleri doğrultusunda, ilk olarak 36 milyon dolarlık bir rakam tespit ederek uygulamaya başladık. Gereksiz personel çıkarılacak, emekliliği gelenlerde emekli edilecek ve lüks araçlarda satılacak.'' 
     
     ''OLASI IRAK SAVAŞI'' 
     Olası Irak operasyonunun, ihracata dayalı çalıştıkları için fabrikalarını etkilemeyeceğini belirten Berber, ''ERDEMİR, devam eden mevcut 170 milyon dolarlık yatırımına ilave olarak 2003-2006 yılları arasında yapacağı 250 milyon dolarlık yatırımla da üretim kapasitesini 4 milyon 500 bin tona çıkaracaktır. Türkiye'nin yassı çelik ihtiyacı 15 milyon ton, tüketimi ise 6 milyon tondur. Yaptığımız yatırımlarla, 2007 yılında 7 milyon ton yassı mamul üretmeyi hedefliyoruz'' diye konuştu. 
     ERDEMİR Genel Müdürü Abdülkerim Dervişoğlu da Ereğli neyse Türkiye'nin de o olduğunu, Ereğli'nin batması durumunda Türkiye'nin de batacağını savundu. 
     





</TEXT>
</DOC>
