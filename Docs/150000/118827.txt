<DOC>
<DOCNO> 118827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sondun16.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın BM kararını kabul etmesi Arap ülkelerini rahatlattı... 
</HEADLINE>
<TEXT>

     Irak'ın BM Güvenlik Konseyi'nin silah denetçileri ile ilgili kararını kabul etmesi Arap ülkelerini rahatlattı. 
     Suudi Arabistan İçişleri Bakanı Prens Nayif, El Riyad gazetesinde yayınlanan demecinde, ''Allah'a şükür Irak kabul etti. Irak'ın BM temsilcileri ile işbirliği yapacağını umuyoruz'' dedi. 
     1990'daki Irak işgalinden ABD liderliğindeki uluslararası güç tarafından kurtarılan Kuveyt ise daha ihtiyatlı. 
     ''Doğru yönde atılmış bir ilk adım, ama son değil'' diyen Kuveyt Enformasyon Bakanı Şeyh Ahmed El Fahd El Sabah, ''rahatladık, diğer olumlu adımların bunu takip etmesini umuyoruz'' diye konuştu. 
     Birleşik Arap Emirlikleri'nin adı açıklanmayan bir Dışişleri Bakanlığı sözcüsü ise Irak'ın kararının, ''krizin barışçı biçimde çözülmesi ve BM'nin Irak'a uyguladığı ambargonun kaldırılmasına yol açmasını umduğunu'' söyledi. 
     





</TEXT>
</DOC>
