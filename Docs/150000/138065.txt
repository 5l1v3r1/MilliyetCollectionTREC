<DOC>
<DOCNO> 138065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/dunya/dun01.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ültimatom geliyor 
</HEADLINE>
<TEXT>

ABD ve İngiltere, Irak’a karşı ültimatom niteliğinde son bir karar tasarısı için BM Güvenlik Konseyi’nde zemin yokluyor 
     YASEMİN ÇONGAR Washington 

     BM Güvenlik Konseyi’nde, Irak’a karşı askeri harekat fikrine bugüne kadar destek bulamayan ABD ve İngiltere, yeni bir karar tasarısı ile diplomatik kulvarı "son kez" denemeye hazırlanıyorlar. 
     Beyaz Saray kaynaklarının verdiği bilgiye göre, yeni tasarı "kısa ve güçlü" bir metne sahip olacak ve Irak’ın BM’nin 1441 sayılı kararının esasını ihlal ettiği saptamasına yer verecek. Ancak tasarının doğrudan "askeri yaptırım" sözcüklerini içermeyeceği belirtiliyor. Karar tasarısında, Irak’a "birkaç hafta ile sınırlı bir nihai ültimatom" sunulabileceğini kaydeden ABD kaynakları, tasarı metninin haftasonunda netleşeceğini vurguluyorlar. 
     Beyaz Saray’a göre, ABD ve İngiltere’nin tasarının "gayrıresmi" olarak sunulması için önümüzdeki haftayı beklemelerinin nedeni, Güvenlik Konseyi’ndeki diğer güçlü destekçileri olan İspanya’nın Başbakanı Joze Maria Aznar’ın Başkan Bush’la Teksas’ta yapacağı görüşme. ABD, Madrid’in süreçte "etkin" kılınmasını istiyor. Halen 15 Konsey üyesinden 11’inin silah denetçilerine daha fazla süre tanınmasından yana olduğunu hatırlatan ABD kaynakları, bu dengelerin değişeceğine inanmadıkları takdirde, tasarıyı "resmen" sunmaktan vazgeçebileceklerini vurguluyorlar. 
     



 DÜNYA 












</TEXT>
</DOC>
