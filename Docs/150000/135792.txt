<DOC>
<DOCNO> 135792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sontur21.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Atalay'tan mecliste kapalı oturuma örtülü eleştiri 
</HEADLINE>
<TEXT>

     Devlet Bakanı Beşir Atalay, TBMM'nin yetki tezkeresini kapalı oturumda görüşmesini değerlendirirken, ''Meclis'teki kapalı oturum kararına uyduk. Ancak her türlü gelişmenin toplumla paylaşılması gereğine ben de inanıyorum'' dedi. 
     Atalay, Başbakanlık Merkez Binası'nda Başbakanlık muhabirleriyle bayramlaşarak, gündeme ilişkin sorularını yanıtladı. 
     Beşir Atalay, Sosyal Yardımlaşma ve Dayanışmayı Teşvik Fonu'ndan bayram öncesinde 20 trilyon lira yardım yapıldığını söyledi. 
     Atalay, ''Sosyal yardımlarla ilgili kurumlar tek çatı altında toplanabilir mi '' sorusu üzerine, bu Fon'un Başbakanlık'ta kalmasının daha iyi olacağını düşündüklerini, gerekli görülmesi durumunda birleşmenin ileride yapılabileceğini belirtti. 
     Atalay, Fon'un kaynağının artması yönünde beklentilerinin olduğunu da kaydetti. 
     Beşir Atalay, bir başka soru üzerine, kurban derilerinin toplanması konusunda bir değişiklik olmadığını, bu bayramda da eski uygulamanın devam edeceğini kaydetti. Sosyal Yardımlaşma ve Dayanışmayı Teşvik Fonu'nun kurban derilerinden aldığı payın yüzde 50 olduğunu anımsatan Atalay, bunu artırmak için bir çalışma içinde olmadıklarını ifade etti. 
     Devlet Bakanı Atalay, Irak'ta savaş olması durumunda bölgeye sosyal yardım gönderilmesini düşünüp düşünmediklerinin sorusunu yanıtlarken, ortada henüz fiili bir durumun olmadığını, ancak bütün olasılıkların değerlendirildiğini kaydetti. Atalay, ''Böyle bir durum olursa bu da değerlendirilecektir'' dedi. 
     Savaş halinde bölgeye gidecek gazetecilerin çalışma esaslarına ilişkin bir soru üzerine de Atalay, bölgede olağanüstü bir durum olması halinde bölgeye gidecek basın yayın mensuplarının akreditasyonlarının kolaylaştırılması ve sağlıklı bilgi alabilmeleri için Basın Yayın ve Enformasyon Genel Müdürlüğü'nün çalışmalarını sürdürdüğünü bildirdi. 
     Atalay, ''Meclis'teki dünkü kapalı oturumdan rahatsızlık duydunuz mu '' sorusuna karşılık da, ''Rahatsızlık değil. Verilmiş bir karar tabii. Biz bu karara uyduk. Ancak her tülü gelişmenin toplumla paylaşılması gereğine ben de inanıyorum. Bu AK Parti grubunun kararıyla oldu'' dedi. 
     
     ''PARTİDE BÖLÜNME OLMAZ'' 
     Devlet Bakanı Atalay, ''Bayramda seçmenlerle yapacağınız görüşmelerde bu rahatsızlık size iletilirse ne yaparsınız '' sorusuna ise ''Türkiye demokratik bir ülkedir. Karşı çıkanlar da olacaktır. Bunlar normaldir'' yanıtını verdi. 
     ''Meclis'teki oturumda bazı milletvekilleri ret oyu kullandı. Bu partinizde çatlak olarak değerlendirildi. Bölünmeye yol açar mı '' sorusu üzerine de Atalay, ''İnsanlar özgür oy verebilirler. Bu demokrasinin gereğidir. Oy vermeyebilir. Partide bölünme olur mu Olmaz öyle şey. Demokratik bir toplumuz, açık bir toplumuz, farklı düşünceler olacaktır. Rakam da öyle büyük değil zaten. Bu arkadaşların çoğu yurtdışındaydı'' diye konuştu. 
     Devlet Bakanı Atalay, Irak konusundaki barış çabaları çerçevesinde başka yurtdışı temaslarının olup olmayacağının sorulması üzerine de Başbakan Abdullah Gül'ün dün akşam 5 Ortadoğu ülkesinin büyükelçileriyle görüştüğünü anımsattı. Atalay, ''Barış için umutlar sürüyor. Bu çerçevede bazı ziyaretler de planlanıyor, ancak kesinleşen bir şey yok. Hükümet olarak barış için ne yapılacaksa yapmaya çalışıyoruz'' dedi. 
     
     ''HALA BARIŞTAN UMUTLUYUZ'' 
     Atalay, şöyle devam etti 
     ''Biz hala barıştan umutluyuz. Savaş o kadar kolay değil. Irak tarafı umuyorum ki bu kadar ciddi safhaya gelen olayı önleyecek davranışlar içine girer. Savaş olmama ihtimali hala vardır. Biz bunu büyük bir ihtimal olarak görüyoruz. Tabii ki öncelikleri düşüneceğiz. TBMM'de çıkan tezkere için ileri boyutta yorumlar yapıldı. Ancak bu böyle ele alınmamalı. Başbakan Abdullah Gül'ün çok duyarlı teşebbüsleri var.'' Atalay, kendisine bağlı ya da ilgili kuruluşlar konusunda bir tasarrufta bulunup bulunmayacağının sorulması üzerine de, ''Anadolu Ajansı anonim bir şirkettir. Kendisinin genel kurulu olacaktır. Yöneticileri orada belli olur. Biliyorsunuz TRT'nin genel müdürü de seçimle gelir. Özerk bir yapısı vardır. Prosedürü ona göre işler. Bu iki kuruluş ile ilgili size söyleyebileceğim bir şey yok'' diye konuştu. 
     Devlet Bakanı Beşir Atalay, ''Irak'ta savaş olması durumunda Anadolu Ajansı ve TRT'ye hazırlıklarını yapmaları için talimat verdiğiniz yönünde haberler çıktı. Böyle bir talimatınız oldu mu '' sorusuna ise ''Hayır. Öyle bir şey yok. O şartlar gelişirse elbette çalışmalar olacaktır'' yanıtını verdi. 
     





</TEXT>
</DOC>
