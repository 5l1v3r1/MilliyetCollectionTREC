<DOC>
<DOCNO> 131797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/sondun01.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan, Saddam'ın sürgüne gönderilmesi inisiyatifine davet edildi 
</HEADLINE>
<TEXT>

     Pakistan, ABD'nin Irak'a olası harekatını engellemek için Devlet Başkanı Saddam Hüseyin'in sürgüne gönderilmesi için Müslüman ülkelerin başlattığı inisiyatife katılmaya davet edildi. 
     Pakistan Başbakanı Zaferullah Han Cemali'nin yakın çalışma ekibinden adının gizli tutulmasını isteyen bir yetkili, dün yaptığı açıklamada, Pakistan'ın söz konusu inisiyatifte yer almasının talep edildiğini belirtirken, Dışişleri Bakanlığı kaynakları, Başbakan Cemali'nin gelecek hafta Körfez ülkelerine ziyaretlerde bulunarak, sürgün konusunu ve Pakistan'ın oynayabileceği rolü ele alacağını kaydetti. 
     
     MÜBAREK-KADDAFİ GÖRÜŞMESİ 
     Öte yandan, Mısır Devlet Başkanı Hüsnü Mübarek, dün Libya lideri Albay Muammer Kaddafi ile görüşerek, Irak'a savaş tehditleri ve İsrail-Filistin anlaşmazlığını ele aldı. 
     Libya'nın başkenti Trablus'taki görüşmede, iki liderin Irak ve Filistin halklarına yönelik saldırı tehditlerini ele aldığı, Mübarek ve Kaddafi'nin Irak halkının savaşın yıkımlarından korunması için tek bir Arap tavrı ortaya koymanın gereğinin altını çizdiği belirtildi. 
     Mısır, Türk hükümetinin Irak sorununun çözümü amacıyla sunduğu ''bölgesel toplantı'' önerisini kabul ettiğini açıklamıştı. 
     





</TEXT>
</DOC>
