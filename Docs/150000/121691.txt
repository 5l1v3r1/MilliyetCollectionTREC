<DOC>
<DOCNO> 121691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/ekonomi/aeko.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez’den herkese uyarı 
</HEADLINE>
<TEXT>

Hükümete Programın sosyal boyutu eksik’ eleştirileri doğru değil. Faiz dışı fazla hedefi de artık siyasi değil teknik bir konudur. MÜSİAD’a Bize büyüme lazım, enflasyondan korkmayın’ diyenler, enflasyondan çıkar sağlayanlar. Bu istekleri normal. Bankalara Bazı bankalar yine pozisyon açıyor. Kur taahhüdümüz yok. Pozisyon açarak risk alan sonuçlarına kendisi katlanır 
     EKONOMİ SERVİSİ 

     Bize büyüme lazım, enflasyondan korkmayın, Merkez Bankası parasal politikaları biraz gevşetse ne olur’ telkinleriyle yeni hükümete baskı yapan çevreler bulunduğuna işaret eden Merkez Bankası MB Başkanı Süreyya Serdengeçti, "Enflasyon istemek bilerek ya da bilmeyerek yolsuzluk önermektir" dedi. 
     Ankara Üniversitesi Siyasal Bilgiler Fakültesi’nde bir konferans veren Süreyya Serdengeçti, son günlerde başta MÜSİAD olmak üzere, özellikle AKP çevrelerinden gelen ve MB’nin uyguladığı politikada esneklik isteyen taleplere tepki gösterdi. Serdengeçti, dövizde pozisyon açan bankaları da uyardı. 
     
     Enflasyon kaynak aktarımıdır’ 
     "Enflasyon çözüm olsaydı, başkaları da yapardı. Biraz enflasyon olsun demek çözüm değil. Enflasyon yükseldikçe büyüme sanıldığı gibi yükselmiyor, tam tersi oluyor. Dünyada da böyle" diyen Serdengeçti, enflasyonun belli kesimlere kaynak aktarımı olduğunu, bundan yararlananların fiyat istikrarına yönelik politikalarda esneklik istemesini normal karşıladığını söyledi. Serdengeçti, "Bize biraz enflasyon lazım demek aslında biraz yolsuzluk önermektir" dedi. 
     
     Hedefleme ertelenemez’ 
     Süreyya Serdengeçti, 2003 yılında enflasyon hedeflemesine geçmeye hazır olduklarını belirtirken, ancak bunun için yeni hükümetin makro hedeflerini ortaya koymasını beklediklerini söyledi. Serdengeçti, uygulamanın yeni hükümetçe ertelenmesi olasılığı konusunda da, "Hedeflemenin 2004 yılına kalması diye bir şey yok. Yıl başında ne dediysek ona devam ediyoruz. Bize göre en fazla bir çeyrek ertelenebilir." 
     
     Maalesef böyle bir hastalık var’ 
     Serdengeçti, MB’nin özerkliğinin kaldırılma olasılığı ve sonuçlarının ne olacağına ilişkin bir soruya, "Düşünmek dahi istemiyorum. Özerk olmanın ne yararı olduğu eğer anlaşılmadıysa, dünyada ne olup bittiği o kadar takip edilemiyorsa, maalesef bu ülkede öyle bir hastalığımız var... Benim yapabileceğim hiçbir şey yok. Merkez Bankası bağımsızlığının kaldırılmasını hiç düşünmek bile istemem" karşılığını verdi. 
     
     Dolar ihaleleri ocakta’ 
     Serdengeçti, hükümetin kurulmasıyla hızlı gerilemeye başlayan kurlara müdahalenin aralık ayında uygun olmayacağını, alım ihalelerine ocakta başlayacaklarını bildirdi. Merkez Bankası’nın aşırı oynaklık olması durumunda kura müdahale edeceğini açıkladığını hatırlatan Serdengeçti, rezervlerini belli düzeye getirmek için de alım yapabileceğini kaydetti. 
     

</TEXT>
</DOC>
