<DOC>
<DOCNO> 101148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/son/sondun04.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralyalı bilim adamları "Işık hızı sabit olmayabilir" 
</HEADLINE>
<TEXT>

     Avustralya'da Sydney Macquarie Üniversitesi'nde yapılan araştırmada, ışık hızının saniyede 300 bin km olarak değişmez sabit değerde olmayabileceği öne sürüldü. 
     Fizikçi Paul Davies ve ekibinin araştırmasında, ışığın evrenin derinliklerinden yolculuğunda milyarlarca yılda yavaşlamış olabileceği belirtildi. 
     20. yüzyılın büyük fizik alimi Albert Einstein'ın 1879-1955 ''Enerji E kütle m x ışık hızının c karesi'' formülü dahil, görecelik kuramlarının da değişebileceği belirtiliyor. 
     Dünya'nın ve Güneş Sistemi'nin de üyesi bulunduğu Samanyolu Gökadası'nın bir ucundan bir ucuna ışık, 1 yılda kat ettiği 9,5 trilyon kilometreyle 110 bin yılda gidiyor. 
     Fizikçi Paul Davies, ''Işık hızı sabiti ve elektron yükü sabiti değişecek olursa, gerçekten büyük soruna girmiş olacağız'' dedi. 
     Işık hızı gerçekten sabit değilse, modern fizikte, termodinamiğin ''en dokunulmaz'' sayılan yasalarında değişiklik olabileceği belirtiliyor. 
     Fizikçiler, bir yıl önce doğanın temel kanunlarının, evren yaşlandıkça değişebileceğini öne sürmüştü. 
     Avustralyalı, Amerikalı ve İngiliz araştırmacıların, doğanın kanunlarının değişebileceğine ilişkin buluşunun evrende başka boyutlar olabileceği gibi, yeni teorileri de destekleyebileceği belirtiliyordu. 
     Bilim adamlarının buluşlarının, Hawaii'deki Keck teleskopuyla 14 milyar ışık yılı uzaklıkta bulunan bir kuasardan gelen ve kozmik gaz bulutu içinden geçen ışıkla ilgili gözleme dayandığı kaydedilmişti. 
     Gaz bulutu içinde var olan ve kuasarın ışığını emmiş magnezyum, çinko ve hidrojen gibi elementlerin tayfını alan araştırmacılar, daha sonra bu tayfı Dünya'da yaratılan diğer tayf modeliyle karşılaştırdılar ve açıklanamayacak küçük farklılıklar buldular. 
     Bu farklılıklarla ışık hızının Dünya'ya ulaştığı zamanda değişmiş olabileceği öne sürüldü. 
     





</TEXT>
</DOC>
