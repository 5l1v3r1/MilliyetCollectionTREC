<DOC>
<DOCNO> 126533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/yazar/tamer.html </URL>
<DATE> 2002/12/24/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Fazıl Say, alkışlamamıza da izin verse... 
</HEADLINE>
<TEXT>

     Fazıl Say piyanonun başına geçtiğinde kendinden geçiyor ve izleyiciyi de yüreğinden çekip peşinden sürüklüyor. Ne var ki alkış sevmiyor. Onu alkışlamamıza, yüreğimizdeki coşkuyu aktarmamıza izin vermiyor. Hevesimiz kursağımızda kalıyor 
     Önceki akşam onun sayesinde yine soluk kesici bir müzik ziyafetinin konuğuydum. Saint Joseph Lisesi Eğitim Vakfı’nın 10. yıldönümü nedeniyle düzenlenen konserde Lütfi Kırdar’ı tıka basa dolduran Saint Josephliler ve Fazıl - severler için mükemmel bir repertuar hazırlamıştı Fazıl. 
     
     Alkışa karşı Sertap 
     Bach’la başlayıp Mozart ve Debussy’le sürdürüp Gershwin’le noktaladığı ilk bölümün ardından koca salonu dört bir taraftan bravo sesleri ve yoğun bir alkış tufanı doldurdu. Fazıl hızla selam verip salondan ayrıldı. Alkışın dozu aynı yoğunlukta sürerken bir baktık Sertap Erener’i yanına almış geliyor. Oysa bizler onu defalarca alkışlamak istiyorduk. Bravo diye birkaç kez daha bağırmak üzere kendimizi hazırlamıştık. Yurtiçinde ve yurtdışında klasik müzik konserlerine sık giden biri olarak naçizane fikrimi sorarsanız, Fazıl’ın yerinde bir başka sanatçı olsaydı, izleyicideki o coşkuyu dakikalarca paylaşabilirdi. 
     Sertap Erener’li bölüm de mükemmeldi. Sertap önce Gershwin’in Summertime’ını, ardından He’s my man ve Berstein’in Batı Yakası’nın Hikayesi’nden şarkıları Fazıl’ın piyanosunun eşliğinde döktürdü. Rachmaninov kapanış parçası olarak en iyi seçim miydi kuşkuluyum. Say, onu Sertap’la birlikte alkışlamamıza da izin vermedi. Sertap’a yol göstererek önüne katıp sahneden ayrıldı. 
     
     Sivas’ta dinleyici 
     Onu birkaç ay önce Şarkışla ve Sivas’ta da izlemiştim. Anadolu seyircisiyle çok daha barışık olduğuna kuşku yok. Onlara çalacağı parçalar hakkında bilgi vermiş, hatta bis bile yapmıştı. Ama alkıştan fazla hoşlanmadığını sanki yine belli etmişti. 
     Ben onu daha çok alkışlayabilmek istiyorum. Hevesimi neden kursağımda bıraktığını da anlayamıyorum. Belki virtüöz olmadığımdan, belki farklı kişilik özelliklerine sahip olduğumuzdan, hatta belki de yaptığımız işin doğasındaki farktan dolayıdır, örneğin ben yazdığım her yazıya ne kadar çok okur mektubu gelirse o kadar mutlu olurum. Alkışlanmaktan hoşlanmayan birinin psikolojisini belki bu yüzden kolay kolay anlayamıyorum. 
     
     Yarın Boğaziçi’nde 
     Bu arada yarın akşamı iple çekiyorum. Zira yine Fazıl’ı bu kez Boğaziçi Üniversitesi’nde, son dönemin parlayan genç Japon kemancısı Akiko Suwanai ile birlikte izleyeceğim. Eminim bu konser bir piyanist ve kemancıyı bir araya getirmekten ibaret kalmayacaktır. Her projesinde olduğu gibi Fazıl yine tüm yaratıcılığını kullanıp izleyenleri mest edecek yeni unsurlar katacaktır. 
     
     Fazıl’ın farkı 
     Fazıl Say yeni projeler üretmeden duramıyor. Bir yandan da geleceğin klasik müzik izleyicilerini yaratmaya uğraşıyor. Dünya çapındaki virtüözlerin kaçı, Anadolu’yu karış karış dolaşır, Afyon gibi çok tutucu kentlerde klasik müzik festivalleri yapanlara arka çıkar, ücretsiz konserler verir 
     İstanbul Kültür ve Sanat Vakfı İKSV’nin Genel Müdürü Görgün Taner’den öğrendiğime göre Fazıl 2003 Müzik Festivali çerçevesinde de ücret almadan 5 halk konseri verecekmiş. Sultanbeyli, Avcılar, Ümraniye, Gaziosmanpaşa ve Maltepe’de yapılacak olan konserlerin biletleri en fazla 2 milyon lira olacak ve Fazıl istemediği için de Biletix’ten satılmayacakmış ki, Biletix’e alışık olanlara ucuz konser imkanı doğmasın ve o yörenin ahalisi gelip izleyebilsin. 
     
     







Saddam’ın intiharı 


Hindistan’dan... 


Aktif duruş 


İstikrar öcü değil 


Silahsız savaş 


Savaşı bilen, savaştan korkar 


Gazeteci olmanın zorluğu 


Irak’la savaşın sonucu 


Neden olmasın 


ANAP’ın geleceği 


Fazıl Say, alkışlamamıza da izin verse... 


Avrupa duraklamada, Türkiye büyüyor 


Rusya önemli Tayyip Bey 


</TEXT>
</DOC>
