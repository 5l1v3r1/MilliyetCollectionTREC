<DOC>
<DOCNO> 121483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/siyaset/siy05.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan’ın yasağını ben kaldıracağım 
</HEADLINE>
<TEXT>

AKP lideri Tayyip Erdoğan, Güneydoğu’ya gitme talebi reddedilen İsveç Dışişleri Bakanı Lindth’i davet etti "Sizi Diyarbakır’da ağırlamaktan mutluluk duyarım" 
     UTKU ÇAKIRÖZER Stockholm 

     AKP Genel Başkanı Tayyip Erdoğan, atacağı reform adımlarıyla aralarında Necmettin Erbakan, Murat Bozlak ve Akın Birdal’ın da bulunduğu 3 bin kişinin siyasi yasağını kaldıracağını açıkladı. 
     Erdoğan geçmişte Güneydoğu’yu ziyaret etme talebi sürekli reddedilen İsveç’in kadın Dışişleri Bakanı Anna Lindth’i de Diyarbakır’a davet etti. 
     İsveç Başbakanı Göran Perrson, Stockholm’de görüştüğü Erdoğan’ın siyasi yasağını gündeme getirince Erdoğan, "Sadece kendi yasağımı değil Erbakan, Birdal ve Bozlak’ın da aralarında olduğu 3 bin kişinin yasaklarını kaldırmaya kararlıyız" karşılığını verdi. 
     Perrson’un Türkiye’deki Kürtlerin durumunu gündeme getirmesi üzerine, Kürtleri azınlık olarak görmediklerini vurgulayan Erdoğan, şöyle konuştu 
     "Sorun, tüm vatandaşların bireysel hak ve özgürlükleri artıralarak çözülebilir. Tayyip Erdoğan olarak benim hakkım neyse, Kürt vatandaşlarının da aynı. Biz bölgeciliğe, aşırı ırkçılığa, din ayrımcılığına karşıyız." 
     
     Lindth’e davet 
     Erdoğan’ın sorunun özgürlükler artırılarak çözülmesi yönündeki yaklaşımı toplantıya katılan Lindth’i de memnun etti. Araya giren Lindth, "İlk defa Türk siyasetçilerinden böyle bir yaklaşım geldi" dedi. Görüşme öncesinde Dışişleri yetkilileri ve danışmanları tarafından Lindth’in Güneydoğu’ya gitme taleplerinin önceki hükümetlerce reddedildiğini öğrenen Erdoğan, Lindth’e, "Sizi de Diyarbakır’da ağırlamaktan mutluluk duyarım" dedi. 
     Avrupa’da Güneydoğu konusunda Türkiye’yi en fazla eleştiren isimler arasında yer alan Lindth, İsmail Cem’in Dışişleri Bakanlığı döneminde Türkiye’ye yapacağı resmi ziyarete Diyarbakır’ı da eklemek istemiş, ancak talebinin reddedilmesi üzerine programını tamamen iptal etmişti. Lindth, eski Dışişleri Bakanı Şükrü Sina Gürel’e gönderdiği mektupta da İsveç Yeşiller Partisi’nden bir heyetin Habur sınırından Kuzey Irak’a geçişinin yasaklanmasını kınamıştı. 
     



 SİYASET 



















</TEXT>
</DOC>
