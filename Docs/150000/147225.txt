<DOC>
<DOCNO> 147225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sondun22.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye'nin ittifakını onarmak için ziyaretten fazlası gerek" 
</HEADLINE>
<TEXT>

     İngiltere'de yayınlanan The Independent gazetesi, ''Türkiye'nin kırılan ittifakını onarmak için ABD Dışişleri Bakanı Colin Powell'ın dün Türkiye'ye yaptığı ziyaretin yeterli olmayacağını, bundan fazlasının gerekeceğini'' yazdı. 
     Gazetenin başyazısında, ABD'nin, Irak savaşının planlaması sırasında, daha askeri savaş meydanlarına çıkmadan büyük hayal kırıklığı yaşadığı ifade edilerek, bu hayal kırıklıkları arasında Avrupa'daki savaş karşıtlığı, Arap dünyasındaki destek eksikliği gibi unsurlar sayıldı ve ''Washington kendini büyük ölçüde izole edilmiş buldu'' denildi. 
     ''Ancak politik olarak en acı verici ve en tahrip gücü yüksek darbenin Türkiye'den geldiği'' iddia edilen yazıda, ''TBMM'nin aldığı kararın Bush yönetiminde şok etkisi yarattığı ve bütün savaş planlarının değişmesine yol açtığı'' ifade edildi. 
     Türkiye'nin yaklaşımının da anlaşılabilir, hatta kabul edilebilir olduğu belirtilen yazıda, şöyle denildi 
     ''Türkiye'nin demokrasisini geliştirmesini isteyen ABD değil miydi İyi işte, sonuç ortada. Seçilmiş parlamento 62 bin askerin gelmesine izin vermedi, hükümet kamuoyunun hassasiyetlerini dikkate aldı ve asker kararı sivillere bıraktı.'' Yazıda, ''Powell'ın dünkü Ankara ziyaretinin ardından sağlandığı açıklanan anlaşmaların Washington'un ihtiyaç duyduklarının çok az bölümü olduğu, ancak Ankara'nın en azından kamuoyu önünde verebileceklerinin en fazlasını teşkil ettiği'' görüşü savunuldu. Yazıda, ''şimdi ABD'yi mutsuz edecek sürprizlerden kaçınmak için bir 'erken uyarı sistemi' devrede olacak ve Türkiye ABD'nin insani yardım ve lojistik destek araçlarının topraklarından geçmesine izin verecek'' denildi. 
     Savaş sonrası senaryoların tümünün Irak'ın toprak bütünlüğünün korunması hususunu içerdiği belirtilen yazıda, Powell'ın ABD askerinin Kuzey Irak'taki istikrarın korunması konusunda Türk tarafına garantiler verdiği ifade edildi. Yazıda, bu durumda Türk askerinin sınırı geçmeyeceğine dair Türkiye tarafından verilen sözün de tutulması gerektiğini savundu. 
     Yazının son bölümünde, şu görüşlere yer verildi 
     ''Eğer ABD yönetimi bugünkü ittifakını baba Bush'un zamanında yaptığı gibi dikkat ve özenle oluştursaydı, savaşın gidişatı dahil her şey daha farklı olabilirdi. Bunca ayın diplomatik çabaları içinde General Powell'ın Türkiye'yi ilk defa ziyaret etmiş olması en azından rahatsızlık verici. Bush yönetiminin müttefiklerine davranışlarında görülen soğukkanlı ve kendini beğenmiş tutum, bugün ülkesine ve en yakın dostluklarına mal oluyor.'' 
     





</TEXT>
</DOC>
