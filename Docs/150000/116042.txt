<DOC>
<DOCNO> 116042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/ekonomi/eko03.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
9 katrilyon yatırım 102 bin kişiye iş 
</HEADLINE>
<TEXT>

Dokuz ayda 9.4 katrilyonluk yatırımı öngören 2 bin 22 teşvik belgesi alındı. Bu yatırımlar gerçekleştiğinde 102 bin kişiye iş sağlanacak 
     Hazine, ocak - eylül döneminde, 9.4 katrilyon liralık yatırım öngören 2 bin 22 yatırıma teşvik belgesi verdi. Bu yatırımların tamamlanması halinde 102 bin 558 kişiye istihdam olanağı sağlanmış olacak. 
     Dokuz ayda teşvik belgesi düzenlenen yatırımların 5 katrilyon 381.6 trilyon liralık bölümünü yeni yatırımlar oluşturdu. Teşvik belgesine bağlanan yatırımların 2 katrilyon 395.2 trilyon liralık bölümünü tevsi, 525.5 trilyon liralık bölümü modernizasyon, 348.6 trilyon liralık bölümü tamamlama, 314.6 trilyon liralık bölümü de yenileme yatırımları oluşturdu. 
     
     Bir işe 88.8 milyar yatırım 
     Bu yatırımlar tamamlandığında 60 bin 619’u yeni istihdam olmak üzere 102 bin 558 kişilik istihdam yaratılacak. Komple yeni yatırımlarla sağlanan istihdama göre yapılan hesaplama uyarınca, bir kişilik istihdam için ortalama 88.8 milyar liralık yatırım yapılması gerekiyor. 
     
     Ağırlık tekstilde 
     Teşvik belgelerinin yüzde 62’si imalat sektöründe, bu sektör için düzenlenen teşvik belgelerinin yüzde 44.6’sı da tekstile verildi. Hizmetlerde 554, madencilikte 69, enerjide 21 ve tarımda da 33 teşvik belgesi düzenlendi. Bu yatırımların yüzde 38.3’ü Marmara’da gerçekleştirilecek. Akdeniz’de 1.4 katrilyon liralık yatırım, İç Anadolu’da 1 katrilyon 346 trilyon liralık yatırım, Ege’de 1 katrilyon, Güneydoğu’da da 982.7 trilyon liralık yatırım yapılacak. 
     



 EKONOMİ 






















</TEXT>
</DOC>
