<DOC>
<DOCNO> 106466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/spor/spo03.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
En hızlı Lokomotiv 
</HEADLINE>
<TEXT>

Galatasaray’ın Şampiyonlar Ligi H Grubu’ndaki Rus rakibi, tarihinin en güçlü ve iddialı kadrosunu kurdu. Teknik Direktör Yuriy Siyomin, Galatasaray’dan değil, Ali Sami Yen’den çekindiğini itiraf etti 
     CENK BAŞLAMIŞ Moskova 

     Şanslarımız eşit’ 
     ŞAMPİYONLAR Ligi H Grubu’nda Galatasaray ile aynı grupta yer alan Lokomotiv Moskova, 18 Eylül’deki ilk maça iddialı hazırlanıyor. Rus takımının Teknik Direktörü Yuriy Siyomin, Galatasaray’dan korkmadıklarını dile getirip, "Grupta bütün takımlar eşit şansa sahip. Beni endişelendiren Ali Sami Yen Stadı’nın futbolcularını çoşturan, hakemi baskı altına alan atmosferi. Ancak takımım deneyimli ve eskiye oranla çok daha güçlü" diye konuştu. 
     
     İzmailov şüpheli 
     LOKOMOTİV Moskova sezon başında yaptığı transferlerle tarihinin en güçlü ve iddialı kadrosunu kurmayı başardı. Rus temsilcisinin en tehlikeli ismi Brezilyalı Julio Cesar olarak kabul ediliyor. Rus Milli Takımı’na beş oyuncu veren Lokomotiv’in diğer önemli oyuncuları Dimitriy Loskov ve Marat İzmailov. Sakatlığı nedeniyle milli takım kadrosunu çağrılmayan İzmailov’un, Galatasaray ile oynanacak olan ilk karşılaşmaya yetişmesinin de zor olduğu bildirildi. 
     
     Bu yıl iddialı 
     1923 yılında Ekim Devrimi Kulübü adıyla kurulan, 1936 yılında şimdiki ismini alan Lokomotiv, bugüne kadar şampiyonluk ipini hiç göğüsleyemediği Rus liginde bu yıl iddialı. Lokomotiv, 23. hafta sonunda bir maçı eksik olmasına rağmen Spartak’ın beş puan önünde lider. 33 gol atan, 8 gol yiyen Lokomotiv, sadece bir kez yenildi. Lokomotiv, 1997-98 sezonunda Kocaelispor’u elemiş, 2000-2001’de Beşiktaş’a elenmişti. 
     
Lokomotif’in yabancıları      Vladimir Kakaşvili, Georgiy Demetradze Gürcistan , James Obiorah Nijerya , Baba Adamu Gana , Jacob Lekgetho, Bennet Mnguni G.Afrika , Pavel Plaskonniy, Yevgeniy Zoniyev, Oleg Popel Beyaz Rusya , Nemanya Vuciçeviç, Milan Obradoviç Yugoslavya , Yuray Doviçoçiv Slovakya , Julio Cesar Brezilya . 
     
Aslan endişeli      Şampiyonlar Ligi öncesinde Hasan Şaş ve Ergün’ün sakatlıklarının bir türlü düzelmemesi keyifleri kaçırıyor 
     ŞAMPİYONLAR Ligi maçlarının başlamasına az bir süre kala Galatasaray’da sakatlık sıkıntısı yaşanıyor. Sarı - Kırmızılı takımın en önemli silahlarından Hasan Şaş ve Ergün’ün durumlarının bir türlü düzelmemesi Teknik Direktör Fatih Terim’i kara kara düşündürüyor. İki oyuncunun da uygulanan tüm tedavilere rağmen oynayabilecek düzeye gelememesi üzerine doktorlar seferber oldu. 
     ÇEKİLEN MR sonucunda, sağ ayak bileğinde iç kanama tespit edilen Hasan Şaş, çalışmalarını düz koşularla sürdürüyor. Yıldız futbolcu, en ufak zorlamada dahi ağrılarının tekrarlandığını belirtiyor. Arka adalesinde yırtık olan Ergün’ün kesin durumu ise bu hafta içinde netlik kazanacak. Öte yandan A Milli Takım’dan sakat dönen Hakan Ünsal’ın arka adalesinde sertleşme olduğu belirlendi. 
     
Gülümseyin      Üç kafadar Okan, Emre ve Hakan Ünsal, Bilişim Fuarı’nda birbirlerine poz verdiler 
     EROL DEMİRKOL 

     GALATASARAY’DA birlikte oynadıkları dönemde çok iyi anlaşan Interli Emre ve Okan ile Galatasaraylı Hakan Ünsal dün Bilişim Fuarı’nı gezdiler. Tekofaks standında fotoğraf çeken cep telefonlarını inceleyen üç yıldız, birbirlerine poz verdiler. Üç futbolcu da teknolojideki gelişmeleri yakından takip ettiklerini dile getirdiler. 
     



 SPOR 
























</TEXT>
</DOC>
