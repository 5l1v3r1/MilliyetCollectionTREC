<DOC>
<DOCNO> 118848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/soneko12.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsadaki rüzgara yeni yatırımcı katılımı düşük oldu... 
</HEADLINE>
<TEXT>

     Borsa'da, yüzde 29.41'lik primin gerçekleştiği 3 Kasım seçimlerinden sonraki haftada, yeni yatırımcı sayısındaki artış son derece düşük kaldı. 
     Takasbank verilerine göre, 8 Kasım itibariyle üye bazında açık hesap sayısı 2 milyon 63 bin 724, bakiyeli hesap sayısı 1 milyon 210 bin 204 olarak belirlendi. 
     Bu durum, 11 Ekim tarihiyle kıyaslandığında açık hesap sayısında 12 bin 164, bakiyeli hesap sayısında ise 664 artışı ifade ediyor. Yüzde cinsinden ise içinde hisse senedi bulunan bakiyeli hesaptaki artış yüzde 0.05 oldu. 
     Açık hesap ve bakiyeli hesapların müşteri dökümlerine bakıldığında ilk sırada yer alan Türkiye İş Bankası A.Ş'nin 599 bin 516 açık hesap, 459 bin 20 de bakiyeli hesap müşterisi bulunuyor. 
     Ak Yatırım Menkul Değerler A.Ş. de 170 bin 693 açık hesap, 83 bin 768 bakiyeli hesap müşterisiyle Türkiye İş Bankası'nı izliyor. 
     Aracı kurumların müşterileri adına Takasbank'da açtığı her hesap ''Açık hesap'', içinde hisse senedi bulunan hesaplar da ''Bakiyeli hesap'' olarak nitelendiriliyor. 
     





</TEXT>
</DOC>
