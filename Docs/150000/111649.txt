<DOC>
<DOCNO> 111649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sonspo11.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım kampa girdi... 
</HEADLINE>
<TEXT>

     12. Avrupa Futbol Şampiyonası 7. Eleme Grubu'nda 12 Ekim Cumartesi günü Üsküp'te Makedonya, 16 Ekim Çarşamba günü de İstanbul'da Liechtenstein ile karşılaşacak A Milli Futbol Takımı'nın aday kadrosu İstanbul'da kampa girdi. 
     Polat Renaissance Oteli'nde toplanan A Milli Futbol Takımı aday kadrosu, bu akşam Galatasaray'ın Florya Metin Oktay Tesisleri'nde ilk çalışmasını yapacak. Bu akşam kamp yapılan otelde Profesyonel Futbolcular Derneği tarafından düzenlenecek geceye katılacak olan milliler, salı günü İstanbul'da yapacağı çift idmanın ardından 9 Ekim Çarşamba günü saat 08.30'da Ankara'ya gidecek. 
     
     İLHAN MANSIZ KADRODA 

     Teknik direktör Şenol Güneş, sürpriz bir kararla, sakatlıktan yeni kurtulan Beşiktaşlı İlhan Mansız'ı da milli takım aday kadrosuna dahil etti. 
     Gürcistan ile oynanan özel maç öncesi kampa sakatlığı nedeniyle katılmayan, bu nedenle de disiplin kuruluna sevk edilip, daha sonra affedilen İlhan, böylece uzun bir sakatlık döneminin ardından, yeniden milli takım kampına katıldı. 
     
     ÜMİT ÖZAT SAKAT 

     Fenerbahçe'nin, dün Altay ile oynadığı lig maçında sakatlanan ve kaburgasından kırık olan Ümit Özat'ın, teknik direktör Şenol Güneş ile görüştükten sonra kamp kadrosundan çıkarılacağı öğrenildi. 
     Kamp yapılan Polat Renaissance Oteli'ne gelen Ümit Özat, dün röntgen filminin çekildiğini ve 5. sıradaki kemiğinde kırık tespit edildiğini belirterek, ''Doktorlar istirahat etmemi istedi. Ben de burada milli takım doktorları ve hocamla görüşeceğim'' dedi. 
     Ümit Özat, doktorların sahalara dönmesi için 3 hafta süre belirlediklerini ifade ederek, ''Ancak ben daha önce forma giymek için çalışacağım'' diye konuştu. 
     Bu arada yurtdışında forma giyen futbolcuların akşam saatlerinde kampa katılacakları bildirildi. 
     
     KAMP KADROSU 

     Milli Takımlar Teknik Direktörü Şenol Güneş tarafından belirlenen 22 kişilik aday kadroda şu futbolcular bulunuyor 
     Bülent Korkmaz, Ergün Penbe, Arif Erdem, Hakan Ünsal, Ümit Davala, Hasan Şaş, Emre Aşık, Cihan Haspolatlı Galatasaray , Tayfur Havutçu, İlhan Mansız Beşiktaş , Rüştü Reçber, Fatih Akyel, Serhat Akın, Ümit Özat Fenerbahçe , Zafer Özgültekin Ankaragücü , Ömer Çatkıç Gaziantepspor , Tugay Kerimoğlu Blackburn Rovers , Alpay Özalan Aston Villa , Okan Buruk, Emre Belözoğlu FC Inter , Yıldıray Baştürk TSV Bayer 04 Leverkusen , Nihat Kahveci Real Sociedad . 
     
     ANKARA'DA ÖDÜL TÖRENİ 

     17. Dünya Kupası'nda 3. olarak tarihi bir başarıya imza atan A millilere, Makedonya ve Liectenstein maçları öncesi, ''Devlet Üstün Hizmet Madalyası'' ödülleri verilecek. 
     9 Ekim Çarşamba günü Ankara'da düzenlenecek törenle milliler ödüllerine kavuşacak. 
     A Milli Futbol Takımı kafilesi, 9 Ekim Çarşamba günü ödül töreninin ardından Anıtkabir'i ziyaret edecek ve özel uçakla Üsküp'e geçecek. 
     





</TEXT>
</DOC>
