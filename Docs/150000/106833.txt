<DOC>
<DOCNO> 106833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sontur27.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yahnici, Ecevit, Çelikel ve Türk için suç duyurusunda bulundu 
</HEADLINE>
<TEXT>

     MHP Genel Başkan Yardımcısı Şevket Bülent Yahnici, ANAP Genel Başkanı, Devlet Bakanı ve Başbakan Yardımcısı Mesut Yılmaz'ın bugünkü açıklamalarını değerlendirirken, ''Sayın Yılmaz, kumar oynamaktadır. Ama bu kumarı Türk milletinin geleceği ve kaderi üzerinde oynamaya kimsenin hakkı yoktur'' dedi. 
     Yahnici, MHP Genel Merkezi'nde düzenlediği basın toplantısında, terör örgütü elebaşı Abdullah Öcalan'ın, F tipi cezaevine nakledilmesine ilişkin Başbakan Bülent Ecevit'e bir mektup gönderdiğini, Ecevit'in ise Öcalan'ın güvenlik nedeniyle İmralı Cezaevi'nde kalması gerektiğini ifade ettiğini söyledi. Ecevit'in görüşüne, eski Adalet Bakanı Hikmet Sami Türk ile Adalet Bakanı Aysel Çelikel'in de katıldığına işaret eden Yahnici, ''Yeni Adalet Bakanı'nın gerekçesi, Apo'nun can güvenliğinin sağlanmasıdır. Apo'yu İmralı'da yatırmak suretiyle can güvenliğini sağlıyoruz ama devletimizin güvenliğini sağlıyor muyuz '' diye konuştu. Yahnici, sözlerini şöyle sürdürdü 
     ''Apo, KADEK genel başkanı olarak dışarıya talimatlar, demeçler veriyorsa bu, ceza kanununa, Adalet Bakanlığı yönetmeliklerine aykırıdır. Türkiye'de hiçbir mahkumun böyle bir özelliği yoktur. Tehdit edilen güvenlik, devletimizin güvenliği ise PKK ve uzantısı olan KADEK, devletimize ve bize düşmanlık eden bir örgütse, o zaman hepimize Başbakan'a, eski ve yeni adalet bakanlarına soru sormak hakkı doğuyor. 
     Bir yanda devlete karşı başkaldırmış, bu başkaldırıyı Avrupa'da, Türkiye'de, dünyada, Türk devleti ve milletine karşı yürüten bir örgüt var. Bu örgütün başı, güvenlik saikiyle devletin elinde olacak ama güvenlik saikiyle devletin elinde olan örgüt başı dışarıya talimatlar yağdıracak.'' Yahnici, Öcalan'ın köşe yazarı olarak gazetelerde yazı yazdığını ifade ederek, arkasında bulunan panodan, Öcalan'ın yazılarından bölümler okudu. 
     İdam cezasının kalkmasından bu yana, ''Öcalan'ın Türk devletini tehdit etmeye başladığını'' ifade eden Yahnici, ''Liderler zirvesinde kaleme alınan metinde, Apo örgütü yönetmek, talimat vermek gibi bir davranış içinde olursa, Parlamento'ya hemen sevk edilerek idam dosyasının oylanması yer alıyordu. Şimdi 3 liderin imzasını sağlayacak hadiseler gelişmekte ama Parlamento idamı kaldırdı'' diye konuştu. 
     
     ''HAYATININ HİÇBİR DÖNEMİNDE OLMADIĞI KADAR GÜVENLİK...'' 

     ''AB uyum yasaları adı altında karşı karşıya kaldıkları 'oyunu' ifade etmek için bunları dile getirdiğini'' belirten Yahnici, Öcalan'ın, İmralı'da hayatının hiçbir döneminde olmadığı kadar güvenlik içinde olduğunu söyledi. Yahnici, şöyle devam etti 
     ''Apo'yu, bu özellikli ve güvenlikli mahkum statüsünde yaşatıp, tabii ki yönetecek işleri yapmasına neden olan kimse, Başbakan ise Başbakan, eski Adalet Bakanı ise Adalet Bakanı, yeni Adalet Bakanı ise yeni Adalet Bakanı, İmralı Cumhuriyet Savcısı ise İmralı Cumhuriyet Savcısı... Buradan Cumhuriyet savcılarına suç duyurusunda bulunuyorum. Cumhuriyet savcılarını göreve çağırıyorum. Başbakan, eski ve yeni adalet bakanları ve İmralı'daki Cumhuriyet Savcısı için bu, bir suç duyurusudur. Görevlerini kötüye kullanmışlardır. Görev ihmalleri vardır. Hatta Ceza Kanunu açısından suçluya yataklık yapmaktadırlar. Adam, örgüt yönetiyor, Türkiye Cumhuriyeti Devleti'nin hapishanesinde yatıp KADEK'i yönetiyor. Yapılacak tek iş vardır. Cumhuriyet savcıları bu konuda harekete geçip, görev ihmali, görevi kötüye kullanma varsa... Bir suçluya yataklık yapılmaktadır burada. Yataklığı devlet eliyle, devletin yönetiminde bu işle ilgili olanlar yapmaktadır.'' 
     
     ''57. HÜKÜMET, İŞİ HAKİME BIRAKMIŞTIR'' 

     Yahnici, gazetecilerin sorularını da yanıtladı. Bir gazetecinin, ''3 yıldır hükümettesiniz. Bahçeli, Başbakan Yardımcısı olarak hükümette yer alıyor. Bu konuda bir karar alınması gerekiyorsa, hükümette alınması gerekmiyor muydu Hükümetin bittiğini, Başbakan ve Adalet Bakanı hakkında suç duyurusuna bulunarak mı ifade ediyorsunuz '' sorusu üzerine Yahnici, şunları kaydetti 
     ''57. Hükümet, işi hakime bırakmış durumdadır. Bir kongre toplanır, kurul gündemi ilan edilir, gündemin seçimlere geçilme maddesine gelinir. Seçimler geçilmiştir. Seçimlere geçildiğini andan itibaren kongrenin selameti ve idaresi, o seçim için görevlendirilmiş, herhangi bir dernek, vakıf, siyasi parti için söylüyorum hakimin inisiyatifindedir. Türkiye şimdi seçimlere geçmiştir. İş, hakimin inisiyatifindedir. Burada Başbakan'ı değil, YSK'yı kastediyorum. Burada Başbakan dernek başkanı olur, olsa... YSK, seçimlere, kongreye el koymuştur. Türkiye'nin bütünü kongre olarak kabul edecek olursak, YSK hakim denetimi almıştır. Bırakın, hakim seçimi yapsın. İki ay kalmıştır. Bitti-bitmedi, bu ayrı şey.'' 
     
     ''BUGÜNKÜ TAVIR, HERKESE YÖNELİK BİR TEHDİTTİR'' 

     Yahnici, Öcalan'ın F tipi cezaevine nakledilmesi gerektiğini, hem kendisinin hem de MHP Genel Başkanı Devlet Bahçeli'nin daha önce dile getirdiğini kaydetti. 
     ANAP Genel Başkanı, Devlet Bakanı ve Başbakan Yardımcısı Mesut Yılmaz'ın bugün yaptığı açıklamaları anımsatarak, ''Genel Başkanınızın uzun süredir ifade ettiği senaryoların hayata geçirilmesi olarak mı görüyorsunuz '' diye soran gazeteciyi yanıtlarken de Yahnici, ''ANAP, bu tür senaryoların başından beri peşindedir'' dedi. 
     Yahnici, Türkiye'nin başından beri seçimlerin ertelenmesi senaryosu ile karşı karşıya olduğunu ifade ederek, bu senaryonun birkaç kez uygulanmaya çalışıldığını, ancak halkın seçimlerin yapılması yönündeki talebinin bunları püskürttüğünü söyledi. Yahnici, şöyle konuştu 
     ''MHP'nin Anayasa Mahkemesi'ne gitmesini bahane de ettiler. Yarın listeleri bahane ederek, küskünler hareketi ittifakı üzerine kurulu bir düzeni oluşturmaya çalışacaklar ama ağızlarındaki bakla çıkmıştır. Aslında seçimi istemediklerini ifade etmektedirler. Dün, Sayın Çiller ile görüşmeleri olmuş. O görüşmelerde ret cevabı almışlar. Aslında bugünkü tavır, Çiller'e dönük de bir tehdit hareketidir, herkese dönük bir tehdit hareketidir. Sayın Yılmaz, kumar oynamaktadır. Ama bu kumarı Türk milletinin geleceği ve kaderi üzerinde oynamaya, kimsenin hakkı yoktur. Bu işten vazgeçmelidirler.'' Yahnici, MHP'nin nasıl bir tavır izleyeceğine ilişkin soru üzerine, şu anda bir tavırlarının olmadığını, olayın gelişmesini bilmediklerini belirtti. 
     
     ''MHP'NİN TAVRI DEĞİŞMEDİ'' 

     Yahnici, ''ANAP, tavrından vazgeçmezse, MHP olarak ne yapacaksınız '' sorusunu üzerine, ''Biz, birşey yapmayacağız. 3 Kasım seçimlerine bu hükümetle gidilmesinde bir mani olmadığını söyledik. Bu tavrımızı devam ettiriyoruz. Bunun aksi bir tavır gelişirse, ne yapacağımıza karar veririz'' diye konuştu. 
     MHP'nin Anayasa Mahkemesi'ne gitmesinin, bir sürpriz olmadığını kaydeden Yahnici, ''MHP'nin tavrı, Sayın Yılmaz açısından, dün dilekçe Anayasa Mahkemesi'ne verildi diye değişen bir tavır değildir ki... MHP'nin tavrının bu olacağını, uyum yasalarının çıktığı gün Sayın Bahçeli, Anayasa Mahkemesi'ne gideceğini açıkladı'' dedi. 
     Bir gazetecinin, ''karşılıklı suçlamalar içerisinde seçimlere bu hükümetle gidileceğine inanıyor musunuz '' sorusunu yönelttiği Yahnici, ''YSK, hakim sıfatıyla işi götürüyor. Bizce bir mahsur yoktur. Ama hükümeti bozacak bir eylem, girişim ve hükümetin fiilen bozulması gibi bir durum ortaya çıkarsa, onu düşünürüz'' diye yanıtladı. 
     





</TEXT>
</DOC>
