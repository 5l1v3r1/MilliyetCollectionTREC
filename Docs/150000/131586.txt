<DOC>
<DOCNO> 131586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/guncel/gun02.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Soyguncular soyuldu 
</HEADLINE>
<TEXT>

2002’nin son soygununda Akbank Adana Şubesi’nden 589 milyar lira çalan hırsızlar, ilk gece uyudukları evde paraların bir kısmını kaptırmışlar 
     FATİH KARAÇALI Adana DHA 

     Akbank Adana Şubesi’ni soyup 589 milyar lira alan soyguncuların, paranın büyük bölümünü çaldırdıkları belirlendi. Soygunculardan Kenan Şimşek, saklanmak için Ceyhan’daki dayısı Cemal Estek’in evine gittiklerini, sabah uyandıklarında dayısının paranın büyük bölümünü alıp kaçtığını söyledi. 
     31 Aralık 2002’de duvarını delip kasayı oksijen kaynağıyla açan bankanın güvenlik görevlisi Tayyar İrk ile Şimşek, 589 milyar lirayı alarak kaçtı. Önceki gün Şanlıurfa’da yakalanan iki soyguncuyla birlikte, bu kişileri saklayan Mustafa Kemal Duman da gözaltına alındı. 
     
     İKİ DE TABANCA ALMIŞLAR 
     Can korkusuyla 2 tabanca satın aldıkları anlaşılan soyguncularla birlikte 243 milyar lira ele geçirilirken, Şimşek soygundan sonra dayısı Estek’in evine gittiklerini belirterek, "Çok uykusuz olduğumuz için hemen uyumuştuk. Sabah kalktığımızda paranın eksildiğini gördük. Dayım da bizi soymuştu. Biz de kaçak durumda olduğumuz için bir şey yapamadık. Ne kadar para aldığını bilmiyorum" dedi. İrk de soyulduklarını doğruladı. İfadeler üzerine Şanlıurfa ve Ceyhan’da operasyon düzenleyen polis, aralarında Duman’ın çocukları Abdullah ve Yunus Emre Duman ile Nihat Kılıç, Sabri Fırat ve ismi açıklanmayan 6 kişiyi daha gözaltına aldı. Estek ise bulunamadı. 
     Fırat’ın Suriye’ye kaçma hazırlığı yapan zanlılardan sahte pasaport hazırlama vaadiyle 2 milyar lira aldığı anlaşıldı. Fırat’a verdikleri parayı alamayınca Şanlıurfa’ya gidip Mustafa Kemal Duman’ın evinde saklandıkları, bu kişiye de kendilerini Suriye’ye çıkarması için 13 milyar lira verdikleri belirtildi. 
     



 GÜNCEL 























</TEXT>
</DOC>
