<DOC>
<DOCNO> 103177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sonspo06.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay, Milan yolunda... 
</HEADLINE>
<TEXT>

     İtalyan spor gazetesi Tutto Sport, kulübüyle arasında gerginlik olduğu ileri sürülen Alpay Özalan'ın, Aston Villa tarafından AC Milan'a önerildiğini öne sürdü. 
     Gazetede yer alan haberde, Türk futbolcunun artık İngiltere'de oynamak istemediği ve öneri götürülen AC Milan'dan haber beklendiği belirtildi. 
     Alpay'ın, geçen hafta yapılan FC Liverpool maçından sonra ''Pazar günü taraftarlara ve teknik direktör Graham Taylor'a karşı olan minnettarlığım için oynadım. Ama kulüple olan ilişkilerim çok kötü. Halen Aston Villa'da oynamak gibi bir düşüncem yok'' dediğini yazan Tutto Sport, Türk futbolcunun sözleşmesini yenilemediğinin altını çizdi. 
     Geçen dönem yaşadığı sakatlık ve Almanya'daki tedavilerinin faturasını kulübe ödetmesi gibi nedenlerden Alpay ile Aston Villa arasındaki görüşmelerin zaten soğuk olduğu kaydedilerek, teknik direktör Taylor'ın Alpay'ın yanında olmasına karşın kulüple bağların kopma aşamasında olduğu ifade edildi. 
     İtalyan gazetesi, 30 yaşındaki savunma oyuncusu Alpay'ın bonservisini 9.5 milyon Euro biçiminde açıklayıp, Aston Villa'nın bu futbolcuyu İngiliz takımlarına değil yabancı takımlara vermekten yana olduğunu savundu. 
     Gazete, Alpay'a İngiliz Süper Lig takımlarından AFC Leeds United'ın öneri götürdüğünü, ancak Aston Villa'nın bir İngiliz takımını güçlendirmek istemediğini yazdı. 
     Bu arada savunma futbolcusu aradığı söylenen AC Milan'ın, Alpay'dan önce Hollandalı Jaap Stam konusunda SS Lazio'dan yanıt beklediği kaydedildi. Kırmızı-siyahlıların, SS Lazio'dan Nesta ile ilgilendiği de ileri sürülüyor. 
     İtalyan spor basınındaki transfer haberlerinde, Ronaldo'yu Real Madrid'e kaptırmaktan çekinen FC Inter'in, SS Lazio'dan Arjantinli Hernan Crespo'yu istediği, AC Fiorentina'nın ligden düşürülmesiyle boşta kalan forvet oyuncusu Enrico Chiesa'nın da SS Lazio'ya gideceği savunuldu. 
     





</TEXT>
</DOC>
