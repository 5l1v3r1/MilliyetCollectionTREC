<DOC>
<DOCNO> 107793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/guncel/agun.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadının işi yeşil sahada da zor 
</HEADLINE>
<TEXT>

Kadınlar liginde bol sıfırlı transferler bir yana, maaş bile hayal. Kulüpler cep telefonuyla oyuncu transfer ediyor, maaş yerine giysi yardımı yapıyor 
     ASLI ÖKTENER İstanbul 

     Dünyaca ünlü Brezilyalı futbolcu Ronaldo’nun eşi Milene Domingues, 310 bin dolarlık rekor ücretle İspanya’nın Atletico Madrid takımına transfer olunca, bizim kadın futbolculara teklif edilen paraları merak ettik... Gördük ki durum içler acısı... Top kovalayan bayan futbolcular, transfer için öyle binlerce dolar falan almıyor... Kimi cep telefonuna, kimi birkaç parça giysiye takım değiştiriyor. 
     
     TEK İSTİSNA VAR 
     Futbolcularına maaşlarını bile zor verdiklerini belirten Zeytinburnu Spor Kadın Futbol Takımı menajeri Ünal Tombuler, şöyle konuşuyor "150 milyon lira aylık alan üç Türk futbolcumuza 500 milyon lira transfer ücreti verdik. Bazı sporcularımıza sadece yol parası veriyoruz, o da ayda 50 milyonu geçmiyor. En büyük transfer ücretini 1 milyar lira Romanya’dan gelen futbolcumuza verdik. Ona aylık 200 dolar ödüyoruz. Ev kirası, yiyecek, içecek, giyecek yardımında bulunuyoruz. Geri kalanlardan bazılarına cep telefonu aldık, ayakkabı, blue jean, bluz gibi giysi yardımında bulunduk." 
     
     İMKANLAR KISITLI’ 
     Mersincam Spor Kulübü Başkanı Murat Arıkaner de bugüne kadar hiç transfer ücreti vermediklerinin altını çiziyor ve devam ediyor "Futbolu seven kızlarımızı ilköğretim çağından itibaren kulubümüze alıyoruz. Hepsi Mersin’de aileleriyle oturuyorlar. Yol ücretlerini karşılamıyorum, ekonomik güçlük çekenleri dersaneye yolluyorum. Bu yıl üç futbolcumuzu dersaneye yolladık." Adana Sağlık Spor Kulubü yöneticisi Hüseyin Kuyucu ise şunları söylüyor "Üç yıl önce futbolculara 50 - 100 milyon arasında para yardımında bulunduk. Yaşı büyük olanlara asgari ücret veriyoruz. Öğrenciler ise maç başına 5 - 10 milyon lira alıyorlar. Aslında transfer 4 milyar, aylıkları da 500 milyon lira olmalı ama imkanlarımız kısıtlı." 
     
Giysiler kulüpten      Cep telefonuna transfer olan Zeytinburnu Spor kalecisi Fatma Bostancı sağda "3 kez transfer oldum. Hiç para almadım" diyor. En yüksek transfer ücretini alan Romanyalı futbolcu Mano Kaplangiray üstte ise, paranın 600 milyonunu lisans işlemlerine harcamaktan şik yetçi. İkisi de kulüpten giysi yardımı alıyor. 
     
Milyarlar bize hayal’      Geçtiğimiz yıl ligin yarım kaldığını belirten Sakarya Güneşspor Kadın Futbol Takımı antrenörü Sinan Panda da, futbolculara bir sezon için 350 - 400, öğrencilere ise 250 milyon lira ödediklerini söylüyor. Kulüplerinden kira, giysi ve gıda yardımı alan kadın futbolcuların çoğu durumu kabullenmiş görünüyor. Bu ligde erkek meslektaşları gibi yüksek ücretler alamayacaklarını söylüyorlar. 
     



 GÜNCEL 




















</TEXT>
</DOC>
