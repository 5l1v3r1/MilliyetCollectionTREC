<DOC>
<DOCNO> 122677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/soneko19.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Unakıtan Önce lüzumsuz araçları elden çıkaracağız... 
</HEADLINE>
<TEXT>

     Maliye Bakanı Kemal Unakıtan, devletteki araç savurganlığını önlemek için önce kaldırılan bakanlıkların makam araçlarını, sonra da kamunun elindeki bütün fazla ve lüzumsuz araçları satacaklarını söyledi. 
     Unakıtan, yaptığı açıklamada, devlette araç kullanımı konusunda ciddi bir israfın bulunduğunu, yeni dönemde buna izin vermeyeceklerini ifade etti. 
     Başbakanlığa daha önce alınan 5 Mercedes ile Maliye Bakanlığı'na alınan Opel Frontera marka 15 adet jeepi satma kararı aldıklarını hatırlatan Maliye Bakanı Unakıtan, araçlarla ilgili satış politikasının aynen devam edeceğini vurguladı. Unakıtan, ''Şimdi diğer arabaların peşindeyiz. Mesela yeni hükümet kurulurken bakanlık sayısı azaltıldı ve 13-14 bakanlık kaldırıldı. Bu bakanlıkların arabaları ne oldu Şimdi biz bunları alacağız ve satacağız'' diye konuştu. 
     
     BİZ BOSTAN KORKULUĞU MUYUZ 
     Önceki hükümet döneminde gerçekleştirilen bir düzenleme ile araç kullanımına standart getirildiğine ve kamunun elindeki atıl ve fazla araçların Tasfiye İşleri Döner Sermaye İşletmesi'ne TASİŞ devredilerek, satılması kararı alındığına dikkat çeken Unakıtan, şöyle devam etti 
     ''Ancak, o dönem TASİŞ'e çok az sayıda araba teslim edildi. Devlette savurganlıga yolaçan bu tür araç kullanımını mutlaka önleyeceğiz. Bu durumdaki arabalar için harekete geçeceğiz. Bu dönemde arabaları vermesinler bakalım, hepsinin peşindeyiz. 
     Türkiye çapında fazla ve lüzumsuz arabalara müsaade edemeyiz. Yazık, günah, bu fakir milletten toplanan paralarla har vurup harman savrulmaz. Ben takip edeyim de bakalım binmeye devam etsinler. Biz burada bostan korkuluğu muyuz Her ne olursa olsun israfı önlememiz lazım. Biz israfa geçit vermeyeceğiz.'' 
     
     GEÇİCİ BÜTÇE BAYRAMDAN SONRA 
     Maliye Bakanı, geçici bütçeye dönük çalışmaların bayramdan sonra tamamlanacağını da belirtti. 
     Bu konuda Maliye, Hazine ve Devlet Planlama Teşkilatı DPT uzmanlarının gece gündüz çalıştıklarını kaydeden Unakıtan, bayramdan sonra geçici bütçe için bir toplantı daha yapacaklarını ifade etti. 
     Temel büyüklüklerin ise Devlet Bakanı ve Başbakan Yardımcısı Abdüllatif Şener başkanlığında, Devlet Bakanı Ali Babacan'ın da katılacağı bir toplantıda belirleneceğini bildiren Unakıtan, ''Bütçede kendimize göre önceliklerimiz var, taahhütlerimiz var. Çok yönlü düşünmeye çalışıyoruz. Çok yönlü düşünmek mecburiyetindeyiz'' dedi. 
     
     VERGİ REFORMU 
     Vergi reform çalışmalarına da değinen Unakıtan, mali milattan sonra vergi barış projesine ilişkin tasarının geleceğini söyledi. 
     Bunu, diğer vergi kanunlarıyla ilgili reform çalışmaları ile vergi iadesi ve vergi denetim reformunun takip edeceğini anlatan Unakıtan, bu şekilde vergiyle ilgili yapıyı tamamen değiştireceklerini vurguladı. 
     Milletvekili lojmanlarının satışına ilişkin çalışmaların da devam ettiğini belirten Maliye Bakanı, satışı gerçekleştirecek olan Milli Emlak Genel Müdürlüğü'nün lojmanlara ilişkin dosyaları tamamlama aşamasında olduğunu dile getirdi. Unakıtan, söz konusu çalışmaların ardından, değerini bulmak kaydıyla lojmanların hızla satışa çıkarılacağını kaydetti. 
     Sosyal güvenlik kuruluşlarının aynı çatı altına alınmasına dönük çalışmalara da değinen Unakıtan, Sağlık ve Çalışma bakanlarıyla yaptıkları toplantının ardından bürokratların da çeşitli projeler üzerinde durduklarını belirtti. Unakıtan, ''Biz, sosyal güvenlik kuruluşlarını birleştirmeye niyetliyiz'' açıklamasında bulundu. 
     





</TEXT>
</DOC>
