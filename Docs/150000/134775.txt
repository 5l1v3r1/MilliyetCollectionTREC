<DOC>
<DOCNO> 134775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sondun24.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair "Savaş istemiyoruz ancak gerekirse kaçmayacağız" 
</HEADLINE>
<TEXT>

     - İngiltere Başbakanı Tony Blair, ''Irak ile savaş istemediklerini, ancak Irak lideri Saddam Hüseyin'i silahsızlanmaya zorlamak için gerekirse bundan kaçmayacaklarını'' söyledi. 
     ABD gezisi hakkında Parlamento'ya bilgi veren Blair, Başkan George Bush ile görüşmede Irak konusu ve Ortadoğu barışı üzerinde durduklarını, Ortadoğu'da iki devlet temeline dayalı bir çözüm için önümüzdeki günlerde daha çok çaba göstermek gerektiğini belirtti. 
     Sürecin ilerletilmesi için üzerlerine düşeni yapacaklarını belirten Blair, sorunu öncelikli meseleler arasına koydu. Irak konusunun görüşmede önemli bir yer tuttuğunu belirten Blair, Bush'tan sonra yarın da Fransa Cumhurbaşkanı Jacques Chirac ile biraraya geleceğini ve aralarında Başbakan Abdullah Gül'ün de bulunduğu birçok dünya lideriyle telefon görüşmeleri yapacağını açıkladı. 
     Irak'ın silahsızlandırılması çabasının 12 yıllık bir öyküsü olduğunu, bu 12 yıl boyunca BM'in konuyla ilgili 17 ayrı karar aldığını belirten Blair, Saddam Hüseyin'in ise bu kararların tümünü çiğnediğini savundu. Blair, ''artık bu hikayenin son aşamasına gelindiğini'' de vurguladı. 
     Saddam'ın ısrarla yükümlülüklerini yerine getirmekten kaçındığını ve Irak halkının ambargolar nedeniyle gereksiz acılar çekmesine yol açtığını ifade eden Blair, ''Saddam'a ilk şansın tanınmasının üzerinden 600, son şansın tanınmasının üzerinden ise 8 hafta geçti. Ancak kendisi hala binlerce silah ve binlerce ton kimyasal ve biyolojik silaha ne olduğu sorusuna yanıt vermedi'' dedi. 
     Irak liderinin işbirliğine yanaşmayan tutumunu eleştiren Blair, ''Durum bundan daha açık olamaz. Saddam'ın görevi tam bir işbirliği yapmak ve o bunu yapmıyor. Bu da BM'nin 1441 sayılı kararının asli açıdan çiğnenmesi demek'' diye konuştu. 
     Blair, BM'nin konuyla ilgili ikinci bir karar almasına tam destek verdiklerini ve bunu beklediklerini, dünyanın karşısındaki tek tehdidin Irak olmadığını, El Kaide gibi terörist grupların da tehdit oluşturmaya devam ettiklerini belirtti. 
     Kuzey Kore'nin de tehdit olmayı sürdürdüğünü ifade eden Blair, bütün bu tehditlerin bir gün biraraya gelmelerinin an meselesi olduğunu savundu. Blair, ''Bu nedenle dünya bugün bu tehditlerin üzerine gitmeli. Bir anlık zaafiyetimiz bile, sonradan çok kötü sonuçlara yol açabilir. Hiç zaafiyet göstermeden bu sorunların üzerine gitmemiz şart'' dedi. Savaşı ancak Saddam'ın önleyebileceğini söyleyen Blair, Irak Devlet Başkanı'nın hemen tam bir işbirliğine gitmesi halinde savaş tehlikesinin ortadan kalkabileceğini bildirdi. 
     





</TEXT>
</DOC>
