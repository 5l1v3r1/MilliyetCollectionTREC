<DOC>
<DOCNO> 134876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sontur14.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş "Batık bankaları kurtarıp işçinin hakkını ötelemeyin" 
</HEADLINE>
<TEXT>

     Türk-İş Genel Başkanı Salih Kılıç, ''Batık bankaları kurtarmak için 5.2 milyar dolarlık borç 10 yıla yayılırken, işçinin hakkını ötelemeye kimsenin hakkı yoktur'' dedi. 
     Tarım-İş Sendikası Başkanlar Kurulu'nun açılış toplantısına katılan Kılıç, Türkiye'de iç ve dış politikada önemli bir süreçten geçilirken, işçi kesiminin de yoğun gündemi olduğunu belirtti. 
     Kılıç, nemaların üçte birinin bu ay ödenmesinde ısrarlı olduklarını ifade ederek, zorunlu tasarrufların geri kalanının ve ana paranın, kıymeti korunarak en kısa sürede ödenmesini istediklerini kaydetti. İşçilerin 2002 yılından bir ikramiye alacakları olduğunu da anımsatan Kılıç, şunları söyledi 
     ''Batık bankaları kurtarmak için 5.2 milyar dolarlık borç 10 yıla yayılırken, işçinin hakkını ötelemeye kimsenin hakkı yoktur. IMF yetkilileri bazı konularda çizmeyi aşmaktadırlar. IMF'nin ücretlerin belirlenmesinde, ikramiyede, nema ödemelerinde tavır alması, tüm çalışanları ve Türk halkını ciddi manada rahatsız etmektedir. IMF yetkilileri, borçlarını tahsil etmede hassas olabilir ama müdahalelerini kontrol etmelerini tavsiye ediyoruz. IMF, borç faizlerinden doğan alacağını biraz daha ertelerse Türk halkı rahatlayacaktır.'' İş Yasası'nda yapılacak değişiklik çalışmalarının sürdüğünü anlatan Kılıç, kıdem tazminatının 15 güne düşürülmesine kesinlikle karşı olduklarını vurguladı. 
     Kılıç, bir gazetecinin, İş Yasası ile ilgili bugünkü toplantı öncesinde diğer işçi konfederasyonlarıyla mutabakata varıp varmadıklarına ilişkin soruyu yanıtlarken, konu üzerindeki tartışmaların sürdüğünü bildirdi ve her görüşe saygı duyduklarını belirtti. 
     İşçi kesiminde sendikalaşma hareketine önümüzdeki dönemde hız vereceklerini bildiren Kılıç, bu konuda tüm kesimlerin desteğini beklediklerini söyledi. 
     Kılıç, sosyal güvenlik kuruluşlarının tek çatı altında toplanmasıyla ilgili olarak da, ''standardı, çalışma sistemi farklı kuruluşların biraraya getirilmesinin'' sıkıntılara yol açacağını savundu. 
     Irak sorununun her zaman barışçı yollardan çözümünü istediklerini anlatan Türk-İş Başkanı Kılıç, müdahalenin kaçınılmaz olması halinde ise ekonomik, sosyal ve siyasal önlemlerin alınması gerektiğini vurguladı. 
     Tarım-İş Genel Başkanı Bedrettin Kaykaç da toplantı öncesinde yaptığı konuşmada, IMF programlarının Türkiye'ye zarar vermeye devam ettiğini söyledi. Kaykaç, ekonomik kararların IMF'nin isteklerine göre alındığını savunarak, ''58. hükümet, 57. hükümetin kaldığı yerden programı sürdürmeye kararlı gözüküyor'' diye konuştu. 
     





</TEXT>
</DOC>
