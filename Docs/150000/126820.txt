<DOC>
<DOCNO> 126820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sonspo07.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, taraftar ve hasılat yoksulu... 
</HEADLINE>
<TEXT>

     Lige zirve hedefiyle başlayan ancak ilerleyen haftalarda alınan başarısız sonuçların ardından düşme hattına demir atan Bursaspor'u, en önemli silahı olarak gördüğü taraftarları da yalnız bıraktı. 
     Bursaspor'un ligdeki başarısızlığı, taraftar ve hasılata da yansıdı. Yeşil-beyazlı takımın, ligin ilk yarısında kendi sahasında yaptığı 8 maçın 7'sini, ortalama 6 bin 800 futbolsever izledi. 
     Trabzonspor maçında çıkan olaylar nedeniyle Gaziantepspor maçını seyircisiz oynayan yeşil-beyazlı takım, kalan 7 maçta 279 milyar 189 milyon lira hasılat elde etti. 
     Bursaspor, en fazla seyirci ve hasılatı Beşiktaş maçında gördü. Bu karşılaşmada tribünleri dolduran biletli 14 bin 106 kişi, kişelere 126 milyar 295 milyon lira bıraktı. 
     Yeşil-beyazlı takım, ilk yarıda en az seyirci ve hasılatlı maçını Kocaelispor ile yaptı. 4. haftada yapılan ve Bursaspor'un 4-2'lik skorla ilk galibiyeti aldığı bu maçı, 3 bin 886 kişi izledi. Körfez temsilcisiyle yapılan bu karşılaşmada elde edilen hasılat ise 15 milyar 970 milyor lira oldu. 
     





</TEXT>
</DOC>
