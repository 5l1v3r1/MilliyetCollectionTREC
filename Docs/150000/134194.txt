<DOC>
<DOCNO> 134194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/guncel/gun10.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremzedenin çadır çilesi bitmiyor 
</HEADLINE>
<TEXT>

Pülümür’e gönderilen kışlık çadırlar, taban brandaları olmadığı için hiçbir işe yaramadı 
     TUNCELİ DHA 

     Pülümür’de depremzedenin tepkilerinin ardından kaldırılan yazlık çadırların yerine kurulan soğuk iklim çadırlarının da taban brandaları unutuldu. Yakınlarının evlerine sığınan depremzedelerden yalnızca üç aile geceyi çadırda geçirdi. Yetkililer, konteynerlerin kurulmasıyla sorunun çözümleneceğini savundu. 
     Kayılar köyünde bir kişinin enkaz altında olduğunun ihbarı üzerine, Sivil Savunma’ya bağlı kurtarma ekipleri harekete geçirildi. Köy yolunun ulaşıma kapalı olması üzerine Köy Hizmetleri ve Karayolları’na bağlı ekipler, yol açma çalışmalarına başladı. Vali Mustafa Erkal, "Ekipler köye ulaştıktan sonra kesin bilgiyi elde edeceğiz" dedi. 
     Afet İşleri Genel Müdürlüğü’nce bölgeye gönderilen 14 konteyner için yer tespiti yapıldığını belirten Kaymakam Ali Ada, "Konteynerler kurulduktan sonra ortadan kalkacak. Afet İşleri Genel Müdürlüğü’nden 150 konteyner sözü aldık" diye konuştu. 
     Pülümür’de akrabalarının yanında kalan depremzedelerin bir bölümü de tehlikeyi göze alıp hasarlı evlerinden eşyalarını almaya çalıştı. Ağır hasar gören 14 ailenin yaşadığı Pişi Mahallesi’nde, evleri küçük bir sarsıntıda bile yıkılacak görüntüye sahip olan Geyik Ailesi de eşyalarını kurtarmaya çalıştı. 
     
Pülümür’de 137 kamu binası hasarlı      Pülümür’de hasar tespit çalışmaları tamamlandı. "Tespitler sonucunda kusurlu bulunanlar yargıya intikal ettirilecek" diyen Vali Mustafa Erkal, 12 özel, 6 resmi binanın ağır, 46 özel, 83 resmi binanın orta, 75 özel, 48 resmi binanın da az hasarlı olduğunun tespit edildiğini belirtti. 
     



 GÜNCEL 














</TEXT>
</DOC>
