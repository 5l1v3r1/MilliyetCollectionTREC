<DOC>
<DOCNO> 124501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sontur14.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Komisyon Başkanı "Türkiye için 25 üye karar verecek" 
</HEADLINE>
<TEXT>

     Avrupa Parlamentosu Dışişleri Komisyonu AFET Başkanı Elmar Brok, Kopenhag doruğundan Türkiye için çıkacak karar konusunda, AB'ye yeni üye olacak 10 ülkenin de katılımının gerektiğini söyledi. 
     Brok, basın mensuplarının soruları üzerine, sonuç bildirgesinin taslağında Türkiye için öngörülen kararın olumlu olduğunu savunarak, bu kararın Türkiye için bir güvence oluşturduğunu ileri sürdü. 
     Türkiye ile üyelik müzakerelerinin başlamasına, zamanı gelince 25 üyenin karar vereceğini belirten Brok, yeni üye olacak 10 ülkeyi karar mekanizması dışında bırakamayacaklarını söyledi. 
     ''Türkiye'nin hazır olup olmadığına 2004'teki Komisyon raporunu gördükten sonra karar vereceğiz'' diyen Brok, ilerleme raporunun Türkiye lehine olması ve kriterlerin tam olarak karşılanması durumunda müzakere sürecinin başlayacağını belirtti. 
     Brok, bu çerçevede, ''demokratikleşme, hukukun üstünlüğü, ordunun sivil yönetim üzerindeki etkisinin azaltılması, azınlıklar'' alanlarında ilerlemeler olması gerektiğini söyledi. 
     





</TEXT>
</DOC>
