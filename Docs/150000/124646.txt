<DOC>
<DOCNO> 124646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sonspo12.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Aykut Kocaman "Hakem diyet borcunu ödedi" 
</HEADLINE>
<TEXT>

     Altay ile İstanbulspor arasında yapılan maçtan sonra görüşlerini açıklayan Altay Teknik Direktörü Ümit Turmuş, her iki takımın da pozitif futbol sergilediğini söyledi. 
     Oyuna iyi başlamadıklarını ve hatalar yaptıklarını kaydeden Turmuş, şöyle konuştu 
     ''Ancak ilerleyen dakikalarda arzu edilen oyunumuzu sahaya yansıtıp, üst üste iki gol bulduk. İkinci yarıya da kontrollü başlayıp, rakibin hızını kesmek istedik. Bu arada farkı 3'e çıkarttık. İstanbulspor tecrübeli oyunculardan kurulu. Oyun disiplininden 90 dakika uzaklaşmıyorlar. Bu maçta da öyle oldu. Liberolu düzene geçmemize rağmen hatalardan iki gol yedik. Oyun tehlikeye girdi ama sonuçta üç puanı kazandık. Bu çok önemliydi. Her iki takım da pozitif futbol oynayınca, zevkli bir mücadele oldu.'' İstanbulspor Teknik Sorumlusu Aykut Kocaman ise, iki sezon önce olaylı Diyarbakırspor-Altay maçını yöneten Ali Uluyol'un bu maça verilmesinin anlamlı olduğunu kaydetti. 
     Kocaman, şunları söyledi 
     ''Ali Uluyol'un diyet borcu vardı, bugün o diyetini ödedi. Hakem adalet duygusu yüksek insan olmalı. Ali Uluyol bütün takdir haklarını rakibimizden yana kullandı. Hakem insani hatalar yapabilir. Bu bizim lehimize de, aleyhimize de olabilir. Ancak bugünkü hakemin hatalarının bu yönde olduğunu düşünmüyorum. Özellikle Uluyol'u bu maça atayanları daha dikkatli düşünmeleri konusunda uyarıyorum.'' Altay'ın galibiyetine gölge düşürülmemesi gerektiğine de değinen Kocaman, ''Altay bize 4 gol attı ve maçı kazandı. Onları kutluyorum. İlk 10 dakikada net 4 pozisyon bulduk, bunları değerlendiremedik. Altay'ın attığı 4 golün 3'ü de bizim bireysel hatalarımızdan kaynaklandı. Rakibimizi tebrik ediyorum'' diye konuştu. 
     
     TAŞPINAR'IN KOCAMAN'A CEVABI 
     Altay Başkanı Ahmet Taşpınar ise, hakemlik müessesesinin yıpratılmaması gerektiğini kaydederek, ''Hakem bugün ne yaptı bilmiyorum. Bana göre İstanbulspor'un ikinci golünde ofsayt vardı. Son dakikada da rakibimiz lehine penaltı çalındı. Maçın kaderini etkileyecek hatalar yapılmadı. Altay Kulübü'nü bu tür polemiklerin içine çekmesinler'' ifadelerini kullandı. 
     





</TEXT>
</DOC>
