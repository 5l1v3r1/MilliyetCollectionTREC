<DOC>
<DOCNO> 122811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/spor/ykoksaldi.html </URL>
<DATE> 2002/12/05/ </DATE>
<TIME>  </TIME>
<AUTHOR> EBRU KÖKSALDI  </AUTHOR>
<HEADLINE>
Kendi sistemsizliğinin kurbanı 
</HEADLINE>
<TEXT>

     Her Türkiye Kupası maçının Fenerbahçe’nin hayati kararları aldığı dönüm noktası oluşu, o güne gelene kadar yaşanan sürecin benzerliği bu camianın düşünce yapısı ve sistemindeki hastalığın sonucu. 
     Dar çerçevede Aziz Yıldırım’ın yanlış hoca tercihleri, tribün gruplarıyla diyalogları, uzun vadeli futbol şubesi planları yapamayışı, ödül - ceza dengesini kuramayışı dönemindeki başarısızlıklardır. Kararsızlıklar ve istikrarsızlık yüzünden teknik direktörün arkasındayız’ sözleri hiçbir zaman inandırıcı olmadı. Bunu da sonunda medya ve camiaya boyun eğerek hep doğru çıkardı. 
     Ama geniş çerçevede her maçı teknik direktörün kaderi haline dönüştüren yiyici sistem, Aziz Yıldırım’ın eseri değil. Aziz Yıldırım ve yönetim, sistemsizliği düstur edinen Fenerbahçe’nin sadece birer ferdi. O kitleden beklenenin dışında bir davranış sergilemiyorlar. Arada iyi işler yapmak istiyorlar, baskı karşısında kolayca yanlışa yönelebiliyorlar. 
     Süreç hep aynı Teknik direktörün kişiliği ve mesleğinin medyanın katkısıyla zedelenmesi bakınız Osieck, Löw, Lorant , takım içinde güvenin sarsılması, futbolcuların hocaya karşı kullanılması oynadı - oynamadı - rest çekti , futbolcular da istemiyor diyerek hocanın kovulması, ligdeki iddianın kaybedilmesi ve planlama yapmadan yeni bir takım kurulması. Huzurun olmadığı ortamda ne futbolcu futbolu düşünebiliyor ne de teknik direktör. Transferlerle işler düzelecek deniyor, ama sadece yeni Yusuflar, Revivolar çıkıyor. 
     Günübirlik yaklaşım, medyanın tiraj kaygısı olabilir. Ama Fenerbahçe de bu zaten. Yöneticileri arkasında duramayacak ve manşetlerle sarsılacak kadar aldıkları kararlarda güvensiz. Herkes Fenerbahçe’yi yönetmek istiyor. Emeğe saygısızlık ve teknik direktörü aşağılamaya götüren ego patlamasının sebebi bu hırs olsa gerek. 
     Fenerbahçe’de problem futbol değil. Medya da zaten bu yüzden gerçekçi futbol yorumları yapamıyor Fenerbahçe için. Sadece dedikodu, saldırı, abartılı övgüler var. 
     Camia sorunlarını kabullenip gidermedikçe futbolu sağlıklı konuşamaz. Başkanların ve karar mekanizmasında yer alanların soğukkanlı ve ilkeli olması beklenir. Ama bu bozuk altyapıda bu kadroyu bulup sistem yaratmak, hayali bir kurtarıcı aramak demek zaten. 
     



 SPOR 































</TEXT>
</DOC>
