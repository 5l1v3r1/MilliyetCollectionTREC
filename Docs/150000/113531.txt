<DOC>
<DOCNO> 113531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sontur28.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hülya Avşar'ın ''Bayrak Davası'' başladı... 
</HEADLINE>
<TEXT>

     Sanatçı Hülya Avşar'ın da aralarında bulunduğu 5 sanığın, ''Türk Bayrağı Kanunu'na muhalefet etmek'' suçundan 6'şar aya kadar hapis cezası istemiyle yargılanmasına başlandı. 
     İstanbul 4. Sulh Ceza Mahkemesi'ndeki duruşmaya, tutuksuz sanıklardan Karin Kazeryan, Ali Bitiş ve Fazlı Altıntaş katıldı. Diğer tutuksuz sanıklar Hülya Avşar ile Mine Öztürk ise duruşmaya gelmedi. 
     Kimlik tespitlerinin ardından sorguları yapılan sanıklardan Karin Kazeryan, Sony Müzik ve Sanat A.Ş'de yönetici asistanı olarak görev yaptığını söyledi. 
     Olay tarihinde Türkiye A Milli Futbol Takımı'nın maçlarının gündemde olduğunu, bu nedenle Hülya Avşar'ın ''Zafer Zamanı'' adlı bir şarkı hazırladığını anlatan Kazeryan, bu şarkının seslendirileceği programda kullanılmak üzere kendisinden kırmızı-beyaz renkleri taşıyan ve Milli Futbol Takımı'nı sembolize eden süslemelerin istendiğini bildirdi. 
     Kırmızı-beyaz renklerde balon bulamadığı için, üzerine Türk Bayrağı resmedilmiş balonları aldığını belirten Kazeryan, bunların programda ne şekilde kullanılacağını bilmediğini kaydetti. 
     Söz konusu balonları Erbay Oyuncakçılık'tan alıp satan şirketin yetkilisi Ali Bitiş de, bu balonları genelde devlet kuruluşlarına ve okullara süsleme yapılması için sattıklarını ifade ederek, ''Balonları alanların ne amaçla kullandığını bilmemiz mümkün değil. Zaten Türk Bayrağı'nın balonlara resmedilmesinin yasak olduğunu da bilmiyorduk'' dedi. 
     Sanık Fazlı Altıntaş da, olay tarihinde Erbay firmasında tezgahtar olarak çalıştığını, söz konusu balonların İzmir'de bulunan Lateksan adlı bir firmadan alındığını belirterek, ''Yasak olsa zaten üretilmez diye düşündüm'' şeklinde konuştu. 
     
     AVŞAR'IN AVUKATININ SAVUNMASI 

     Hülya Avşar'ın avukatı Osman Hacıbekiroğlu da, müvekkilinin program çekimleri olduğu için duruşmaya gelemediğini kaydederek, bir sonraki celsede kendisini hazır edeceğini söyledi. 
     Olay tarihinde A Milli Futbol Takımı'nın maçları nedeniyle büyük bir coşku yaşandığını, müvekkilinin bu coşkuyu artırmak amacıyla bir şarkı hazırladığını ve seslendirdiği programda da yine coşkuyu artırmak amacıyla Türk Bayrağı resmedilmiş balonlar kullanıldığını anlatan Hacıbekiroğlu, şunları kaydetti 
     ''Türk Bayrağı Kanunu'nda, bayrağın halı, örtü gibi döşeme malzemelerine resmedilemeyeceği belirtilmiştir. Balonların üzerine resmedilmesi yasak değildir. Kanunun yanlış yorumlandığını düşünüyorum. Zaten müvekkilim programın sunucusudur. Çekim yapılan yere gelirken, dekorun nasıl yapıldığını bilmek durumunda değildir. Ben bu davada tüm sanıkların beraat edeceği düşüncesindeyim.'' Hakim, duruşmaya katılmayan Hülya Avşar ve Mine Öztürk'ün dinlenilmesi amacıyla duruşmayı erteledi. 
     
     İDDİANAMEDEN 

     İstanbul Cumhuriyet Başsavcılığı'nca hazırlanan iddianamede, 27 Nisan 2002 tarihinde özel bir televizyon kanalında yayınlanan ''Hülya Avşar Show'' adlı programda, üzerlerine Türk Bayrağı'nın asli unsurlarının resmedildiği balonların kullanıldığı belirtiliyor. 
     Programı idare eden Hülya Avşar'ın, davet ettiği konukları karşılayıp uğurlarken balonları ayağıyla itelediğinin belirlendiği anlatılan iddianamede, balonların İzmir'de Lateksan adlı firma tarafından üretilip, sanıklardan Fazlı Altıntaş'ın çalıştığı Erbay oyuncak firmasınca İstanbul'a getirildiği, diğer sanık Ali Bitiş'in de işyerinde sattığı, Sony Müzik ve Sanat A.Ş'de yönetici asistanı olarak çalışan Karin Kazeryan'ın bu balonlardan satın aldığı, Med Yapım TV ve Filmcilik A.Ş. temsilcisi Mine Öztürk'ün de bunların programda kullanılmasına izin verdiği ifade ediliyor. 
     İddianamede, tüm sanıkların, ''Türk Bayrağı Kanunu'na muhalefet etmek'' suçundan 3 ile 6'şar ay arasında hafif hapis cezasına çarptırılmaları isteniyor. 
     





</TEXT>
</DOC>
