<DOC>
<DOCNO> 121267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/spor/spo04.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Koltuk değil, dostluk 
</HEADLINE>
<TEXT>

Trabzon’da kongreye 20 gün kala dört başkan adayı, saldırganlıktan uzak bir tablo çizme kararı aldı. Sümer, Önal, Ağaoğlu ve Günaydın birbirini eleştirmemeye özen gösteriyor 
     Proje anlatılıyor 
     TRABZSONSPOR’DA kongreye sayılı günler kala, dört başkan adayının sergilediği olumlu tablo camiada yüzleri güldürdü. Özkan Sümer, İskender Önal, Ahmet Ağaoğlu ve Mustafa Günaydın’ın rakiplerini eleştirmemesi alkış aldı. Önal, "Herkesi birleştirmek için aday oldum" derken Ahmet Ağaoğlu, "Hiç kimse, beni diğer adaylarla karşı karşıya getirmeye çalışmasın" diye konuştu. 
     
     Sümer de sessiz 
     BAŞKANLIĞA yeniden adaylığını koyan Özkan Sümer de dostluğa önem vereceklerini açıkladı. Sümer, "Aday olan arkadaşlarımızın hepsi değerli. Hiç biri hakkında en küçük bir olumsuz söz söylemeyeceğim" dedi. Öte yandan Mustafa Günaydın, takımın durumunu beğenmediğini ve teknik direktör Samet Aybaba’nın başarı için yeterli olmadığını iddia etti. 
     
     Sümer 
     Bozulmuş olan iç barışı kurmak için adayım. Kulüp borçsuz bir konuma gelecek. Benzin istasyonları açılması, liman işletmesi, Avni Aker Stadı’nın yeniden düzenlenmesi planlarım arasında.’ 
     
     Ağaoğlu 
     Trabzon koleji , otel ve yat liman yapmayı planlıyoruz. UEFA standartlarını yakalamalıyız. Avni Aker’in modernleştirilmesi gerekiyor. Tabii ki, en büyük hedefimiz takımı zirveye taşımak.’ 
     
     Önal 
     Kulübü borçsuz bir hale getirmek istiyoruz. Kaynakları artırmak gerekiyor. Projelerimizin çoğunluğu bu doğrultuda. Avrupa standartlarını yakalayıp, modernleşme yolunu seçeceğiz.’ 
     
     Günaydın 
     Her bölgede yöneticilerimiz olacak. Trabzonspor’un adı kümede kalmaya oynayan takımlar arasında asla olmayacak. Trabzon, Türkiye’nin en büyüğüdür. Projeleri sonra açıklayacağım." 
     
     Hazırlıklar sürüyor 
     GAZİANTEPSPOR maçının hazırlıklarını dün iki takım halinde sürdüren Bordo - Mavililer’de as futbolcular, tesislerde Samet Aybaba gözetiminde hem kondisyon, hem de top çalışması yaptı. Öte yandan Trabzonspor Teknik Direktörü Samet Aybaba, futbolcuların izin günlerinde idmana çıkmasını yasakladı ve malzemeciden soyunma odasını açmamasını istedi. 
     
     Birleşin çağrısı 
     TRABZON’DA bulunan sivil toplum örgütleri ortak bir yazılı açıklama yaparak başkan adaylarına birleşme önerisi götürdü. Açıklamada şu görüşlere yer verildi "Kongreden önce sivil toplum örgütleri olarak güçlerin birleşilmesi gerektiğini savunuyoruz. Dünya kulübü olabilmemiz için tüm Trabzon olarak tek çatı altında toplanmalıyız." 
     



 SPOR 
























</TEXT>
</DOC>
