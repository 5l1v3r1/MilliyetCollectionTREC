<DOC>
<DOCNO> 118758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/siyaset/siy02.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller’in tahtına aday 
</HEADLINE>
<TEXT>

Mehmet Ağar, DYP Genel Başkanlığı’nı bırakacak Çiller’in koltuğuna aday olabilmek için girişimlerini hızlandırdı 
     AYDIN HASAN Ankara 

     DYP’ye üye olabilmesi için engellerin kaldırılmasını isteyen Elazığ bağımsız milletvekili Mehmet Ağar, "Bu halk hareketi karşısında o binalarda oturamaz hale gelirler" dedi. Ağar, milletvekiliyken DYP’den istifa ettiği için ancak Genel İdare Kurulu kararıyla yeniden parti üyesi olabiliyor. Çiller’in, bugün yapılacak GİK toplantısını ertelemesi, Ağar’ın üyelik yolunun açılması yönündeki girişimlerini de etkiledi. 
     Bağımsız milletvekilleri Sebahattin Cevheri, Mehmet Tatar, ve Mustafa Zeydan’la temas içinde olan Ağar’ın önümüzdeki günlerde bazı yöneticilerin desteğiyle genel merkezde adaylığını açıklayacağı da savunuldu. 
     
     YENİ BİR DÖNEM... 
     DYP’nin herkesi kucaklaması gerektiğini belirten Mehmet Ağar, şunları söyledi "GİK’te derhal, Partiden ayrılan bakan, milletvekili ve herkes için kayıtsız şartsız üyeliğin yolu açılmalı’ kararı alınmalı. 4 Kasım sabahı, yeni bir siyasi irade ortaya çıktı. Bu halk hareketi karşısında o binalarda oturamaz hale gelirler. Seçim sonuçları siyasette yeni bir dönem açmıştır. Bundan sonra siyaset milletin isteğine göre şekillenecektir. Ben bu kararın alınmasını bekliyorum. Aksi halde taban bunu aldırır. DYP, tabanının isteklerine rağmen idare edilebilir mi ". 
     



 SİYASET 












</TEXT>
</DOC>
