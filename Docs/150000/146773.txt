<DOC>
<DOCNO> 146773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sondun51.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'in sözcüsü "Sivil ve askerlerin ölümü kaçınılmaz" 
</HEADLINE>
<TEXT>

     İngiltere Başbakanı Tony Blair'in sözcüsü, koalisyon güçlerinin ilerleme sağladıklarını, savaşta sivil ve asker ölümünün ''kaçınılmaz'' olduğunu söyledi. 
     Sözcü, ''savaş kabinesi' toplantısından sonra yaptığı açıklamada, Basra'ya doğru ilerleyişin sürdüğünü ve direnişlerin kırılmaya başlandığını belirtti. 
     Kimsenin kendisini veya halkı kandırmaya çalışmadığını, tabii ki ileride İngiliz ve Amerikan birliklerini yeni güçlüklerin beklediğinin farkında olduklarını ifade eden sözcü, ileride hem askerlerin, hem de bütün dikkat ve gayretlere rağmen sivillerin de yaşamlarını kaybetmelerinin önüne geçilemeyeceğini hatırlattı. 
     Sözcü, dün bir kontrol noktasında meydana gelen ve sivillerin ölümüyle sonuçlanan olay konusunda da ''büyük üzüntü'' duyduklarını bildirdi. 
     
     STRAW 
     Dışişleri Bakanı Jack Straw da, Irak'ın yeni yönetiminin oluşturulması için bir uluslararası konferans çağrısında bulunuldu. Straw, bu yönetimin oluşturulmasından sonra başlayacak yeniden yapılanmanın ise uzun yıllar sürebileceğini belirtti. 
     Straw, İngiltere Gazeteler Birliği toplantısında yaptığı konuşmada, Irak'ın yeni yönetiminin BM öncülüğünde yapılacak bir uluslararası konferansta belirlenmesi çağrısında bulundu. 
     Afganistan ile ilgili olarak Almanya'da yapılan ve Hamid Karzai'nin geçici hükümetin başkanlığına aday gösterildiği toplantıyı örnek gösteren Straw, ''Umuyorum ki, Saddam Hüseyin rejimine son verilmesinden sonra da BM benzeri bir liderlik rolü oynayacak ve Irak'taki bütün kesimleri bir konferansın çatısı altında biraraya getirecektir'' dedi. 
     Böyle bir konferansın Irak'ın politik ve ekonomik geleceğini halkının sorumluluğuna vermeyi hedefleyeceğini belirten Straw, Irak'ın yeniden yapılandırılmasının ise uzun süreli bir çaba gerektireceğine dikkat çekti. 
     Her şeyi kapsamlı bir şekilde değiştirmenin yıllar alacağını, bu işlerin aylarla ifade edilecek sürelerde başarılamayacağını savunan Straw, Saddam Hüseyin rejiminin yarattığı psikolojik yaraların sarılmasının ise daha da uzun süreceğini söyledi. 
     





</TEXT>
</DOC>
