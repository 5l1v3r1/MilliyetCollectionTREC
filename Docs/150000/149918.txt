<DOC>
<DOCNO> 149918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sondun18.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yok olmanın sınırında bir kent... Bağdat'ta bugün... 
</HEADLINE>
<TEXT>

     Irak'ın başkenti Bağdat'tan kaçanlar, dünden beri evlerine dönmeye başladı. 
     Başkentte hayatın yavaş yavaş normale dönmesiyle birlikte devlet dairelerinden çalınan ve yağmalanan eşyaların çok azı camilere teslim ediliyor. 
     Bağdat'ta Milli Kütüphane'deki yangın söndürüldü, ancak her şey kül oldu. Diyanet Vakfı Bakanlığı da yangından nasibini alan binalar arasında yer alıyor. Burada yok olan eserler arasında çok önemli tarihi Kuranıkerim'ler ve dini kitaplar bulunuyor. 
     Amerikan askerleri, bugün yabancı basın mensuplarının da kaldığı Filistin ve Sheraton otellerine girmek isteyenlerin üzerlerini aramaya başladı ve otele girmek isteyenler kapıda 1.5 saat beklemek zorunda kaldı. 
     Bu arada, erken saatlerden beri Saddam Hüseyin'in heykelinin yıkılmasıyla bütün dünyanın tanıdığı Firdevs Meydanı'nda yüzlerce insanın toplandığı, ABD ve Saddam'a karşı sloganlar attığı dikkati çekti. 
     Burada toplananlar attıkları sloganlarda, Irak'ta özgür bir hükümet kurulmasını, ABD'nin Irak'tan çekilmesini ve Baas partisine üye olanların bir daha iktidara gelmemesini istedi. 
     Çoğunluğunu gençlerin oluşturduğu göstericiler, Irak'ta halk arasında kargaşanın sona ermesini ve halkın el birliğiyle bir ulusal hükümet kurması gerektiğini de belirtti. 
     Hayatın yavaş yavaş normale dönmesine karşın, son yarım saat içinde Bağdat'ta çok şiddetli 7 patlama duyuldu, ancak patlamanın nereden geldiği öğrenilemedi. 
     





</TEXT>
</DOC>
