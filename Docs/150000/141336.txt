<DOC>
<DOCNO> 141336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sontur08.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Erdoğan ile öpüşerek ayrıldık" 
</HEADLINE>
<TEXT>

     KKTC Cumhurbaşkanı Rauf Denktaş, Ankara'daki temaslarının çok olumlu geçtiğini söyledi ve ziyaretinin bir kez daha Kıbrıs davasının ne denli bir milli dava olduğunu gösterdiğini kaydetti. 
     Denktaş, Ankara'dan ayrılışında Esenboğa havaalanında yaptığı açıklamada, Ankara'daki temaslarının çok olumlu geçtiğini belirtti. Denktaş, ''Ziyaretim bir kez daha bize Kıbrıs davasının ne denli bir milli dava olduğunu ve Türk ulusunun bu davayı hassasiyetle izlediğini gösterdi'' diye konuştu. 
     Görüşmelerinin esas konusunun Lahey toplantısı olduğuna işaret eden Denktaş, ''Annan planı tamam değildir, eksiklik ve aksaklıkları vardır. Bizi korktuğumuz bir gelecekten koruyabilecek ilkelerden yoksundur'' dedi. 
     Denktaş, BM Genel Sekreteri Kofi Annan'a saygısı olduğunu, ancak plan onun adını taşısa da hazırlayanların Rum tarafının ağırlığı altında kaldığını söyledi. Denktaş, sözlerini şöyle sürdürdü ''Burada varılan mutabakat, gereken tadilatı yapmak için iyi niyetle çalışmamızı öngörmektedir. Bunu biz geçmişte denedik, başaramadık. Şimdi anavatanın da değerlendirmeye katılmasıyla ümit ederiz ki başarırız.'' 10 Mart'ın son tarih olup olmadığının sorulması üzerine Denktaş, şunları kaydetti 
     ''Maalesef cevabım evet olsa da olmasa da, Rumların da cevabı evet olsa da olmasa da, Rum tarafını AB'ye Kıbrıs Cumhuriyeti adı altında almış bulunmaktadırlar. AB, gayri meşru bir Rum idaresini meşru Kıbrıs hükümeti olarak karşısına alıp, uluslararası anlaşmalara ters düşen yasadışı müracaatını doğru dürüst bir müracaat olarak değerlendirerek, görüşmelerin çıkmaza girmesini sağlamıştır. Biz uzlaşmayı reddeden, zorlaştıran taraf değiliz. Uzlaşı olmasın diye ısrarlı değiliz, varacağımız uzlaşmanın insanlık açısından kabul edilebilir, güvenlik açısından da kalıcı olmasını istiyoruz.'' Denktaş, AK Parti Genel Başkanı Recep Tayyip Erdoğan ile görüşmesinin nasıl geçtiğinin ve aralarında bir gerginlik olup olmadığının sorulması üzerine de şu yanıtı verdi 
     ''Gayet olumlu, samimi bir toplantı yaptık. Görüşme kardeşçe geçti. Öpüşerek ayrılmış bulunuyoruz. Erdoğan Kıbrıs meselesinde titiz davranan bir kardeşimizdir. Dün bize gereken desteği vermiştir. Gazetelerin abartması olmasa ortada mesele yok aslında.'' ''Ankara'dan her konuda mutabakata varmış bir şekilde ayrıldığınızı söyleyebilir misiniz'' sorusu üzerine de Denktaş, ''Büyük bir gururla ve sevinçle evet, söyleyebiliyorum'' dedi. 
     





</TEXT>
</DOC>
