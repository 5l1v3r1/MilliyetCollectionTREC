<DOC>
<DOCNO> 109017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/son/sontur15.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Seçim isteyenler pişman, bizim vicdanımız rahat" 
</HEADLINE>
<TEXT>

     Başbakan Bülent Ecevit, ''seçim isteyen partilerin pişmanlık içinde olduklarını'' belirterek, '' Bu konuda sadece DSP vicdanında rahattır. Biz alnımız açık olarak 3 Kasım'daki erken seçime gideceğiz ve inşallah halkımızın isteğiyle birinci parti olacağız'' dedi. 
     Başbakan Ecevit, halka hitap edeceği Denizli Demokrasi Meydanı'na gelişinde, halkoyunu ekiplerince ve vatandaşların yoğun sevgi gösterileriyle karşılandı. 
     Konuşmasına partili bakanları ve Denizli milletvekili adaylarını tanıtarak başlayan Ecevit, milletvekili adaylarına başarı dileyerek, ''Ankara'ya zaferle gelmenizi istiyorum'' dedi. 
     Günümüze kadar tarım ve ekonomi alanında atılımlar yapan Denizli'nin uluslararası sporda da başarılar gösterdiğini belirterek UEFA Kupası 1. tur maçında Fransa'nın Orient takımını yenen Denizlispor'un ikinci maçında da başarılı olmasını diledi. 
     Başbakan Ecevit, Denizli halkına öteden beri hayranlık duyduğunu ifade ederek, şöyle konuştu 
     ''Çünkü Denizli, halkının girişimcilerinin ve kişilerinin yaratıcılığı ile hızla kalkınan bir ilimizdir. Onun için Denizliler'e hayranlık duyuyorum ve onlara başarılar diliyorum. Özellikle tekstil alanında çok başarılı ve gelişmiş bir ilimizdir. Bunun için kıvanç duyuyoruz. Denizli'de tekstil sanayiinin temelini Buldanlı hanımlar atmıştır. Onlara da başarılar diliyorum. 
     Son aylarda Denizli'de ekonomi bakımından çok büyük atılımlar gerçekleşti. Bu arada Ağustos ayında Denizli'nin dış satım ihracatı geçen yıla göre yüzde 35 oranında arttı. ABD'ye gittiğimizde Başkan George Bush'a tekstil alanında Türkiye'ye daha çok yardımcı olmaları gerektiğini söyledik. Bu konuda kendilerinden vaatler aldık, bunların takipçisi olacağız.'' Başbakan Ecevit, Denizli'nin tekstil sektörünün yanı sıra turizm alanında da büyük başarılar elde ettiğini kaydetti. Ecevit, ''Eğer önümüzdeki dönemde daha güçlü olarak tek başımıza iktidara gelirsek, turistik alanlarda Denizli'ye hakkı olan yardımları, destekleri sağlamayı bir borç biliriz'' dedi. 
     Denizli'nin bazı altyapı gereksinimleri olduğunu da dile getiren Ecevit, Cindere, Yapraklı, Yenidere ve Gökpınar barajlarının yapımının bu hükümet döneminde hızlandırıldığını, Çivril ve Baklan sulama projelerinin yapımının tamamlanması için gerekli dış kaynağın bulunduğunu bildirdi. 
     Ecevit, Denizlili hayırseverlerin 100'ün üzerinde okul yaptırdığını belirterek, hayırseverleri kutladı. 
     Ecevit Pamukkale Üniversitesi'nin eksik kalan yatırımlarının tamamlanması için her türlü çabayı gösterdiklerini ifade ederek, Denizli'de eğitime katkıda bulunmak amacıyla Denizli Valiliği'ne ödenek gönderildiğini söyledi. 
     Bundan bir süre önce çıkardıkları yasayla meslek lisesi öğrencilerinin alanlarıyla ilgili programlarda meslek yüksekokullarına sınavsız girebileceklerini kaydeden Ecevit, ''Böylelikle gençlerimiz meslek alanlarında çalışmaya teşvik edilmiş olmaktadırlar'' dedi. 
     DSP Genel Başkanı Ecevit, Denizlispor'un başarılı olmasının bir rastlantı olmadığını dile getirerek, ''Çünkü Denizli'de birçok ilçelerde bile spor sahaları yapılmıştır. Kapalı spor salonları, olimpik yüzme havuzları yapılmıştır. Yani gençlerimizin spor alanında gelişebilmesi için hükümetimiz elinden gelen çabayı göstermiştir ve işte bunun sonuçlarından biri Denizlispor'un Fransız takımına karşı elde ettiği başarıdır. 
     Ecevit, bu hükümet döneminde başlatılan doğrudan destek alımlarının daha da hızlandırıldığını ifade ederek, Köy Hizmetleri'nde geçici kadroda çalışan 45 bin işçinin daimi kadroya alındığını kaydetti. Bu konuda bazı eksiklikleri olduğunu dile getiren Ecevit, ''Sonuçta biz üçlü bir koalisyon hükümetiyiz, bu yüzden bazı isteklerimizi yerine getiremiyoruz'' diye konuştu. 
     Orman işçilerinin miting alanında açtıkları pankartları açtığı gördüğünü ifade eden Ecevit, konuşmasını şöyle sürdürdü 
     ''Bu işçilerimiz isteklerinde yerden göğe kadar haklıdırlar. Yurdumuzda çok sayıda orman işçisi vardır fakat bunların çok küçük bir kısmı kadrolu olmuştur fakat diğerleri haklarını henüz almamıştır. Ben bu konuda arkadaşlarımla birlikte canla başla çalışıyorum. Hükümetin sonunun gelmekte olduğu bir sürede bile ise hemen her gün, her hafta Maliye Bakanlığı'nın yetkilileri ile konuşup Orman köylülerinin haklarını alabilmeleri için elimizden gelen çabayı gösteriyoruz. Şimdiye kadar bu sağlanamadı ama peşini bırakmayacağız. İnşallah daha güçlü olarak Demokratik Sol Parti iktidara geçecektir.'' Bülent Ecevit, tarım sigortası ile ilgili hazırlıklar yapıldığını ve tarımda ileri teknolojilerin teşvik edilmeye başlandığını dile getirerek, nüfusun yarısını oluşturan köylü kesimine birçok haklar sağlandığını anlattı. Ecevit, ''İnşallah iktidara gelirsek öncelikli görevimiz köylünün hakkını vermek olacaktır'' dedi. 
     Başbakan Ecevit, miting alanındaki kalabalığın ''Ecevit nerede biz oradayız'' diye tezahürat yapmaları üzerine, ''Sizler neredeyseniz ben de oradayım'' diye seslendi. 
     Konuşmasında, büyük önem verdiği köy-kent projesine de değinen Ecevit, eşi Rahşan Ecevit ile birlikte bu projeyi 40 yıldır savunduğunu ve elinden gelen her türlü çabayı gösterdiğini ifade etti. Geçen yıla gelinceye kadar Türkiye'de aydın olarak nitelenen kesimlerin bu projeyi anlayamadığını kaydeden Ecevit, bu kesimlerin köy-kent projesini kendilerini bir hayali olarak gördüklerini söyledi. Söz konusu projeye Dünya Bankası'nın da büyük destek verdiğini ifade eden Ecevit, bu projeyi Ordu'nun Mesudiye ilçesinde başlattıklarını anımsattı. 
     Başbakan Ecevit, ''Köy-kent ile aslında köyler birleştirilmiyor, köylülerin gücü devletin gücü ile geliştiriliyor. Bu proje ile köyler köy olmaktan çıkıp kentleşecektir'' diye konuştu. Ecevit, bu proje için kendilerine 100'ün üzerinde başvuru yapıldığını ifade ederek, ''Ben inanıyorum ki yeniden hükümete gelecek olursak köy-kentler köylerin yerini alacaktır ve gelişmiş köylerde bulunan her türlü imkan köylünün ayağına götürülmüş olacaktır. Bundan hem köylü karşı çıkmış olacaktır, hem de devlet karlı çıkacaktır'' dedi. 
     Bu hükümet döneminde gece gündüz çalışarak 384 yasa çıkardıklarını söyleyen Ecevit, yolsuzluğun üzerine büyük bir azimle gittiklerini ifade etti. İş başında oldukları 3.5 yıllık dönem içinde Türkiye'nin deprem felaketleri yaşadığını, Rusya ve Güneydoğu Asya'da çıkan ekonomik krizin etkisinde kaldığı anlatan Ecevit, bu dönem içinde ekonomi alanında çıkardıkları yasaların sonuçlarını almaya başladıklarını kaydetti. 
     
     ''ALNIMIZ AÇIK'' 
     Ecevit, liderler zirvesinde seçimin zamanında yapılması kararı vermelerine karşın, koalisyon ortaklarının 15-20 gün sonra seçimin 3 Kasım 2002'de yapılması kararı aldıklarını anlattı. Diğer partilerin de bu karara katıldıklarını dile getiren Ecevit, şöyle konuştu 
     ''Bir tek DSP ekonomik hızlanmaya başlanıldığı bir dönemde, bunların sonuçlarının alınabileceği bir dönemde seçim yapılmamalı dedi. Şimdi o partilerin hepsi bir pişmanlık içindeler. Bu konuda sadece DSP vicdanında rahattır. Bizim hiçbir şeyden korkumuz yok. Bizim sözümüzü dinlemeyen birçok politikacı, parti şimdi bizim peşimizde koşuyor veya bizden yardım, medet umuyor. Fakat maalesef iş işten geçti. Biz alnımız açık olarak, 3 Kasım'daki erken seçime gideceğiz ve inşallah halkımızın isteğiyle birinci parti olacağız. Olacağız diyorum çünkü halkımızın sağduyusuna güveniyorum. 
     Türkiye'de siyaset kaypak bir zeminden geçiyor. Halkımız siyasetten utanç duyar hale geldi. Bunun için inanıyorum ki halkımız Türkiye'nin bu durumdan kurtulabilmesi için tek çare olarak DSP'yi görüyorlar.'' Ecevit, 1999 seçimlerinden önce de bazı partilerin erken seçim istediklerini ancak yine kendilerinin bu karara karşı çıktıklarını ifade ederek, ''O partiler kendi aralarında anlaşamadılar ve hükümeti biz kurduk'' dedi. Ecevit, ''DSP halkın gözünde de, rakipleri olan partilerin gözünde de herşeyden önce güvenilir bir partidir'' diye konuştu. 
     Başbakan Ecevit, işsizlik sigortası getirdiklerini, memurlara da toplu görüşme hakkı tanıdıklarını ifade etti. 
     Eğitim alanında reformlar yaptıklarını, cezaevi sorunlarını çözdüklerini ve bankaların ekonomiye verdikleri zararları düzelttiklerini belirten Ecevit, bu hükümet döneminde, dinci, bölücü terörün ortadan kalktığını, başbakanı olduğu azınlık hükümeti döneminde de bölücü terör örgütü başı Abdullah Öcalan'ın yakalanarak, Türkiye'ye getirildiğini anlattı. 
     Başbakan Bülent Ecevit, DSP'nin tek başına iktidara geleceği belli olduktan sonra kendisine, eşi Rahşan Ecevit'e ve partisine karşı her türlü oyunlar sergilendiğini ifade ederek, ''DSP'nin kapısını kapatmak için, DSP'lileri yuvasız bırakmak için geride bıraktığımız aylar boyunca bazı çevreler ellerinden geleni yaptılar. Bunların hiç kuşkusuz içerde de bazı kaynakları vardı. Ama arkadaşlarım, biz yılmadık, yılmayız. Çünkü biz gücümüzü halktan, Atatürk'ten alırız'' diye konuştu. 
     Miting alanındaki kalabalık Ecevit'in bu sözlerine karşılık, ''Vur, vur inlesin hainler dinlesin'' tezahüratı yaptı. 
     
     ''O KENDİNİ SİYASETE VERDİ'' 
     Ecevit, konuşmasını şöyle tamamladı 
     ''Bizim krizden kurtulmamıza yardımcı olsun diye ABD'den bir ekonomist uzman arkadaşımızı davet ettik. Fakat o arkadaşımız kendisini ekonomiden çok siyasete verdi, hem de olumsuz anlamda siyasete verdi. Bu partinin bölünmesi girişiminde bulundu. Fakat örgütümüzü bölemedi. Sadece grubumuzdan bir avuç insan ayrıldı. Bizden ayrılan bir grupla partileşme sürecine girdi, onlar da bu arkadaşımıza kandılar. Kendisine hadi gel, başımıza geç dediler. Fakat o onların başına geçmedi, CHP'ye geçti. Bu gibi birçok oyunlar oynandı, ancak o oyunların etkili olamayacağı görüldü.'' Halka hitap eden Devlet Bakanı Masum Türker de Türkiye'nin son 20 yılda yoksulluğa itildiğini, bankaların boşaltıldığını ve hortumcuların ortaya çıktığını ifade ederek, ''Türkiye'de bu enkazı kaldıracak kimse gelemedi. Buna sadece Sayın Başbakanımız Ecevit cesaret etti. Bizden önceki enkazı kaldırmakta gereken her şeyi yaptık'' dedi. 
     -NOTLAR- Demokrasi Meydanı'nı dolduran kalabalık, sık sık ''Ecevit nerede biz oradayız'', ''Başbakan Ecevit Türkiye seninle gurur duyuyor'', ''Vur vur inlesin, hainler dinlesin'' sloganları attılar. Kalabalık, Ecevit'in konuşmasını sık sık ''Halkçı Ecevit'' sloganıyla kesti. Büyük boy Türk bayrağı, Atatürk ve Ecevit posterlerinin asıldığı miting alanında, ''O koltuk değil Türkiye sevdalısıdır'', ''Hep haklı çıktın Ecevit'', ''Dürüst devlet, dürüst siyaset'', ''Anneler oylarınızı çocuklarınız için kullanın'', ''Köy-kent dünyaya örnek oldu'', ''Aydınlığa çıkan yol demokratik sol'', ''Dürüstlüğün simgesi Ecevit'', ''Anketçiler küçültüyor, halk büyütüyor'' pankartlarının asıldığı görüldü. ''Sayın Başbakanımız hoşgeldiniz, kadromuzu istiyoruz'' pankartı taşıyan geçici orman işçileri de daimi kadroya alınmalarını istediler. 
     Başbakan Ecevit, eşi Rahşan Ecevit ile birlikte mitingin ardından Denizli Valiliği'ne geçerek Vali Yusuf Ziya Göksu'dan ilin sorunları hakkında bilgi aldı. 
     Buldanlı dokumacıların da sorunlarını dinleyen Ecevit ve Rahşan Ecevit'e ''Buldan işi'' ve heybe hediye edildi. Ecevit, eşinin ''Buldan işi''ni omuzuna alması üzerine, ''Rahşan bunlar da sana yakışmış'' dedi. 
     Ecevit, valilikteki brifingin ardından uçakla Ankara'ya dönmek üzere partisine ait otobüsle Çardak Havaalanı'na hareket etti. 
     





</TEXT>
</DOC>
