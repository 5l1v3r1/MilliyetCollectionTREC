<DOC>
<DOCNO> 105587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/guncel/gun00.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeriatın kalesini çökerten adam 
</HEADLINE>
<TEXT>

İstanbul’da şeriatın kalelerinden olan Sultanbeyli’ye kaymakam olarak atanan Hüseyin Eren, 5 yılda çok şey değiştirdi. Yasadışı Kuran kurslarını kapattı, MGV binasını mühürletti. Onun sayesinde 12 bin çocuk okula başladı, 7 bin 200 kişi okuma öğrendi 
     ASLI ÖKTENER İstanbul 

     Köktendinci basının hedefinde, manşetinde bir kaymakam var. İcraatları eleştiriliyor, uygulamaları tepki görüyor. Bu kişi Sultanbeyli Kaymakamı Hüseyin Eren. Yasadışı hizmet veren çok sayıda Kuran kursunu kapatıp okula dönüştüren Eren, şeriatın kalesi denilen Sultanbeyli’de 12 binin üzerinde çocuğun okula başlamasını ve milli bayramların daha bir coşkuyla kutlanmasını sağladı. 
     
     10 KURSU KAPATTI 
     Ankara Üniversitesi Siyasal Bilimler Fakültesi’ni birincilikle bitiren 52 yaşındaki Eren, 1997’de Sultanbeyli’ye atandı. İlk olarak irticai faaliyetlere savaş açtı. Yaklaşık dört bin kapasitesi bulunan 10’un üzerinde yasadışı Kuran kursunu kapattı, Milli Gençlik Vakfı MGV Almanya Sorumlusu Tevfik ve Celal Kantar’ın yakalanmasını sağladı. 5 katlı MGV binasını mühürleterek, bir katında "beceri kursu" adı altında izinsiz yürütülen Kuran kursuna son verdi. 
     
     AİLE YASAĞI VARDI 
     Bu arada Kuran kurslarında neler yaşandığı da ortaya çıktı Yemek ve temizlik ilköğretim çağındaki çocuklara yaptırılıyordu. Kurs binasına girmeleri yasak olan aileler çocuklarını sadece hafta sonları görebiliyordu. Gıda ve temizlik malzemeleri esnaftan ücretsiz olarak temin ediliyordu. Kızlar, erkekler ayrı katlarda kalıyor, karşı karşıya gelmemelerine özen gösteriliyordu. Yabancılarla konuşmaları yasaktı. Odalara sıkıştırılmış ranzalarda kalıyor, günün büyük kısmını Kuran okuyarak geçiriyorlardı. 
     Eren, İlim Yayma Cemiyeti’ne, Anadolu İmam Hatip Lisesi yaptırılmak üzere hibe edilen 15 dönümlük arsaya el koyarak burayı Gediktaş Lisesi yaptı. Cüppeli Selahattin kurs binasını sağlık ocağına ve Fatih Mahallesi Cami Yaptırma Derneği’ne ait arsayı da Namık Kemal İlköğretim Okulu’na dönüştürdü. Bölgeye 10 yeni okul yaptırdı, 425 olan öğretmen sayısını 800’e çıktı. Açılan kurslarla 7 bin 200 kişi okuma yazma öğrendi. 12 bin çocuk okula başladı. 
     Eren, türbanlı 57 öğretmen, 12 sağlık memuru hakkında soruşturma başlattı. Soruşturma sonucunda 52 öğretmen türbanını çıkardı, çıkarmayan 5 öğretmen devlet memurluğundan uzaklaştırıldı. En son 18 yaşın altında 28 kız çocuğunun devam ettiği İsmail ve Dilek Kürekçi’ye ait Kuran Kursu’nu kapatan Eren, sözlerini şöyle noktalıyor 
     
     DİNE KARŞI DEĞİLİM’ 
     "Binanın bulunduğu alan Hazine’ye aitti. Biz görevimizi yaptık. Kuran kurslarını kapatarak 5 yılda 15 bin kişinin sempatizan olmasını engelledik. Aslında yaptıklarıma Sultanbeyli halkı değil, onları istismar eden bir avuç insan tepki gösteriyor. Biz dine karşı değiliz, isteyen Diyanet İşleri’ne bağlı Kuran kurslarımıza gidebilir..." 
     
İşte kapatılan Kuran kursları      Kaymakamlık verilerine göre kapatılan kaçak Kuran kursları ve öğrenci sayıları şöyle Osmanlı Kuran Kursu bin 500 , Yusuf Hacegan Yakup Sani Vakfı Camii Kursu bin , yatılı kız Emir Sultan Kuran Kursu 500 , yatılı erkek Cüppeli Selahattin Kuran Kursu 100 , Kuran eğitimi veren iki işyeri 50 , Abdurrahman Gazi Öğrenci Yurdu 200 , Özel Erdoğan Öğrenci Yurdu 200 , Özel Sultanbeyli ve Bahçelievler Kursu 100 , Özbilen Öğrenci Yurdu 200 . 
     



 GÜNCEL 





















</TEXT>
</DOC>
