<DOC>
<DOCNO> 117513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/spor/yfburundul.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant’ın yapamadığını 
</HEADLINE>
<TEXT>

     ÖMER ÜRÜNDÜL 

     Fenerbahçe dün gece Galatasaray karşısında aldığı farklı galibiyetle hem lige ortak oldu, hem de büyük moral kazandı. 
     Fenerbahçeli futbolcular dün geceki maça üst düzeyde motive olmuşlardı. Sezon başından beri olumsuz saha içi görüntüsü, aşırı puan kayıpları, ardından da Panathinaikos karşısında ilk etapta ev sahibi avantajını kullanamamak Galatasaray karşılaşmasını final havasına sokmuştu. 
     Oyuna tempolu ve hırslı başlangıç yaptılar. Erken gelen gol moral açısından da itici bir güç oldu. Ancak ilerleyen bölümde alışılmış kolektif uyum sıkıntısı gündeme gelince Galatasaray oyuna hükmetmeye başladı. Tehlike kokan ataklar vardı. Bunun yanında Fatih Terim’in üçlü forvet uygulatması ve skor dezavantajından mecburen alınan risk Fenerbahçe’ye ofansif aksiyonlar için çok geniş bir alan bıraktı. Ve bir pozisyonda Ümit Özat’ın sağ kulvara yaptığı mükemmel indirme ve güzel orta Ortega’nın kafasından farkı ikiye çıkardı. 
     İkinci yarıda Galatasaray artık bütün riskleri alacaktı. Lorant’ın yapması gereken bir tek şey vardı. Bu yarıya Washington’u çıkarıp Ceyhun’la başlamaktı. Ama yapmadı. Ve Fenerbahçe ikinci devrenin ilk bölümünde çok ciddi tehlikeler yaşadı. Sonra Ortega’nın kırmızı kart görmesiyle Ceyhun girdi ve sayısal eksikliğe rağmen Fenerbahçe farka gitti. Kısacası Lorant’ın yapamadığı değişikliği Ortega’nın kırmızı kartı mecburen yaptırdı. Fenerbahçe’nin bu maçtaki farklı galibiyetinin yanında diğer kazancı da Yusuf oldu. 
     Fatih Terim, göz göre göre yanlışlarında ısrar ediyor. Yine üç forvetle böyle bir deplasmana başladı. Formsuz Chistian ve Pinto’da ısrar etmesi handikaplar doğruyor. İkinci devrede dört forvete döndü. Ama unutmaması gerekir ki, günün futbolunda forvet adetlerini artırmak hücum zenginliği sağlamadığı gibi takım savunmasını da arızaya uğratıyor. 
     Galatasaraylı futbolcular maç öncesi ısınırken, sahaya çıkarken ve korner, taç atarken tribünlerden sürekli yabancı madde yağdı. Bunlar Fair - Play’e son derece ters düşen hareketlerdi. Üstelik hakemin ilk anonsundan sonra ve de takım galip durumdayken bu eylemlere devam etmek, dördüncü anonsla takımı cezalı duruma sokmak hiçbir mantıkla bağdaşmaz. 
     Hakem Mustafa Çulcu zorluk derecesi yüksek maçı çok başarılı yönetti. 
     



 SPOR 








































</TEXT>
</DOC>
