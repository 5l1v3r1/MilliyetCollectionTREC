<DOC>
<DOCNO> 132200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/soneko23.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF Sabah Gazetesi'nin kiralanmasıyla ilgili çalışmalar sürüyor 
</HEADLINE>
<TEXT>

     Bankacılık Düzenleme ve Denetleme Kurumu BDDK Tasarruf Mevduatı Sigorta Fonu TMSF , Sabah Gazetesi'nin marka ve lisans haklarının Bilgin Yayıncılık A.Ş. tarafından Merkez Gazete A.Ş'ye kiralanması işlemiyle ilgili hukuksal çalışmanın halen sürdürüldüğünü bildirdi. 
     TMSF'den İMKB'ye gönderilen açıklamada, Borsa Başkanlığı'nın, Sabah Gazetesi'nin marka ve lisans haklarının kiralanmasına yönelik işlemler hakkında hukuksal girişimlerin başlatılacağına ilişkin haberler üzerine kamuoyuna duyurulmak üzere bilgi istediği belirtildi. 
     Konuyla ilgili olarak BDDK'nın resmi internet sitesinde 23 Aralık 2002 tarihinde bir basın açıklaması yayınlandığı belirtilen açıklamada, sözkonusu kiralama işleminin, Bilgin Grubu'nun TMSF'ye olan yükümlülüklerinde bir değişiklik yaratmamakla birlikte, alacaklılardan mal kaçırma amacıyla yapılan bir işlem olarak değerlendirildiğinin belirtildiği anımsatıldı. 
     Sabah Gazetesi'nin marka ve lisans haklarının Bilgin Yayıncılık A.Ş. tarafından Merkez Gazete A.Ş'ye kiralanması işlemiyle ilgili hukuksal çalışmanın halen sürdürüldüğü vurgulanan açıklamada, ''İş yoğunluğu ve işlemlerin çesitliliği nedeniyle sürekli ve düzenli bilgi verilmesi mümkün değilse de Başkanlığınızca gerek görülerek talep edildiği takdirde, Sermaye Piyasası Kanunu'nun 24. maddesi hükmü uyarınca kurumunuza bilgi verilebilecektir'' denildi. 
     Sabah Gazetesi künyesinde, İmtiyaz Sahibi Bilgin Yayıncılık A.Ş. adına Dinç Bilgin, yayınlayan ve marka lisans sahibi olarak da Merkez Gazete Dergi Basım Yayıncılık Sanayi ve Ticaret A.Ş. adına Turgay Ciner yer alıyor. 
     





</TEXT>
</DOC>
