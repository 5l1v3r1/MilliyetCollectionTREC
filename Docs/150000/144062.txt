<DOC>
<DOCNO> 144062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/ekonomi/eko04.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
YATIRIM FONLARI VE BONO 
</HEADLINE>
<TEXT>
Merkez rahatlattı ama yabancı yatırımcı sattı 
Belirsizliğin ortadan kalkması ve Merkez’in yerinde açıklamalarıyla piyasa savaşa sınırlı tepki verdi. Ancak yabancı yatırımcıların Türk tahvillerinde satışa geçmesi doları tekrar yükseltti 
     SONGÜL HATISARU 

     Bağdat’a bombardımanın başlamasına rağmen, piyasalar savaşa önce soğukkanlı tepki verdi. Merkez Bankası’nın yerinde ve zamanında açıklamaları tepkinin sınırlı kalmasında etkili oldu. Mali yardımın gelmeyeceği haberiyle tedirginliğin sürdüğü piyasalarda, savaşın başlamasıyla panik havası görülmezken, küçük yatırımcıdan dolar satışı geldi. 
     Ancak ABD’de piyasaların açılmasıyla birlikte, Türk tahvillerine yoğun satış geldi. Yabancı yatırımcının eurobond piyasasındaki yoğun satış baskısıyla eurobondlar değer yitirdi. Uluslararası piyasalarda işlem gören 30 yıllık eurobondun fiyatı 5 puanlık düşüşle 93 dolar seviyesinden 88 dolara geriledi. 
     
     Tepki alımı geldi 
     Eurobondlara gelen satışta Irak’taki petrol kuyularının bombalandığı söylentilerinin etkili olduğu belirtildi. Ancak daha sonra eurobondlara tepki alımı geldi ve 30 yıl vadeli tahvilin fiyatı 90 dolar seviyesine yükseldi. Tezkerenin Meclis’ten geçmesiyle bugün piyasa psikolojisinin daha ılımlı olması bekleniyor. 
     
     Borsa klasiği işledi 
     Piyasada tepkinin sınırlı kalmasında, savaş sürecinde Türkiye’nin rolüne bağlı olarak gündeme gelebilecek yeni yardım beklentisi etkili oldu. Savaşın tüm dünya piyasalarında olduğu gibi İMKB’de de büyük düşüşlere yol açmadı. İMKB 100 Endeksi savaşa karşın günü 293 puan düşerek 9.644 seviyesinde kapattı. Düşüşün sınırlı kalmasında en büyük etken ise bir borsa klasiği olan beklentilerin önceden satılması olarak değerlendilmeli. İkinci seanstaki gevşemede özellikle yabancı satışlarının etkin olduğu konuşuluyor. Savaş öncesinde yapılan tahminlerde borsanın 9.200’ler seviyesine kadar gevşeyebileceği beklentisi bulunuyordu. 
     
     Küçük yatırımcı sattı 
     Son iki yıldır yatırımcısına kazandırmayan dolara dün gün içinde 1 milyon 700 binin üstünde yoğun müşteri satışının geldiği görüldü. Ancak ABD piyasalarının açılmasıyla eurobondlara gelen satış dalgası kuru tekrar zıplattı. 
     1 milyon 700 binin altına gevşeyen dolar, bugün valörlü işlemlerde 30 bin lira artışla 1 milyon 730 binlere yükseldi. 
     Akşam saatlarinde bankalararası döviz piyasasının kapanmış olması nedeniyle eurobondlara gelen tepki alımının dolara yansıması gözlenemedi. Piyasada gözler bundan sonra ABD ile ilişkiler ve savaşın seyrinde olacak. 
     
Piyasanın ihale zararı 190 trilyon      Savaş ortamında birbiri ardına gelen çelişkili açıklamaların etkisiyle son üç günde yaşanan dalgalanmada kurumsal ve bireysel yatırımcaların ciddi zararlar ettiği biliniyor. Sadece iki gün önce yapılan ihalelerden kaynaklanan sistem zararı ise yaklaşık 190 trilyon lira. Türkiye’deki iç borç stoğunun çok büyük kısmı bankaların elinde bulunuyor. Faizdeki yükseliş ve dalgalanmadan en çok bankacılık sistemi etkilendi. Gün içinde dolara gelen satış dalgası bonoya da alım yönünde yansıdı. En çok işlem gören 3 Mart 2003 vadeli bonunun faizi sabahki seviyeye göre 1.5 puan düşüşle 65.58 puandan kapandı. 
     

</TEXT>
</DOC>
