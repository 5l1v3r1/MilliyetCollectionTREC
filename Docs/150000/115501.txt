<DOC>
<DOCNO> 115501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sontur28.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Bütün partiler kardeşimizdir... 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, ''Bütün partiler kardeşimizdir. Fakat CHP biraz daha fazla kardeşimizdir'' dedi. 
     Cem, YTP Hatay İl Teşkilatı'nın açılışı için geldiği Antakya'da, parti binası önünde toplanan kalabalığa hitap etti. Cem, YTP'nin hiç bir partiye benzetilmemesini istedi. 
     İşçinin, memurun, esnafın, çiftçinin ve sanayicinin can çekiştiği ortamda boş vaatlerden değil, çözümden yana olduklarını ifade eden Cem, ''Biliyorum Oyunuzu YTP'ye verirseniz ziyan olacak. YTP baraj altında kalacak diyenlerin sayısı çok büyük. Fakat biz gemileri yakarak, barajları yıkarak geliyoruz. 4 Kasım günü inşallah Türkiye YTP ile tanışacak'' diye konuştu. 
     Cem, daha sonra şunları söyledi 
     ''Bütün partiler kardeşimizdir. Fakat CHP biraz daha fazla kardeşimizdir. Bugüne kadar gerek gazetecilik yaşamımda, gerekse siyasi yaşamımda her zaman işçiye, memura, yoksula sahip çıktım. Bütün çalışmalarım bu yönde oldu. Bunları YTP programında da görmeniz mümkün. Bugüne kadar size sahiplendim, bugün sizden YTP'yi sahiplenmenizi istiyorum.'' Cem, vergi oranlarından başlamak üzere, çiftçiye verilecek prime, sanayiciye sağlanacak desteklerde AB kriterlerini dikkate alacaklarını kaydederek, ''AB sürecini biz başlattık ve bu konuda en büyük çabayı biz gösterdik. Bugün çıkmış başkaları sahipleniyor. Fakat Türkiye kimin ne yaptığını çok iyi biliyor'' dedi. 
     Daha sonra adı ve soyadı İsmail Cem olan bir yaşındaki bebeği kucağına alarak seven Cem, bebeği toplanan kalabalığa göstererek, ''Geleceğin Cem'i bu'' ifadesinde bulundu. 
     Konuşmasının ardından, izdiham nedeniyle açılışını yapacağı partini binasına ulaşamayan Cem, açılışı yapmaktan vazgeçti. 
     





</TEXT>
</DOC>
