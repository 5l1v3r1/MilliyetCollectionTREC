<DOC>
<DOCNO> 141560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/ekonomi/eko05.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsanın gözü ikinci tezkerede 
</HEADLINE>
<TEXT>

İkinci tezkere beklentisiyle hareket eden piyasada, hacimde artış sağlanamazsa dirençler çalışacaktır 
     Zeynep Candan AKTAŞ 

     Hafta sonu yapılan tezkere oylamasından hayır’ kararının çıkmasıyla İMKB 100 Endeksi bir günde 1,500 puan düşerek 10,061 puanı gördü. Piyasalardaki aşırı dalgalanmanın ardından IMF ile anlaşmaya varılan yeni paket ve ikinci tezkere beklentisi salı gününden itibaren piyasaların toparlanmasını sağladı. 
     İMKB 100 Endeksi 10,961 puandan kapanarak geçen haftaya göre yüzde 5,3 değer kaybetti. Endeksin kısa vadeli göstergeleri aşırı satım bölgelerinden toparlanarak alım sinyalleri üretirken, uzun vadeli göstergelerde satış baskısı devam ediyor. Teknik açıdan bu görünümde eğer hacimde ciddi bir artış sağlanamazsa dirençlerin güçlenmesi beklenebilir. Diğer taraftan giderek yaklaşan savaş olasılığında belirsizliklerin artması ve yurtdışı piyasalarda yaşanan düşüş İMKB’nin de bu eğilimden etkilenme olasılığını artırıyor. 
     Hafta sonu yapılacak Siirt seçimlerinden sonra yeni hükümetin kuruluş çalışmaları ve ikinci tezkerenin gündeme gelip gelmeyeceği önümüzdeki haftanın önemli gündem konuları olacak gibi görünüyor. Bu ortamda İMKB’de dirençlere duyarlı bir hareket izlenme olasılığı güçlü. Önümüzdeki hafta için destekler 10,650 ve 10,300’lerde, dirençler ise 11,000 ve 11,500 seviyelerinde bulunuyor. 
     İyi haftalar dileğiyle. 
     



 EKONOMİ 
















</TEXT>
</DOC>
