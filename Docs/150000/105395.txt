<DOC>
<DOCNO> 105395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/guncel/gun10.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek dersten kalanlara müjde 
</HEADLINE>
<TEXT>

Üniversite sınavını kazanan ancak tek dersi veremedikleri için mezun olamayan öğrencilere 10 Eylül’de sınav düzenlenecek 
     ANKARA Milliyet 

     Milli Eğitim Bakanı Necdet Tekin, üniversiteyi kazanan ancak tek dersten başarısız oldukları için lise mezuniyeti engeline takılan öğrencilere yönelik 10 Eylül’de "tek ders sınavı" düzenleneceğini bildirdi. Öğrenci Seçme Sınavı ÖSS sonrası yükseköğrenime yerleştirme hakkı kazanan öğrencilerden bir kısmı, tek dersten başarılı olamadıkları için liseden mezun olamama tehlikesiyle karşı karşıya kaldı. Üniversiteli olma hakkını kaybedecek bu öğrencilere bir şans tanımak isteyen Tekin de, tek ders sınavı için gerekli hazırlıkları tamamladı. Tekin, üniversiteyi kazandığı halde tek ders nedeniyle mezuniyet sorunu yaşayan öğrencilere haksızlık yapmamak için böyle bir sınav düzenleme kararı aldıklarını söyledi. Tekin, "Bu sınavlarda başarılı olan öğrencilere mezuniyet belgelerini, yükseköğretim kurumlarına kayıtların başlayacağı 12 Eylül’e kadar verebileceğiz" dedi. 
     



 GÜNCEL 




















</TEXT>
</DOC>
