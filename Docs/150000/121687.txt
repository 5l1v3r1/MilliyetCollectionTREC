<DOC>
<DOCNO> 121687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/dunya/adun.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörün Kenya safarisi 
</HEADLINE>
<TEXT>

Usame bin Ladin işaret verdi, teröristler sivil İsrail hedeflerine saldırdı 
     DIŞ HABERLER SERVİSİ 

     El Kaide lideri Usame bin Ladin’in, geçtiğimiz günlerde "sesiyle" ortaya çıkarak ABD ve İsrail’e tehditler savurmasının ardından, dün Afrika’nın doğu kıyısındaki Kenya’da iki İsrail hedefine saldırı düzenlendi. Turizm merkezi Mombasa kentinde bir İsraillinin işlettiği Paradise Oteli’ne üç intihar komandosunun bomba yüklü bir araçla düzenlediği saldırıda üçü İsrailli 15 kişi öldü, 80 kişi yaralandı. Bu olaydan beş dakika önce ise Mombasa Havaalanı’ndan kalkan İsrail charter şirketi Arkia Havayolları’na ait Boeing-757 yolcu uçağına iki Strela füzesi fırlatıldı. Ancak şans eseri füzeler 261 yolcu ve 11 kişilik mürettebat taşıyan uçağı sıyırdı. El Kaide’nin düzenlediğine inanılan saldırıların, iki şahin politikacı Binyamin Netanyahu ile Başbakan Ariel Şaron’un, Likud Partisi liderliği için sandıkta yarıştığı gün gerçekleştirilmesi dikkat çekti. 
     Bütün şüpheler El Kaide üzerindeyken, ismi duyulmamış, "Filistin Ordusu" adlı bir örgüt saldırıyı üstlendiğini açıkladı. Ancak, bunun El Kaide’nin bir şaşırtmaca taktiği olabileceğinden söz ediliyor. 
     Kenya’daki saldırılar, dört yıl önce ülkenin başkenti Nairobi’deki ABD Büyükelçiliği’ne düzenlenen saldırıyı hatırlattı. El Kaide’nin 7 Ağustos 1998’de bomba yüklü bir araçla gerçekleştirdiği saldırıda 213 kişi hayatını kaybetmişti. Aynı gün, Tanzanya’da Dar-üs-Selam’da ABD Büyükelçiği’ne karşı girişilen bir başka saldırıda da 12 kişi ölmüştü. 
     
Cennet Otel’de kan banyosu 15 ölü      Mombasa’daki Paradise Oteli, sahibinin İsrailli olması nedeniyle İsraillilerin öncelikli tercihleri arasında yer alıyordu. Dün sabah da kentin olağan güneşli sabahlarından biriydi. 
     Paradise Oteli’nin resepsiyonundaysa, yeni gelen 60 İsrailli turistin kayıt işlemleri için hummalı bir faaliyet vardı. Son turistin de otele ayak basmasından sadece birkaç dakika sonra, yerel saatle 08 30’da dört çekerli bir araç hızla otelin kapısından içeri girdi. Burnunu resepsiyon masasına dayayan araç, büyük bir gürültüyle infilak etti. 3’ü İsrailli 15 kişinin ölümüne, çoğu Kenyalı 80 kişinin de yaralanmasına neden olan patlamayla 350 odalı otelin dörtte üçü harabeye döndü. Yaralılardan 3’ünün durumu kritik. 
     Otelin giriş katı, parçalanmış cesetlerle, yardım isteyen yaralılarla doluydu. Bir görgü tanığı, patlama sonrası yaşanan dehşet anlarını, "İnsanlar paramparçaydı, kolları, bacakları kopmuştu. Her şey yanmıştı" ifadesiyle tasvir etti. 
     
     Kesinlikle El Kaide’ 
     Yapılan soruşturmada, eylemin üç kişiyle gerçekleştirilen bir intihar saldırısı olduğu ortaya çıktı. İsrail’in Kenya Büyükelçisi başta olmak üzere olaydan sonra yapılan birçok açıklama, eylemin El Kaide işi olduğunu işaret ediyordu. Londra’da yaşayan ve Bin Ladin ile bağlantısından şüphelenilen İmam Ebu Hamza El Masri, 15 kişinin öldüğü Kenya’daki Paradise Oteli’ne düzenlenen saldırının arkasında kesinlikle El Kaide Örgütü’nün olduğuna inandığını söyledi. 
     
Yolcu uçağına 2 Strela füzesi      Otel saldırısından beş dakika önceyse Mombasa’dan, 261 yolcu ve 11 kişilik mürettebatla havalanan Arkia Havayolları’na ait bir Boeing-757’ye iki Strela füzesi fırlatıldı. Ancak şans eseri ısı güdümlü füzeler uçağa isabet etmedi ve böylece korkunç bir katliam yaşanmamış oldu. 
     
     Teröristler Arap’ eşk lli 
     Mombasa Polis Sözcüsü Kimgori Mwangi, "Mombasa Havaalanı’ndan yaklaşık 2 kilometre uzaklıkta 2 füzenin, yine Arap kökenli olduğundan şüphelenilen kişilerin içinde bulunduğu Pajero marka araçtan uçağa atıldığını ve füzelerin uçağa isabet etmediğini" söyledi. 
     Teröristlerin hedeflediği uçağın pilotu Rafi Marek, ıskalayan füzeler hızla yanlarından geçerken hafif bir sarsıntı olduğunu, ardından da uzaklaşan iki beyaz hat gördüğünü söyledi. Marek, sarsıntıyı önce uçağa bir kuşun çarptığı şeklinde yorumladığını açıkladı. 
     Saldırının ardından yoluna devam eden uçak, İsrail’in Tel Aviv kentindeki Ben Gurion Havaalanı’na indi. Yolcuların havaalanında bekleyen endişeli yakınları, kimsenin yaralanmadığını öğrenince derin bir nefes aldılar. 
     
Likud bürosu tarandı 8 ölü      İsrail’in kuzeyindeki Beyt Şean’da Likud Partisi seçim bürosuna otomatik silahlar ve el bombasıyla düzenlenen saldırıda ikisi saldırgan sekiz kişi öldü. 
     Büroya otomatik silahlarla ateş açarak bir el bombası atan saldırganlar, altı kişinin ölümüne, 3’ü ağır 35 kişinin de yaralanmasına neden oldu. Daha sonra çıkan çatışmada iki saldırgan öldürüldü. Saldırının sorumluluğunu El Aksa Şehitleri Tugayı üstlendi. Eylemin gerçekleştirildiği saatlerde, Likud Partisi, Başbakan Ariel Şaron’un zaferiyle sonuçlanan, rakibi Dışişleri Bakanı Binyamin Netanyahu ile liderlik mücadelesine sahne oluyordu. 
     
     



 DÜNYA 











</TEXT>
</DOC>
