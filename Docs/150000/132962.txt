<DOC>
<DOCNO> 132962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sonspo37.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'un sambacıları ikinci yarıdan umutlu... 
</HEADLINE>
<TEXT>

     Bursaspor'un Brezilyalı oyuncuları Neres Junior ve Gomes Glauber, yeşil-beyazlı takımın ligin ikinci yarısında çıkışa geçeceğini iddia ettiler. 
     Antrenmanın ardından düzenlenen basın toplantısında ilk olarak söz alan Glauber, takım arkadaşlarını tanımaya başladığını, uyum sorununu aştıktan sonra Bursaspor'a çok daha fazla faydalı olabileceğini söyledi. 
     Bursaspor'a başarılı olmak ve takımı daha iyi yerlere getirmek için geldiğini anlatan Glauber, ''Her geçen gün gerçek performansıma biraz daha yaklaşıyorum. Takıma yavaş yavaş alışıyorum. Lig başına kadar hazır olacağım. Sahada herkes ne kadar kaliteli bir futbolcu olduğumu görecek'' dedi. 
     Glauber, yeşil-beyazlı forma altında ilk kez çıktığı Mustafakemalpaşaspor maçına da değinerek, 4 günlük antrenmanlı olmasına karşın, iyi bir performans sergilediğine inandığını ifade etti. 
     Neres Junior da Bursaspor'u çok sevdiğini ve yeşil-beyazlı formayı uzun yıllar giymek istediğini belirtti. 
     Kamp döneminin çok iyi geçtiğini ifade eden Junior, yaşanan şanssızlıklar nedeniyle ilk yarıyı istedikleri yerde bitiremediklerini, ancak ikinci yarıda Bursaspor'un hak ettiği yeri alacağını kaydetti. 
     Junior, Teknik Direktör Erdoğan Arıca'nın kendisini defansta oynatmasına ilişkin olarak da ''Benim için önemli olan takımıma faydalı olmak. Hocam nerede isterse orada oynarım. Yer ayrımım yok. Defans, orta saha veya forvet, nerede görev verilirse, en iyisini yapmak için elimden geleni yaparım'' diye konuştu. 
     





</TEXT>
</DOC>
