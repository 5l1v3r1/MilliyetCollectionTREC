<DOC>
<DOCNO> 106148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sontur14.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendisini evden atmak isteyen kayınvalidesini bıçakladı... 
</HEADLINE>
<TEXT>

     Gaziantep'te, eşinin bir süre önce terketmesinin ardından evinden atılmak istenilen genç kadın, tartıştığı kayınvalidesini bıçaklayarak öldürdü. 
     Alınan bilgiye göre, Eyüp Gün 28 ile 5 yıllık evliliğini 1 yıl önce noktalayan Nurgül Gülpınar 22 , ayrılmasına rağmen 3 yaşındaki kızıyla 60. Yıl Mahallesi 54 Nolu Sokak'taki 1 Nolu evde kalmaya devam etti. 
     Yeniden evlenen eski eşinin ve kayınvalidesinin baskılarına rağmen evden ayrılmayan Nurgül Gülpınar, eski eşinin yeni eşiyle beraber evden ayrılması üzerine kayınvalidesi Asiye Gün ile gerginlik yaşadı. 
     Bu sabah kalktığında eşyalarının kayınvalidesi tarafından dışarı konulduğunu, kayınpederi Mehmet Gün'ün de nakliye aracı çağırmaya gittiğini öğrenen Gülpınar, Asiye Gün ile tartıştı. Gün'ün hakaret etmesi üzerine, eşyalarının arasında bulunan bıçağı alan Gülpınar, 55 yaşındaki kayınvalidesini çeşitli yerlerinden bıçakladı. Gülpınar, daha sonra olay yerine gelen polise teslim oldu. 
     
     ''ÇARESİZDİM'' 
     Emniyet Müdürlüğü'nde ilk ifadesini veren Gülpınar'ın, ''çaresizdim'' dediği öğrenildi. 
     Eski eşi Eyüp ile ayrılmasının ardından, ailesi olmadığı için başka eve taşınamadığını, dayak ve kötü sözlere rağmen evde kalmaya devam ettiğini ve çaresizlik içinde kıvrandığını söylediği bildirilen Gülpınar'ın, şu ifadeyi verdiği kaydedildi ''Mutlu bir evliliğimiz vardı, ancak kayınvalidem hep müdahale etti. Daha sonra kocam bir çocuğumla beni bırakıp başka birisiyle evlendi. O da ikinci karısının ailesinin baskıları ile karşılaşınca Gaziantep'ten ayrıldı. Gideceğim yerim olmadığını, burada yaşamak istediğimi defalarca onlara söyledim. 
     Ama beni anlayışla karşılamadılar. Bu sabah kalktığımda eşyalarımın kapı önüne konulduğunu gördüm. Daha sonra kayınvalidem bana hakaretlerde bulundu, git ne yaparsan yap, istersen kendini sat deyince kendimden geçtim, elime geçirdiğimi bıçakla onu öldürdüm. Pişman değilim.'' 
     





</TEXT>
</DOC>
