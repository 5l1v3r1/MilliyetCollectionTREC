<DOC>
<DOCNO> 108745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sontur29.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ve Erbakan'ın hukuki geçmişleri... 
</HEADLINE>
<TEXT>

     YSK'nın AK Parti Genel Başkanı Recep Tayyip Erdoğan, kapatılan RP'nin Genel Başkanı Necmettin Erbakan, eski HADEP Genel Başkanı Murat Bozlak ve eski SDP Genel Başkanı Akın Birdal hakkında verdiği milletvekilliği adaylığının reddine ilişkin kararı uzun hukuki bir geçmişe dayanıyor. 
     Erdoğan, Erbakan, Bozlak ve Birdal, hakkındaki hukuki süreç şöyle gelişti 
     Erdoğan, Siirt'te katıldığı bir mitingde yaptığı konuşmanın ardından yargılandığı Diyarbakır 3 No'lu DGM'de TCK'nın 312. maddesine göre ''halkı kin ve düşmanlığa tahrik ettiği'' gerekçesiyle 10 ay hapis cezasına çarptırılmış'', bu ceza Yargıtay 4. Ceza Dairesi'nce onanarak kesinleşmişti. 
     Erdoğan, TCK'nın 312. maddesi 2 fıkrasında yapılan değişikliğin ardından Diyarbakır 3 No'lu DGM'ye başvurarak ''suçun ortadan kalktığını'' öne sürmüş ve adli sicil kaydının silinmesini istemişti. Diyarbakır 3 No'lu DGM, bu istemi reddedince, Erdoğan'ın avukatları Diyarbakır 4 No'lu DGM'ye başvurmuşlardı. 4 No'lu DGM talebi kabul ederek, Erdoğan'ın sabıka kaydını silmişti. Ancak, Yargıtay 8. Ceza Dairesi, Diyarbakır 3 No'lu DGM'nin kararının ''temyizi kabil'' bir karar olduğunu kabul ederek, Diyarbakır 4 No'lu DGM'nin verdiği kararı ''yok hükmünde'' saymış ve 3 No'lu DGM'nin Erdoğan'ın adli sicil kaydının silinmemesine ilişkin kararını onamıştı. 
     
     ERDOĞAN'IN GENEL BAŞKANLIĞI 
     Erdoğan, AK Parti kurucu üyesi olarak Genel Başkanlığa getirilince, Yargıtay Cumhuriyet Başsavcısı Sabih Kanadoğlu, ''Erdoğan'ın TCK'nın 312. maddesinden mahkum olduğunu, bu nedenle kurucu üye ve kurucu genel başkan olamayacağını'' öne sürerek Anayasa Mahkemesi'ne başvurmuştu. Anayasa Mahkemesi, Erdoğan'ın kurucu üyelikten çıkarılması için AK Parti'ye ihtar verilmesine karar vermiş ve Erdoğan'ın kurucu üyelikten çıkarılması için 6 ay süre tanımıştı. 
     Bu süre, 19 Ekim 2002'de dolacak. 
     
     ERBAKAN'IN DURUMU 
     Kapatılan RP'nin Genel Başkanı Necmettin Erbakan, Bingöl'de yaptığı bir konuşma nedeniyle TCK'nin 312. maddesinin 2. fıkrasından 10 ay hapis cezasına çarptırılmış, ancak bu ceza Şartla Salıverilme Yasası uyarınca ertelenmişti. Erteleme kararı veren Diyarbakır 1 No'lu DGM, aynı kararında Erbakan'ın adli sicil kaydını da silmişti. Bu karara Diyarbakır DGM Cumhuriyet Başsavcılığı'nın 20 ay sonra yaptığı itiraz 7 günlük süresi içinde yapılmadığı için Diyarbakır 2 No'lu DGM tarafından reddedilmişti. Ancak, Adalet Bakanlığı bu kararın yazılı emir yoluyla bozulması istemiyle Yargıtay'a başvurmuştu. Yargıtay 8. Ceza Dairesi, dün verdiği kararda Diyarbakır 1 No'lu DGM'nin adli sicilin silinmesine ilişkin kararını oy birliğiyle bozmuştu. 
     
     KANADOĞLU'NUN İTİRAZI 
     Bütün bu süreç devam ederken Kanadoğlu hem Erbakan'ın hem de Erdoğan'ın milletvekili adayı olamayacağını belirterek, YSK'ya ihtar yazısı göndermişti. 
     Kanadoğlu, aynı zamanda Erbakan'ın bağımsız milletvekili adaylığı için başvurduğu Konya İl Seçim Kurulu'na da ihtarname göndermişti. Konya İl Seçim Kurulu da Erbakan'ın milletvekili adayı olamayacağına karar vermişti. Erbakan'ın avukatları, bu karara itiraz etmişlerdi. 
     
     BOZLAK VE BİRDAL 
     Eski HADEP Genel Başkanı Murat Bozlak ise Ankara 1 No'lu DGM tarafından Terörle Mücadele Yasası'nın 8-1 maddesi uyarınca 1 yıl hapis cezasına çarptırılmıştı. 
     Ankara 10. Ağır Ceza Mahkemesi, Bozlak hakkında ''memnu hakların iadesine'' karar vermiş, bu karar Ankara Cumhuriyet Başsavcılığı'nca temyiz edilmişti. 
     Akın Birdal ise Adana DGM ve Ankara 1 No'lu DGM kararları sonucu TCK'nın 312. maddesi uyarınca 1'er yıl, İstanbul 6 No'lu DGM'nin kararı uyarınca da Terörle Mücadele Yasası'nın 8-1 maddesi çerçevesinde 1 yıl hapis cezasına mahkum olmuştu. 
     Birdal için de Ankara 10. Ağır Ceza Mahkemesi, ''memnu hakların iadesine'' karar vermiş, bu karar da Ankara Cumhuriyet Başsavcılığı'nca temyiz edilmişti. 
     Yargıtay 9. Ceza Dairesi, memnu hakların iadesine ilişkin her iki kararı da usulden bozmuştu. 
     YSK'nın, Bozlak hakkındaki ret kararını, Terörle Mücadele Yasası'nın 8-1 maddesi uyarınca ceza aldığı için değil, aldığı ceza bir yıl olduğu için verdiği öğrenildi. 
     





</TEXT>
</DOC>
