<DOC>
<DOCNO> 117757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sondun13.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Etna, depremlerine devam ediyor... 
</HEADLINE>
<TEXT>

     İtalya'nın güneyindeki Sicilya Adası'ndaki Etna yanardağı çevresinde meydana gelen depremler panik yarattı. 
     İtalyan Ulusal Jeofizik ve Volkanoloji Enstitüsü'nden verilen bilgilerde, dün saat 19.00'dan bu sabaha kadar Etna çevresinde 5 deprem meydana geldiği, bunlardan en büyüğünün Richter ölçeğiyle 3.9 büyüklüğünde olduğu kaydedildi. 
     Bölge halkının panikten yüzünden gece uyuyamadığını açıklayan yetkililer, hiçbir can ve mal kaybının olmadığını belirtti. 
     Depremlerin merkez üssünün deniz olduğu ve 50 kilometrelik bir alanda hissedildiği kaydedildi. 
     Aktifliği sona eren Etna'nın zirvesi 2 gündür karla kaplı bulunuyor. 
     Bu arada, 31 Ekim'de Molise Bölgesi'nde meydana gelen depremlerden sonra San Giuliano di Puglia kasabasını boşaltan ve evleri hasar gördüğü için dışarıda kalan toplam 5500 kişi zor günler geçiriyor. 
     Çadır, konteynır gibi yerlerde barındırılan evsizlerin, soğuk ve yağışlı havaların başlamasıyla oldukça güç şartlar altında yaşadıkları belirtiliyor. 
     İtalya'da özel kurumlar tarafından sürekli olarak yapılan kampanyalarla depremzedelere büyük maddi destekler sağlandı. 
     İlk olarak 3 ay gibi bir sürede prefabrik evlere geçecek depremzedelerin 2 yıl içinde evlerinin tamamlanması hedefleniyor. 
     Öte yandan 26'sı çocuk 29 kişinin ölümüne yol açan San Giuliano di Puglia'daki çöken okul hakkında 1996 yılında hazırlanan bir raporda, binanın sakıncalı olduğunun yazıldığı ortaya çıktı. 
     





</TEXT>
</DOC>
