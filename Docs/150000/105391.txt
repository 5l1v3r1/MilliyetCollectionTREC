<DOC>
<DOCNO> 105391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/guncel/gun05.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzel artık Afrikalı 
</HEADLINE>
<TEXT>

Beynindeki rahatsızlık nedeniyle yıllar önce sanat hayatını sona erdiren Yüksel Uzel, iki yıldır Güney Afrika’da yaşıyor... 
     ÜMİT BEKTAŞ Johannesburg 

     Güney Afrika’nın başkenti Johannesburg, Dünya Zirvesi nedeniyle yüzlerce ülkeden konukları ağırlıyor. Zirve için kente gelen yabancılar arasında Türkler de var. Ancak Johannesburg’daki vatandaşlarımız arasında en ilgi çekici isim, Türk Sanat Müziği’nin unutulmaz seslerinden Yüksel Uzel. 
     Beynindeki rahatsızlık yüzünden müziği bırakıp dünyayı gezmeye başlayan Uzel’in yolu 1997’de Güney Afrika’ya düşmüş. Eşi İhsan Börekçioğlu’nun ticaret yapmak için geldiği bu ülkeden etkilenen Uzel, 2 yıl önce Johannesburg’a yerleşme kararı almış. Daha sonra eşinden ayrılmasına rağmen bu kararından vazgeçmeyen Uzel, "Hiç pişman olmadım. Çünkü sağlığı burada buldum" diyor. Johannesburg’a şık olduğunu söyleyen Uzel, 1.5 yıldır Türkiye’ye hiç gitmemiş. Son albümünü 1993’te yapan Uzel, müziği bırakmaktan çok üzüntü duymadığını da vurguluyor. 
     
     Yaşam İstanbul’a göre çok ucuz’ 
     Uzel’i Johannesburg’a bağlayan sadece doğal güzellikleri değil. Uzel, neden Afrika’yı tercih ettiğini şöyle anlatıyor "Burada, İstanbul’da milyarlarca lirayla sağlayamayacağınız standardı çok düşük rakamlarla kurabiliyorsunuz. Her şey çok ucuz. Yaşamak, keyifli bir hayat sürmek için büyük paralara ihtiyacınız yok." 
     Uzel, Afrika’daki ilk 2 yılını, saray yavrusu evini düzenlemeye ayırmış. Devasa bahçesi, tropikal çiçekleri ve yüzme havuzuyla dikkat çeken evde konfor hemen göze çarpıyor. Son krizle artan döviz kurlarının İngiltere ve ABD’de dil öğrenimini zorlaştırdığını gören Uzel, Türkiye’den gelecek öğrencilere Johannesburg’da İngilizce öğrenme paketleri sunacak. Öğrenciler, Uzel’in evinde kalabilecek. 
     



 GÜNCEL 




















</TEXT>
</DOC>
