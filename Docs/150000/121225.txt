<DOC>
<DOCNO> 121225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/ekonomi/eko04.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
YATIRIM FONLARI VE BONO 
</HEADLINE>
<TEXT>
İhaleden iyimserlik çıktı 
AKP iktidarının ilk ihalesinde, 2.6 katrilyonluk teklifle piyasa hükümete güvenoyu verdi. Yüzde 51.5’lik ortalama bileşik faiz oranı, faizlerde yukarı doğru gitme ihtimalini azalttı 
     SONGÜL HATISARU 

     Önceki gün Meclis’te programını okuyan AKP iktidarı piyasalardan güvenoyu aldı. Hazine olumlu piyasa koşullarından faydalanmak için açtığı 371 gün vadeli tahvil ihalesinde, yüzde 51.50 bileşikle borçlandı. Bu hafta önemli bir iç borç geri ödemesi bulunmayan ve 4.3 katrilyonluk kasım ayı iç borçlanma projeksiyonunun üzerine çıkan Hazine, buna rağmen 3 Kasım seçimleri sonrasında oluşan ortamdan faydalanmak için ihale açtı. 
     Hazine’nin, AKP’nin hükümeti devralmasından sonra yaptığı ilk iç borçlanma ihalesinde yıllık yüzde 51.5 bileşik faizle 910.3 trilyon liralık borçlanmaya gidildi. Hazine’nin dün yaptığı iç borçlanma ihalesine nominal olarak 2 katrilyon 638.4 trilyon liralık teklif geldi. Bu teklifin 1 katrilyon 390.1 trilyon liralık bölümü 65 bin 481 lira fiyattan karşılandı. 
     
     Reel faiz yüzde 20’lerde 
     İhalede yıllık basit faiz yüzde 51.72, yıllık bileşik faiz ise yüzde 51.5 olarak hesaplandı. İhaleden sonra kamu kurum ve kuruluşlarına satış yapılmadı. Dün 19.9 trilyon liralık iç borç ödemesi yapan Hazine, yarın 443.3 trilyon liralık daha ödeme yapacak. 
     MB’nin son beklenti anketinde yüzde 26.2 olarak açıklanan önümüzdeki bir yıllık enflasyon parelelinde düşünüldüğünde, yüzde 51.5 bileşikler, yüzde 20’ye yakın bir reel faizi ifade ediyor. İhaleye gelen yüksek teklif miktarında, reel faizin yüksek olması da etkili oldu. Öte yandan, 910 trilyonluk borçlanma herhangi bir itfaya karşılık yapılmadı. Bu nedenle uzun vadeli kağıtlarda reel faizin daha yüksek olması nedeniyle, kurumsal portföylerde daha kısa vadeli kağıtlarla uzun kağıtların değişmesi sözkonusu olabilir. 
     
     Talep beklenenin üstünde 
     Piyasadaki beklenti talebin 2 katrilyonun altında kalacağı yönündeydi. İhaleden çıkan faiz eğer sürprizler olmazsa faizlerin en kötü ihtimalle bu seviyelerde olacağını gösteriyor. Olumlu koşullarda faizlerin yüzde 50’nin altına gevşeme potansiyeli bu ihaleyle birlikte ortaya çıkmış görünüyor. 
     Öte yandan, piyasada belirsizlikler devam ediyor hala. AB ile ilgili gelişmeler, 9 Aralık’ta IMF’le başlayacak görüşmelerde, hükümet programında revizyon gündeme gelir mi endişeleri sürüyor. Buna rağmen, Hazine’nin düzenladiği 371 gün vadeli tahvil ihalesine 2.6 katrilyon teklif geldi. 
     
     Selen Müftüoğlu Kutevu HSBC Varlık Yönetim Müdürü 
Piyasa orta vadede olumlu      Uzun vadeli iskontolu ihaleye gelen 2.6 katrilyon liralık teklif miktarıyla, yüzde 51.5 bileşik faizin çıkması piyasanın orta vadeli beklentilerinin iyimser olduğunu gösteriyor. Belirsizliklere rağmen, olumlu beklentilerinin daha ağır bastığını görüyoruz. Profesyonel yatırımcı için 371 gün vadeli tahvil, 2003 yılı enflasyon hedeflemesine paralel olarak oldukça yüksek bir reel faize işaret ediyor. Hazine en son geçen mayıs ayında 391 gün vadeli tahvil ihalesi açmıştı. Hazine’nin doğru zamanda, doğru vadeli bir ihale açtığını düşünüyorum. İhale sonuçları, faizde geriye doğru hala gidilecek bir marj olduğunu ve piyasalarda oluşan güven havasının sürdüğünü gösteriyor. 
     
     Salim Kasap Park Raymond James Hazine Müdürü 
Yukarı gitme ihtimali zayıf      Daha önceki ihalelelerde rezervlerini güçlendiren Hazine, gelen talebin yüzde 53’nü karşıladı. Daha önceki ihalelerde karşılama oranı yüzde 70 - 80 arasında değişiyordu. İhale sonuçları, yüzde 52’nin altında bulunan faiz seviyesinin teyit edildiğini gösteriyor. Olumlu koşullarda faizlerin yüzde 50’nin altına gevşeme potansiyeli bu ihaleyle birlikte ortaya çıkmış görünüyor. 
     Kopenhag zirvesinden Türkiye’ye bir tarih verilmesi durumunda faizlerin hızla yüzde 50’lerin altına gerilemesini bekliyoruz. Yüzde 51.5 bileşik faiz oranı, içinde bulunduğumuz seviyelerden yukarı doğru gidişin ihtimalinin zayıfladığını düşünüyoruz. 
     
     Alp Keler Koç Portföy Grup Müdürü 
Yüzde 50’nin altına gelebilir      Son bir ay içerisinde faizlerde yaşanan hızlı düşüş sonrası yüzde 50 bileşik faiz seviyelerine gelindi. 371 günlük ihaleye piyasadan gelen yoğun talep, piyasalarda programa olan inancın arttığını teyit ediyor. Gelecek yılın enflasyon hedefine paralel yüksek reel getiri sağlama potansiyeline sahip bu ihale kağıdına daha çok kurumsal yatırımcılar talep gösterdi. Aralık ayındaki Kopenhag zirvesi ve yeni hükümetin IMF ile 2003 yılı programını netleştirmesi sonrasında piyasalarda belirsizlikler azalacak. Ekonomide ciddi toparlanmanın yaşandığı bu dönemde gelebilecek olumlu haberler sonucunda uzun vadeli faizlerde yüzde 50 seviyelerinin altını görmemiz mümkün. 
     

</TEXT>
</DOC>
