<DOC>
<DOCNO> 114987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/spor/spo02.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
BURASI KADIKÖY 
</HEADLINE>
<TEXT>

Fenerbahçe Teknik Direktörü Lorant’ın, pazartesi günü yapılan antrenmandan haberi olmadığı ortaya çıktı. Oğuz Çetin ise yönetime "Hiçbir konuda yetkim yok. Bana hesap sormayın" dedi 
     YUSUF KOBAL 

     Takım tepki verdi 
     ADANASPOR maçından sonra oyuncularına iki gün izin veren Fenerbahçe Teknik Direktörü Lorant’ın yönetimin isteği üzerine pazartesi günü yapılan antrenmandan haberi olmadığı ortaya çıktı. Tatilini yarıda bırakmayan ve İstanbul’a salı günü dönen Alman hoca, kondisyona dayalı ağır bir program uygulamaya kalkınca Sarı - Lacivertli futbolcuların tepkisiyle karşılaştı. 
     
     Oğuz Çetin’e sordu 
     LORANT, "Hocam daha dün akşam koştuk, yine mi koşacağız" diye isyan eden oyuncularına "Ne antrenmanı, dün izinli değil miydiniz. Kim koşturdu sizi" karşılığını verdi. Alman hoca bunun üzerine tempoyu hafifletti ve Oğuz Çetin’den konuyla ilgili bilgi aldı. Bu arada gelişmelerden rahatsız olan Çetin’in yönetimle özel bir görüşme yaptığı ve sıkıntılarını aktardığı belirtildi. 
     
     Beni suçlamayın’ 
     ÇETİN, yöneticilere, "Yetkim yok, sorumluluğum var. Bana başarısız olduğumuzda hesap sormayın" diyerek hem Lorant’ın taktik ve oyuncu seçimine, hem de Abdullah ile Oktay’ın kadro dışı bırakılmasına karşı çıktı. Çetin, istifa etmeyi asla düşünmediğini söyleyip "İşler kötü giderse beni suçlamayın. Fenerbahçe’nin hepimize ihtiyacı var. Yüzüstü bırakmak istemiyorum" dediği öğrenildi. 
     
Revivo, Ada yolcusuYönetimden yeni sözleşme için "Ocak ayını bekle" yanıtı alan İsrailli yıldız, kulüp aramaya başladı. Revivo, ilk tercihini de İngiltere olarak belirledi 
     Menajerler devrede 
     FENERBAHÇE ile yeniden sözleşme yapmak isteyen ancak henüz yanıt alamayan Revivo, İngiliz kulüpleri ile temasa geçti. İsrailli oyuncunun yönetimden olumsuz bir teklif gelmesi halinde futbol yaşamını Ada’da sürdürmeyi planladığı öğrenildi. Menajerlerini devreye sokarak sezon sonunda serbest kalacağı için kulüp arayan Revivo teklifleri şimdiden değerlendirmeye başladı. 
     
     İlginç iddia 
     İSRAİLLİ oyuncu aynı zamanda Fenerbahçe’deki iki yıllık performansını da çıkarttı. Tüm maçların istatistiklerini inceleyen Revivo, kadroda olmadığı karşılaşmalarda takımın puan kaybettiğini savundu. Bu arada İsrailli yıldız, Türkiye’de başka takımın formasını kesinlikle giymeyeceğini söyledi, "Servet verseler gitmem" diye konuştu. 
     
Taraftar onaylamadı      TEKNİK Direktör Lorant’ın isteği üzerine Abdullah ve Oktay’a verilen süresiz kadro dışı bırakılma cezasını taraftarlar doğru bulmadı. "Fenerhaber.com" adlı internet sitesinde düzenlenen ankette, taraftarların yüzde 80.45’i kararın yanlış olduğunu belirttiler. Bu arada iki futbolcuya Kocaelispor talip oldu. 
     
Ortega coşkusu      SARI - Lacivertli takımın yıldız oyuncusu Ariel Ortega, Genç Fenerbahçeliler Derneği’ni ziyaret ederek taraftarlarla birlikte oldu. Büyük sevgi gösterileriyle karşılanan Arjantinli oyuncu taraftarlarca omuzlara alınırken, dernek yöneticileri tarafından plaket verildi. Daha sonra Ortega, kendisi için hazırlanan pastayı kesti. 
     SORULARI da yanıtlayan yıldız oyuncu, "Dünyada olduğu gibi Türkiye’de de büyük bir derbi var. İstanbul’a geldiğimde bana Galatasaray maçının önemini anlattılar. Bizim tek amacımız var, o da bu maçı kazanmak. Biz biraz da futbolumuzu geliştirir, daha iyi oynamaya başlarsak, her şey çok daha güzel olacak" dedi. 
     
Rapajc boş durmuyorAlacaklarını tahsil etmek için FIFA’ya başvuran yıldız oyuncu, Hırvat Futbol Federasyonu’nu da devreye soktu 
     Sözleşme istendi 
     YÖNETİMLE barış sağlayan ve takıma girme sinyalleri yakan Rapajc alacaklarını kurtarmak için Hırvat Futbol Federasyonu’na da başvurdu. Sarı - Lacivertli kulübü bir süre önce FIFA’ya şikayet eden yıldız oyuncunun bu girişimi sonrası Hırvatlar, Türkiye Futbol Federasyonu’na başvurarak Rapajc ile yapılan sözleşmenin aslını istediler. 
     
     Yönetim dikkatli 
     HIRVAT Futbol Federasyonu Rapajc’in hakkını aramak için devreye girerken, Fenerbahçe, bu futbolcunun bütün alacaklarını tahsil ettikten sonra serbest kalmaması için harekete geçti. Bu konuda yönetici Sadettin Saran’ı görevlendiren Sarı - Lacivertli yönetim, "Hukuki girişimleri acele başlatalım. Sorun çıkmasın" talimatını verdi. 
     
Dostluk adımı      YORGO KIRBAKİ 

     İSTANBUL’DA 31 Ekim’de oynanacak Fenerbahçe - Panathinaikos maçı öncesi "Sarı Lacivertliler Derneği" büyük bir jestte bulundu. Atina’ya giden dernek başkanı Ahmet Aksoy, Panathinaikos yönetimine maçtan bir gün önce 50 - 100 arasında Yunanlı taraftarı ağırlamayı önerdi. Programa göre Yunanlı taraftarlara tekneyle boğaz turu yapılacak, Büyükada’da Aya Yorgi kilisesi ziyaret edilecek ve akşam da İstanbul’daki bir Rum tavernasında yemek verilecek. 
     
     



 SPOR 






























</TEXT>
</DOC>
