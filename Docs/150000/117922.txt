<DOC>
<DOCNO> 117922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/spor/spo04.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih’in fetih listesi 
</HEADLINE>
<TEXT>

Trabzon’un yıldız golcüsü, öncelikli hedeflerinin şampiyonluk olduğunu, bu olmazsa Şampiyonlar Ligi’ni istediklerini söyledi 
     Aybaba’ya yanıt 
     KARADENİZ ekibinde gösterdiği başarılı performans ve attığı gollerle dikkati çeken Fatih Tekke, çıtayı yükseltmek gerektiğini söyledi. Teknik Direktör Samet Aybaba’nın, UEFA Kupası’nı hedeflediklerine ilişkin açıklamanın aksini savunan Fatih, "Öncelik UEFA olamaz. Ligdeki diğer takımların bizden üstün bir yanı yok. Oynanan futbol bakımından onlardan daha ilerideyiz. Şampiyonlar Ligi’nde mücadele etmek istiyoruz" diye konuştu. 
     
     Üç büyüklere çattı 
     TRABZONSPOR’DAKİ dayanışma ruhunun başarıyı getirdiğini belirten Fatih Tekke, ligde zirveye çıkmak için vargüçleriyle mücadele vereceklerini ifade etti. Golcü futbolcu, "Şampiyonluk için çalışacağız. Bu olmazsa, sezon sonunda Şampiyonlar Ligi’ne gidebileceğimiz bir yerde ligi tamamlamak istiyoruz. Bu hedefler yine tutmazsa UEFA’yı düşünürüz. Kaldı ki Galatasaray, Fenerbahçe ve Beşiktaş’ın oynadığı futbol da ortada" dedi. 
     
     Trabzonspor tarih peşinde 
     GÖZTEPE maçının saatini bekleyen Trabzonspor, rakibini yenmesi halinde 7 yıl aradan sonra ilk kez beş maç üst üste galip gelecek. Bordo - Mavililer, 1995 - 96 sezonunun 4. haftasından itibaren beş maçlık seri yakalamıştı. Teknik Direktör Samet Aybaba, kazandıkça sorumluluklarının arttığını, Göztepe maçında işi sıkı tutmaları gerektiğini söyledi. 
     
     Ağaoğlu’nun Sümer şartı 
     TRABZONSPOR’DA 15 Aralık’taki kongreyle ilgili çalışmalar hızlandı. Başkan Yardımcısı Ahmet Ağaoğlu’nun, Özkan Sümer’le yola devam etmek için çeşitli şartlar öne süreceği iddia edildi. Ağaoğlu’nun yönetime girecek isimlerin birlikte tesbit edilmesi, başkandan sonraki en yetkili isim olması gibi istekleri bulunduğu öğrenildi. 
     



 SPOR 

























</TEXT>
</DOC>
