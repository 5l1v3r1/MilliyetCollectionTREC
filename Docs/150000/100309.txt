<DOC>
<DOCNO> 100309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/soneko08.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
POAŞ hisseleri 2 gün sonra el değiştiriyor... 
</HEADLINE>
<TEXT>

     Özelleştirme İdaresi Başkanlığı ÖİB portföyündeki Petrol Ofisi A.Ş'nin POAŞ yüzde 25.83 oranındaki hisselerinin İş Doğan Petrol Yatırımları A.Ş'ye satışının 8 Ağustos tarihinde gerçekleşmesi planlanıyor. 
     İş Yatırım Menkul Değerler A.Ş., POAŞ'ın 12 trilyon 917 milyar 56 milyon 150 bin lira nominal değerli hisse senetlerinin Özelleştirme İdaresi Başkanlığı tarafından İş Doğan Petrol Yatırımları A.Ş'ye beher hisse 30 bin lira fiyattan 8 Ağustos tarihinde İMKB Toptan Satışlar Pazarı'nda satışı için dün İMKB'ye başvurdu. 
     İş Doğan Petrol Yatırımları A.Ş., söz konusu A grubu hisse senetlerinin, İMKB Toptan Satışlar Pazarı'nda İMKB kuralları çerçevesinde satın alınacağını bildirdi. İş Doğan'dan Borsa'ya gönderilen açıklamada, işlemin 8 Ağustos tarihinde gerçekleşmesinin planlandığı duyuruldu. 
     Bu arada, Başbakanlık Özelleştirme İdaresi Başkanlığı da Borsa'ya gönderdiği açıklamada, Özelleştirme Yüksek Kurulu'nun 16 Temmuz 2002 tarihli kararı çerçevesinde hazırlanan Hisse Satış Sözleşmesi'nin, ÖİB ve İş Doğan Petrol Yatırımları A.Ş. arasında 31 Temmuz 2002 tarihinde imzalandığı, söz konusu hisselerin İMKB Toptan Satışlar Pazarı'nda satışına ilişkin başvuru ve gerekli işlemlerin yapılması hususunda İş Yatırım Menkul Değerler A.Ş'nin dün itibariyle talimatlandırıldığını bildirdi. 
     
     YÜZDE 51 HİSSESİ 2 YIL ÖNCE SATILDI 
     POAŞ'da bulunan yüzde 51 oranındaki kamu hissesi, 21 Temmuz 2000 tarihinde İş Doğan Petrol Yatırımları A.Ş'ye, toplam 1 milyar 260 milyon dolar karşılığında peşin olarak satıldı. Geçtiğimiz Mart ayında şirket hisselerinin yüzde 16.5 oranındaki bir bölümü daha halka arz edilerek, şirketteki kamu payı yüzde 25.8'e geriledi. 
     Bu halka arz sırasında POAŞ hisseleri, yurtiçi küçük yatırımcıya 26 bin 400 lira, yurtiçi büyük yatırımcı ve kurumsal yatırımcıya 28 bin 800 lira ve yurtdışı kurumsal yatırımcıya 30 bin lira fiyat ile satıldı. 
     Petrol Ofisi'nde kalan yüzde 25.8 oranındaki kamu hissesinin İş Doğan Petrol Yatırımları A.Ş'ye satışının, geçtiğimiz Mart ayında Petrol Ofisi A.Ş'nin halka arzında uluslararası yatırımcılara uygulanan ''30 bin lira'' fiyat üzerinden yapılması kararlaştırıldı. 
     Özelleştirme Yüksek Kurulu'nun kararı uyarınca, satılan hisse miktarının büyüklüğü dikkate alınarak ilk ödeme yüzde 30 peşin olarak hisselerin tesliminde, izleyen ödemeler ise peşin ödeme ile aynı tarihlerde olmak üzere 3 yılda yüzde 20, yüzde 30 ve yüzde 20 olarak yapılacak. 
     Kalan tutara, yıllık Tüketici Fiyat Endeksi artışı üzerinde artışın yüzde 5'i oranında ilave yaparak 12 aylık TÜFE x 1.05 bulunacak oranda faiz uygulanacak. Uygulanacak dönem olarak, satışın gerçekleştiği aydan önceki aydan başlayarak 12 aylık dönem dikkate alınacak. 
     Ödenmeyen tutarlar için, teminat olarak kalan borca karşılık gelen nominal hisse tutarının yüzde 10 fazlası oranında hisse teminat olarak alınacak ve herhangi bir ödememe durumunda, söz konusu yüzde 10 fazla tutarla birlikte teminata konu toplam hisselerin satış yetkisi ÖİB'e verildi. 
     POAŞ hisseleri, dünkü 2. seansı 28 bin 500 lira fiyatla kapatmıştı. 
     





</TEXT>
</DOC>
