<DOC>
<DOCNO> 110107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/siyaset/asiy.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
82 yaşındaki komünist, en yaşlı milletvekili adayı 
</HEADLINE>
<TEXT>
Seçilirsem Meclis’i gençleştireceğim 
Türkiye Komünist Partisi’nin yaşayan en yaşlı üyesi Rasih Nuri İleri, İstanbul 2. bölge birinci sıradan adaylığını koydu. Oğlu da aynı bölgeden 12. sıra adayı oldu 
     ÖNAY YILMAZ İstanbul 

     Türkiye’nin 1920’de kurulan en eski partisi Türkiye Komünist Parti’yle yaşıt olan ve "TKP’nin beyni" olarak bilinen Mehmet Rasih Nuri İleri, 3 Kasım seçimlerine, "en yaşlı milletvekili adayı" olarak oğlu Mustafa Suphi Nuri İleri’yle birlikte hazırlanıyor. 
     TKP’nin İstanbul 2. bölge birinci sıradan milletvekili adayı olan babadan ve doğuştan komünist İleri, aynı bölgenin 12. sırasından aday oğlu Haluk Yurtsever’le birlikte TKP’yi ve düşüncelerini anlattı. 
     Türk sosyalistlerinin öncülerinden biri ve Abidin Paşa’nın torunu 82 yaşındaki İleri, Meclis’e girip iktidar yetkisini elde ettiği takdirde, ilk olarak 65 yaşın üzerindekilerin Meclis’e girmelerini engelleyecek yasa çıkarmak istediğini söyledi. 
     İleri, oğluna, TKP lideri Mustafa Suphi’ye olan sempatisinden dolayı aynı adı verdiğini belirtirken, oğul İleri de, bu isimden onur duyduğunu ve övünçle taşıdığını söyledi. Oğul İleri, "Benim yazarlık adım Suphi Nuri İleri’dir. Yani dedemin adını kullanıyorum. Partili olarak ise Mustafa Suphi’yi kullanıyorum" dedi. 
     "Doğuştan Müslüman nasıl olunuyorsa ben de öyle komünist doğdum" diyen Rasih Nuri İleri, "Babam da komünistti, Bolşevik İşçi Partisi’ndendi. İstanbul tramvay grevlerini idare etmişti. Yani dönemin etkisi ve babadan gelen bir yanı var" diye konuştu. 
     Komünizmden vazgeçenlerin, bilmeden bu fikre sahip olduklarını söyleyen İleri, "Komünizm, kapitalizmin silahlarının güçlü olması yüzünden başarılı olamadı" şeklinde konuştu. 
     İleri, komünizmin yaşama geçirilebilirliği olduğunu, hayal peşinde koşmadıklarını belirterek, TKP’nin seçim şansını da şöyle yanıtladı 
     "Seçimlere 23 parti katılıyor. Ancak bu kadar partiden barajı aşacağını söyleyen iki parti var. Biz nasıl aşacağız değil, Çiller, Yılmaz, Ecevit nasıl aşacak " 
     



 SİYASET 













</TEXT>
</DOC>
