<DOC>
<DOCNO> 144297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sonspo05.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor, Malatya'ya gitti... 
</HEADLINE>
<TEXT>

     Adanaspor, deplasmanda yapacağı Malatyaspor maçından galibiyet elde ederek rahatlamak istiyor. 
     Adanaspor Kulübü İdari Menajeri Erdoğan Yılmaz, son haftalardaki başarılı oyunlarını Malatyaspor karşısında da sergilemek istediklerini ve kazanmaktan başka düşüncelerinin bulunmadığını söyledi. 
     Malatyaspor karşılaşmasının zor geçeceğini belirten Yılmaz, Denizlispor galibiyetiyle sporculara güven geldiğini ve zoru başaracaklarını ifade ederek, şunları kaydetti 
     ''Malatyaspor, bizden çok iyi bir takım değil. Sporcularımızın moralleri yerinde. Deplasmandan mutlaka puanlarla dönerek rahatlamak ve tırmanışımızı sürdürmek istiyoruz. 
     Sakat ve cezalı sporcuları hiçbir zaman mazeret olarak göstermedik. Yerlerine oynayacakların da aynı başarıyı göstereceklerinden eminiz. Malatyaspor'u yenecek güçteyiz.'' Gaziantepspor karşılaşmasında kırmızı kart görerek 3 maç ceza alan İbrahim için Tahkim Kurulu'na başvurduklarını hatırlatan Yılmaz, ''Cezası 2 maça düştü. Ancak, yine de İbrahim'den ve sakatlıkları süren Simeonov ile Halilagiç'ten bu maçta yararlanamayacağız'' diye konuştu. 
     





</TEXT>
</DOC>
