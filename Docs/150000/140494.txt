<DOC>
<DOCNO> 140494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sondun03.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kör İmam'ın oğlu Esadullah da Pakistan'da yakalandı... 
</HEADLINE>
<TEXT>

     New York'taki Dünya Ticaret Merkezi'nin 1993'te bombalanmasına karışmak suçundan ömür boyu hapis cezası verilen Mısırlı ''Kör İmam'' Muhammed Ömer Abdülrahman'ın oğlunun da Pakistan'da yakalandığı açıklandı. 
     Amerikalı yetkililer, geçen Cumartesi günü Ketta kentinde yakalanan Esadullah'ın 11 Eylül saldırılarından önce Afganistan'da silahlı eğitim kampı yönettiğini belirtirken, Pakistan yetkilileri, Esadullah'ın yakalanmasının El Kaide üst düzey yetkililerinden Halid Şeyh Muhammed'in yakalanmasını sağladığını belirttiler. 
     Halen ABD'de hapiste bulunan ''Kör İmam''ın başka bir oğlu da 2001 yılında Afganistan'da yakalanmıştı. 
     Esadullah'ın El Kaide terör örgütünün üst düzeydeki, Şeyh Muhammed'in de bir alt düzeydeki yetkililerden olduğu kaydedildi. 
     
     BUSH 
     Bu arada, ABD Başkanı Bush, Muhammed'in yakalanmasının ülkesinin terörle mücadeledesinin başarılı olduğunu gösterdiğini ileri sürerek, El Kaide terör örgütünü, çökertilinceye kadar takip etme sözü verdi. 
     Bush, ABD'nin bütün yörelerinden gelen 14 yerel gazetenin muhabirleriyle dün yaptığı görüşmede, Muhammed'in Amerika'ya saldırılar konusunda El Kaide'nin ''en üst düzey generali'' olduğunu söyledi. 
     Muhammed ile birlikte, 11 Eylül saldırılarının finansörü olan bir kişinin de yakalandığı, ancak bu kişinin uyruğunun henüz belirlenemediği kaydedildi. 
     Amerikalı yetkililer tarafından El Kaide'nin kullandığı gizli evler ve sığınaklar hakkında sorgulanan Muhammed'in evinde ele geçirilen belgeler, bilgisayarlar ve cep telefonlarının incelenmesinden El Kaide hakkında önemli bilgi elde edildiği de kaydedildi. 
     El Kaide lideri Usame bin Ladin ve yardımcısı Eyman El Zevahiri'den sonra örgütün en üst düzey adamı olduğu belirtilen Muhammed'in, 11 Eylül saldırılarını organize ettiği, 1995'de bir yolcu uçağını havaya uçurma ve CIA merkezine 11 Eylül benzeri uçakla intihar saldırısı planladığı, 1993'de Dünya Ticaret Merkezi'nin bombalanmasının yanı sıra geçen Nisan'da 19 kişinin ölmesine yol açan Tunus'ta bir sinagogun bombalanmasını planladığı ileri sürülüyor. 
     Yetkililer, Muhammed'in 11 Eylül saldırılarından sonra yardımcılarını en az iki kez ABD'ye göndermeye çalıştığından da şüpheleniyor. 
     
     PEARL'ÜN ÖLDÜRÜLMESİ 
     Öte yandan, Halid Şeyh Muhammed'in Pakistan'da kaçırıldıktan sonra başı kesilerek öldürülen Wall Street Journal muhabiri Daniel Pearl'ün katili olabileceği ileri sürüldü. 
     Pakistanlı bir istihbarat yetkilisi, geçen yıl Mayıs ayında yetkilileri Pearl'ün gömüldüğü yere götüren 3 Pakistanlıdan birinin, Muhammed'i Pearl'ü öldürmekle suçladığını ileri sürdü. 
     Pearl, 23 Ocak 2002'de Pakistan'da kaçırılmış ve daha sonra öldürülmüştü. 
     Daniel Pearl'ün öldürülmesiyle ilgili davada Pakistanda yargılanan Ahmed Ömer Said Şeyh ölüm, öteki 3 kişiyi de ömür boyu hapse mahkum olmuş, ancak bu kişilerin hiçbiri Pearl'ü doğrudan öldürmekle değil, kaçırma ve öldürme olayını organize etmekle suçlanmışlardı. 
     





</TEXT>
</DOC>
