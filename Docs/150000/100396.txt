<DOC>
<DOCNO> 100396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sontur36.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AP üyesi Sakellarıou "AB Türkiye'ye yeni koşullar öne sürmüyor" 
</HEADLINE>
<TEXT>

     Avrupa Parlamentosu AP üyesi Jannis Sakellariou, AB'nin Türkiye'ye diğer adaylardan farklı davranması ve yeni koşullar öne sürmesinin söz konusu olmayacağını söyledi. 
     ''AB Haber'' adlı internet sitesine özel demeç veren Sakellariou, TBMM'de uyum yasalarının kabulünden sonra, AB-Türkiye ilişkilerinde başlayan yeni süreci değerlendirdi. 
     AP'deki Sosyalist Grubun Dış İlişkiler Koordinatörü ve Dışişleri, İnsan Hakları ve Güvenlik Komisyonu üyesi Sakellariou, AB uyum yasaları paketinin kabulünden sonra, AB'nin Türkiye'ye diğer adaylardan farklı davranması ve yeni koşullar öne sürmesinin söz konusu olmayacağını vurgularken, ''Türkiye'ye ayrımcılık uygulanmasını kabul etmeyiz'' diye konuştu. 
     ''Türkiye'nin AB uyum yasalarını Meclis'ten bu kadar geç geçirmesini şaşkınlıkla karşıladığını'' söyleyen Sakellariou, şöyle konuştu 
     ''2000 yılının Mart ayında Başbakan Bülent Ecevit başta olmak üzere üst düzey yetkililerle temaslarda bulunduk. Sosyalist Grup Başkanı Crespo başkanlığındaki bir heyetle gittiğimiz Ankara'da siyasi liderler ve Yargıtay Başkanı Sami Selçuk ile bir araya geldik. Onlara zaman kaybetmeden bir an önce AB reformlarını çıkarın çağrısında bulunduk. Ancak anlaşılmayan nedenlerden ötürü zaman kaybedildi. Reformlar konusunda bu kadar beklenmemeliydi. Ankara'daki Türk yetkililer eğer bizleri dinleselerdi, şimdi Türkiye AB ile müzakere masasına oturmuş olacaktı.'' TBMM'de kabul edilen AB paketini ''çok önemli bir adım'' olarak gördüğünü belirten Sakelleriou, ''Bu değişiklikleri ayrıntılı olarak incelemedik, henüz elimize yapılan reformlarla ilgili belgeler ulaşmadı. Eğer Kopenhag Kriterleri karşılanmışsa müzakereler başlatılmalı'' diye konuştu. 
     AB'nin Türkiye için yeni koşullar öne sürebileceği yönündeki görüşlere katılmadığını ifade eden Sakellariou, ''Kimse böyle bir şey yapamaz, diğer adaylar ne yaptıysa Türkiye de onu yapmalı, ayrımcılığı kabul etmemiz söz konusu değil'' dedi. 
     
     ''SEÇİMLER AB İÇİN ÇOK ÖNEMLİ'' 
     AB'de Türkiye'ye yer olduğu ve yıllardan beri bunu açık bir şekilde gündeme getirdiğini belirten Sakellariou, ''AB içinde Türkiye'yi istemeyen çevreler var. AB değerlerine ulaşan Türkiye'nin AB'ye üye olmasını kimse engelleyemeyecek'' dedi. 
     Sakellariou, şöyle devam etti 
     ''Unutmamak gerekir ki, hükümetlerin istikrar içinde ülkeyi yönetmesi de bir AB kriteridir. Seçimler AB için çok önemli. Seçimlerden sonra çıkacak hükümet ülkenin kurumlarını istikrarlı bir şekilde yönetebilecek mi. Ayrıca reform sürecini sürdürebilecek mi. Tüm bu gelişmeler Türkiye'nin Kopenhag zirvesinde müzakere takvimi alması için belirleyici olacaktır. Seçimlerden istikrar çıkacak mı, AB'de aranan sorunun yanıtı bu.'' 
     





</TEXT>
</DOC>
