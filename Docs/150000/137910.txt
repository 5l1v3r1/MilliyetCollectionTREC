<DOC>
<DOCNO> 137910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sondun09.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den uyarı "Taleplerin hemen karara bağlanması önemli" 
</HEADLINE>
<TEXT>

     ABD Dışişleri Bakanlığı sözcüsü Richard Boucher, ABD Dışişleri Bakanı Colin Powell'ın, Başbakan Abdullah Gül ile görüşmesinde, ABD'nin taleplerinin TBMM'de kısa sürede karara bağlanmasının önemini ifade ettiğini söyledi. 
     Boucher, gazetecilerin sorularını yanıtlarken, ''Türkiye'nin kilit stratejik müttefik ve dost olduğunu unutmamak önemli. Türkiye ile yakın işbirliği tarihimiz var. Türk hükümetiyle, Irak ile ilgili konularda her iki tarafı da tatmin edecek bir anlaşmaya ulaşmak için danışmalara devam ediyoruz'' dedi. 
     Richard Boucher, ABD Başkanı George Bush'un söylediği gibi, bunların Türkiye için ''zor konular'' olduğunu ABD'nin anladığını kaydetti. 
     Türkiye'ye karar vermesi için ABD'nin 48 saat süre tanındığı yolundaki iddiaların hatırlatılması üzerine Boucher, ''Powell, Gül ile konuşmasında, kalan konular üzerinde kısa süre içinde karara ulaşmanın önemini vurguladı. Böylece talepleri meclis oylamasına götürebilecekler. Bundan daha spesifik bir dil kullanmış değiliz'' diye konuştu. 
     Türkiye'nin hemen karar vermemesi durumunda ABD'nin askeri planlarını değiştirebileceği yönündeki bir soruya Boucher, ''Askeri planlamalar üzerine konuşacak değilim'' yanıtını verdi. Boucher, ABD ile Türkiye'nin, olası Irak savaşında askeri ve diğer yönlerden birbirini nasıl destekleyebileceğini konuştuğunu belirtti ve özellikle Türkiye'nin ekonomik çıkarlarının nasıl etkileneceği konusu üzerinde durulduğunu kaydetti. 
     
     TÜRKİYE'YE GARANTİ 
     Türkiye'ye söz verilen ekonomik yardım paketinin Kongre'den geçirilmesi konusunda zorluk olup olmayacağı yönündeki bir soruya da Boucher, ''Herkes bizim kongre sürecimizi biliyor. Gerektiğinde Kongre'den onay alarak, bütün müttefik ve dostlarımızla birlikte çalıştık. Türkiye de bizim Kongre sürecimize yabancı değil. Biz de onlara, ihtiyacımız olduğunda Kongre'den ekonomik yardım desteğini nasıl alacağımız konusunda garanti veriyoruz'' karşılığını verdi. 
     Boucher, Türkiye ABD'nin taleplerini karşılamazsa, iki ülke ilişkilerinin toptan zarar görüp görmeyeceğine ilişkin bir soruya karşılık da şunları söyledi 
     ''ABD ile Türkiye arasındaki uzun ve güçlü işbirliği tarihini hatırlamanın önemli olduğunu düşünüyorum. Eğer Irak'ta askeri operasyon olursa, Türkiye'nin askeri hazırlıklar için vermesi gereken önemli bir karar bu. Biz, Türk hükümeti ve diğerleri gibi, bu meseleyi barışçı şekilde çözmenin yollarını arıyoruz. Ancak hemen verilmesi gereken önemli kararlar var. Biz de bunun gerçekleşmesini bekliyoruz. Bütün bunlar sağlam temelli, uzun dönemli ilişkiler çerçevesinde yapılıyor.'' Bir gazetecinin, Kuzey Irak'a Türk ordusunun girmesinden Kürtlerin endişe ettiğini öne sürmesi üzerine Boucher, Amerikan kuvvetleri ve müttefik kuvvetlerin, uluslararası hukuk ve askeri kurallara en yüksek standartlar çerçevesinde hareket ettiğini belirtti. 
     





</TEXT>
</DOC>
