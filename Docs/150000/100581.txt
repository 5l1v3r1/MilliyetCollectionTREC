<DOC>
<DOCNO> 100581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sonspo28.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula-1 adayı İzmir'e Yunanistan'dan destek geldi 
</HEADLINE>
<TEXT>

     Formula-1'in Selçuk'ta yapılmasına yönelik sürdürülen çalışmalara Yunanistan'dan destek geldi. 
     Yunanistan'ın Sisam Samos Adası Belediye Başkanı Eleftrias Petrouskas'tan, Kuşadası Belediye Başkanı Fuat Akdoğan'a, Formula 1'in Türkiye ayağının Selçuk'ta düzenlenmesi konusunda destek olacaklarını bildiren bir mektup geldi. 
     Aynı zamanda Kıyı Ege Belediyeleri Yönetim Kurulu Başkanı olan Akdoğan, Petrouskas'ın mektubuna çok memnun olduklarını belirterek, Formula-1'in Türk-Yunan dostluğunun geliştirilmesi için de önemli bir rol üstleneceğini söyledi. Akdoğan, Petroukas'ın mektubunda dile getirdiği gibi bu organizasyonun belediyeler arasındaki ilişkileri sağlamlaştıracağını kaydetti. 
     Türkiye Seyahat Acenteleri Birliği TÜRSAB Başkanı Başaran Ulusoy ise Formula-1'in bir ayağının Türkiye'de yapılacak olmasının tanıtım açısından önemine değinerek, ''Ege Bölgesi'ni Formula-1'i hakkettiği için destekliyoruz'' dedi. 
     TÜRSAB'ın bu proje için maddi ve manevi anlamda katkı koymayı sürdüreceğini dile getiren Ulusoy, İzmir'in tarihi ve turistik anlamda adının dünyaya duyurulması için ''prestij'' kitabı hazırlayacaklarını açıkladı. 
     İzmir Valisi Alaaddin Yüksel, Çin Halk Cumhuriyeti Başkonsolosu Xu Kun'un İzmir'i ziyareti sırasında yaptığı konuşmasında, ''Formula-1 rüzgarı Türkiye'ye verildi. Ama bunun bir fırtınaya dönüşmesi isteniyorsa, adres Selçuk ve Efes'tir'' dedi. 
     İzmir'in tüm hazırlıklarını tamamlandığını ifade eden Yüksel, şunları söyledi 
     ''Hiçbir şehirle yarışma gibi bir durumumuz yok. Sadece İzmir olarak bu göreve talibiz. Formula-1'in İzmir'de yapılmasını desteklememek gaflet ve delalettir. Bu ülkeyi düşünen herkes, İzmir'i adres olarak gösterir. Karadaki Formula'yı da, denizdeki Formula'yı da alacağız.'' 
     





</TEXT>
</DOC>
