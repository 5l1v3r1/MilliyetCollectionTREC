<DOC>
<DOCNO> 119941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sondun10.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını, Erdoğan'ın ziyaretini böyle değerlendirdi 
</HEADLINE>
<TEXT>

     AK Parti Genel Başkanı Recep Tayyip Erdoğan'ın dün akşam Almanya'nın başkenti Berlin'e yaptığı kısa süreli ziyaret Alman basınında geniş yer aldı. 
     Frankfurter Allgemeine gazetesinde, ''Schröder, Türkiye'nin AB ile Yakınlaştırılmasından Yana'' başlığıyla verilen haberde, Başbakan Gerhard Schröder'in buluşmadan önce de Türkiye'nin AB'ye yakınlaştırılmasının Almanya'nın çıkarına olacağını söylediği, Berlin'i ziyaret eden İtalya Başbakanı Silvio Berlusconi ile de bu konuyu görüştüğü hatırlatıldı. 
     Haberde, muhalefetteki Hür Demokrat Parti FDP Federal Meclis Grubu Başkanı Wolfgang Gerhardt'ın Türkiye'nin AB ile yakınlaştırılmasının gerçekten Almanya'nın çıkarına olup olmadığının açıkça tartışılması gerektiğini savunduğu belirtildi. 
     Türkiye'nin AB üyeliğine karşı çıkan Gerhardt, ülke topraklarının yüzde 97'sinin Asya'da bulunduğunu, halkın yüzde 99'unun Müslüman olduğunu ve Türkiye'nin çok büyük nüfusa sahip olduğunu ifade etti. 
     Gazetedeki bir başka haberde de Erdoğan'ın Madrid ziyareti sırasında da büyük anlayışla karşılandığı, ancak partisini ''muhafazakar demokrat'' olarak tanımlamasına rağmen İspanya Başbakanı Jose Maria Aznar'ın, Türkiye'nin AB kriterlerine bağlı kalması gerektiğini söylediği belirtildi. 
     Gazetede, ''Erdoğan'a Destek'' başlığıyla verilen diğer haber-yorumda da Yunanistan'ın, Türkiye'nin modernleştirilmesi çabalarını desteklediği görüşüne yer verildi. 
     Erdoğan'ın Yunanistan ziyareti sırasında, iki ülke arasındaki ilişkilerde yeni sayfa açma isteğinin belirgin şekilde hissedildiği belirtilen haber-yorumda, bu nedenle Yunan hükümetinin Erdoğan'a destek vermek istediği savunuldu. 
     
     DIE WELT 

     Die Welt gazetesi de ''Türkiye'nin Yolu Henüz Düzlenmedi'' başlığıyla verdiği haberde, Erdoğan'ın, Berlin ziyareti sırasında Başbakan Schröder ve Dışişleri Bakanı Joschka Fischer'den de AB konusunda destek aldığına, ancak bu desteğin ne şekilde olacağının somut olarak belirtilmediğine işaret etti. 
     Schröder'in Erdoğan'dan özellikle Kıbrıs konusunda somut adımlar atmasını beklediği belirtilerek, Avrupa Konvansiyonu Başkanı Valery Giscard d'Estaing'in Türkiye'nin AB üyeliğine karşı olduğu, AB'nin genşlemeden sorumlu komisyon üyesi Günter Verheugen'in de Türkiye'ye şimdilik takvim verilmesine karşı çıktığı hatırlatıldı. 
     Almanya ve İtalya'nın, Türkiye'nin AB üyeliğini desteklerken diğer bazı AB ülkelerinde bu konuda hala tereddütlerinin olduğu, federal hükümetin Türkiye'yi yoğun şekilde desteklemeye başlamasının ardında da ''Amerikan yönetiminin baskılarının etkili olduğu'' söylentilerinin bulunduğu kaydedildi. 
     Gazetede, ''Erdoğan Destek Arıyor'' başlığıyla verilen haberde de Erdoğan'ın ''uluslararası alanda yeni faaliyet göstermeye başladığı'', ancak hedeflerini iyi bildiği için ''çabuk öğrendiği'' görüşüne yer verildi. 
     
     FRANKFURTER RUNDSCHAU VE BERLINER MORGENPOST 

     Frankfurter Rundschau gazetesi de Schröder ve Berlusconi'nin Türkiye'ye AB üyelik müzakerelerine başlanması için takvim verilmesinden yana olduklarını belirterek, özellikle kriterleri yerine getirmesi ve Kıbrıs sorununun çözümüne yardımcı olması durumunda Türkiye için Kopenhag zirvesinden ''olumlu bir sinyal'' çıkmasını bekledikleri kaydedildi. 
     Berliner Morgenpost gazetesi de ''Türkiye AB'yi Baskı Altında Tutuyor'' başlığıyla verdiği haberde, Erdoğan'ın Türkiye'ye üyelik müzakerelerine başlanması konusunda takvim verilmesi konusunda ısrar ettiğini, ancak buna karşı direnen çok sayıda politikacı olduğunu yazdı. 
     Türkiye'nin AB üyeliğine karşı olduğunu bugüne kadar en açık şekilde Giscard d'Estaing'in ifade ettiği hatırlatılan haberde, bazı AB ülkelerinin ve Verheugen'in de Türkiye'ye takvim verilmesine karşı oldukları belirtildi. 
     Muhalefetteki Birlik partilerinin de CDU CSU Türkiye'nin AB üyeliğine karşı oldukları belirtilen haberde, Hıristiyan Sosyal Birlik Partisi CSU Genel Başkanı Edmund Stoiber'in, ''Türkiye siyasi ve ekonomik açıdan AB'ye girmekten çok uzak'' dediği hatırlatıldı. 
     Türkiye'nin AB üyeliğinin Hessen ve Aşağı Saksonya eyaletlerinde yapılacak eyalet meclisi seçimlerinde de seçim malzemesi olabileceği ifade edilen haberde, Hessen Eyaleti Başbakanı Roland Koch CDU ile Aşağı Saksonya eyaletinde CDU'nun başbakan adayı Christian Wulff'un da Türkiye'nin AB üyeliğine karşı çıktıkları belirtildi. 
     Koch'un, ''Türkiye bir ortak, ancak Avrupa'nın parçası değil'' dediği hatırlatıldı. 
     
</TEXT>
</DOC>
