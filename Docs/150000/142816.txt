<DOC>
<DOCNO> 142816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/spor/spo01.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal turdan emin 
</HEADLINE>
<TEXT>

Başkan Serdar Bilgili, artık yarı finali düşünmeye başladıklarını söyledi. Lucescu ise "Eğer iyi motive olursak Lazio’yu rahatlıkla kupa dışına iteriz" iddiasında bulundu 
     ORHAN YILDIRIM 

     Şanssız yenilgi’ 
     LAZİO karşısında alınan yenilgiye rağmen Beşiktaş şimdiden yarı finalinin hesaplarını yapmaya başladı. Başkan Serdar Bilgili, "Maçın hakkı beraberlikti. Ancak şanssız yenilgiye rağmen perşembe günü İstanbul’da yapacağımız maç için ümitlendik. Gerçi önümüzde rövanş maçı var ama biz şimdiden yarı finaldeki rakibimizi merak ediyoruz" ifadesini kullandı. 
     
     Sorunlar var’ 
     TEKNİK Direktör Lucescu, 1-0’lık skorun kendileri için büyük şans olduğunu belirtti. Rumen hoca, "Perşembe gecesi İnönü’de çok farklı bir ambians yaşayacağız. Akıllı oynar ve iyi motive olursak, taraftarımızın da desteğiyle Lazio’yu rahatlıkla kupanın dışına iteriz. Ancak orta sahada sorunlarımız var. Bu yüzden Ankaragücü maçına farklı bir kadro çıkaracağım" dedi. 
     
     Fazla direnemezler’ 
     MENAJER Sinan Engin ise Lazio’nun İstanbul’da fazla direnemeyeceğini iddia etti. Oynadığı futbolla büyük beğeni toplayan Siyah - Beyazlı takımın yıldız oyuncusu Sergen de "İlk yarı biz, ikinci yarı onlar üstündü. 1-0 tehlikeli bir skor gibi gözükse de Lazio daha önce elediğimiz Kiev ve Prag’dan üstün bir takım değil. Şansa bir gol attılar. Turu geçeriz" diye konuştu. 
     
Serdar’dan savunma      BEŞİKTAŞ’IN yediği goldeki hatası nedeniyle maç sonrası Teknik Direktör Lucescu ile tartışan Serdar, faturanın sadece kendisine kesilmesinin yanlış olduğunu belirtti. Genç oyuncu, "O pozisyonda topu Sergen’e atmak istedim. Arkadaki rakibi göremedim. Daha sonra televizyondan seyredince, hata yaptığımı anladım. Ancak biz takım olarak yenildik ve bunu rövanşta telafi edeceğiz" dedi. 
     
Tekmeye öfkeİnzaghi’nin attığı gol sonrası Turkcell panosunu tekmelemesi maçı izleyenleri çileden çıkardı 
     LAZİO maçının 56. dakikasında Beşiktaş filelerini havalandıran İnzaghi’nin hemen kale arkasında bulunan Turkcell panosunu teklemesi büyük tepkilere yolaçtı. Arkadaşlarıyla gol sevincini paylaşacağı yerde Turkcell şirketine ait panonun Turk yazan yerine hırsla vuran İnzaghi’nin davranışı vatandaşlarımızı çileden çıkardı. 
     GAZETEMİZİ arayan birçok okurumuz, İnzaghi’nin golden sonra özellikle kale arkasındaki panoya koştuğunu iddia ettiler. Aynı tepkiler Beşiktaş’ın internet sitelerinde de yer buldu. Lazio, İtalya liginde ırkçı tartışmalarının odağını oluşturuyor. 1999’daki Roma derbisinde taraftarları "Hepinizin yeri gaz odaları" diye slogan atmışlardı. 
     
Beşiktaş’a yeni şok      SİYAH-Beyazlı ekibe devre arasında transfer edilen Maldaraşanu’dan kötü haber. Menusküsünde yırtık tespit edilen Rumen futbolcunun yaklaşık bir ay forma giyemeyeceği açıklandı. 29 Mart’ta Danimarka ile oynanacak maç için çağrılan şanssız futbolcunun milli takımdan affını isteyeceği öğrenildi. Öte yandan Lucescu, İbrahim ve Tümer’in Lazio ile oynanacak rövanş maçına yetişmesi için doktorları seferber etti. Bu arada önceki gece maçta parmağı kırılan Ahmet Dursun’un özel bandajla oynayacağı açıklandı. 
     
Ulusoy’dan övgü      FUTBOL Federasyonu Başkanı Haluk Ulusoy, Beşiktaş’ın bu yıl UEFA Kupası’nı kazanacağını iddia etti. Lazio maçını izlemek için İtalya’ya giden Ulusoy, "Prag deplasmanında da aynı skoru almıştık. Ancak turu geçtik. Lazio’yu da eleyeceğiz. Beşiktaş bu sezon Türkiye’nin Avrupa’daki gururu oldu. Artık Beşiktaş’ın durumu herkesin milli davası" ifadesini kullandı. 
     
Pancu’dan itiraf      SON haftaların forma oyuncusu Pancu, Lazio maçında orta sahanın sorumluluktan kaçtığını ileri sürdü. Rumen yıldız, "Hata yapmaktan korktuğumuz için kimse risk almak istemedi. Bu yüzden kafamızdaki oyunu sahaya tam olarak yansıtamadık. Ancak turu rahat geçeceğimizi düşünüyorum. Lazio, 19 Ocak’tan beri sahasında maç kazanamamış, biraz da bu nedenle olsa gerek, ikinci yarıya çok farklı bir motivasyonla başladılar" diye konuştu. 
     
Rövanş saat 21.00’de      SİYAH- Beyazlı takımın 20 Mart Perşembe günü Lazio ile oynayacağı rövanş maçının saat 21.00’de başlayacağı açıklandı. Kulüpten yapılan açıklamada İtalyan ekibinin de 19 Mart Çarşamba günü İstanbul’a geleceği belirtildi. 
     
     



 SPOR 





























</TEXT>
</DOC>
