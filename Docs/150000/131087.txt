<DOC>
<DOCNO> 131087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sontur26.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu sona erdi. Açıklamayı Şener yaptı... 
</HEADLINE>
<TEXT>

     Devlet Bakanı ve Başbakan Yardımcısı, Hükümet Sözcüsü Abdüllatif Şener, Irak sorunu ile ilgili ortaya çıkabilecek durumun, hükümetin ekonomideki hedeflerini engellemeyeceğini belirterek, ''Ekonomideki hedeflerimizi gerçekleştirme kararlılığında olan bir hükümetiz'' dedi. 
     Şener, Bakanlar Kurulu'nun 4,5 saat süren toplantısında ele alınan konulara ilişkin açıklamalarda bulundu. 
     Toplantıda ilk olarak, kamu yönetimi reformu konusunun görüşüldüğünü ve müzakere edildiğini, kamu reformu ve bürokrasideki hantallığın gözden geçirildiğini belirten Şener, kamu yönetimi reformu ile ilgili çalışmalarda bulunmak üzere Devlet Bakanı ve Başbakan Yardımcısı Mehmet Ali Şahin başkanlığında bir komisyon kurulduğunu kaydetti. Şener, komisyonun, bir ay içerisinde çalışmalarını tamamlayarak, Bakanlar Kurulu'na getireceğini ifade etti. 
     Şener, toplantıda, Adalet Bakanlığı tarafından hazırlanan Çek Kanunu Yasa Tasarısı'nın da değerlendirildiğini belirterek, özellikle 2001 yılında yaşanan ekonomik kriz sonrası piyasalarda bu konuda önemli sorunların ortaya çıktığını, 300 binin üzerinde ceza davası açıldığını anımsattı. Şener, tasarının imzaya açıldığını ve kısa bir sürede TBMM'ye gönderileceğini bildirdi. 
     Toplantıda, tarım sektörüne ilişkin sorunların da ele alındığını anlatan Şener, Bakanlar Kurulu'nun tarımla ilgili reformların önemli olduğu sonucuna varıldığını, hayvancılığın desteklenmesi kanaatine varıldığını vurguladı. 
     Şener, tarım sektöründe yaşanan somut sorunların tespit edilmesi amacıyla önümüzdeki günlerde Başbakan Abdullah Gül başkanlığında, Hazine Müsteşarlığı, DPT ve Maliye Bakanlığı yetkilileriyle bir toplantı yapılacağını belirtti. 
     Hükümet Sözcüsü Şener, Bakanlar Kurulu toplantısında, Merkez Bankası Başkanı Süreyya Serdengeçti'nin para politikası ve makro ekonomik büyüklükler konusunda bilgi verdiğini söyledi. 
     Bakanlar Kurulu'nda, bu konunun müzakere edildiğini ifade eden Şener, şu anda uygulanan ekonomik politikaların makro ekonomik hedefleri sağlayacak şekilde olduğunu bildirdi. 
     Şener, 2002 yılına ilişkin hedeflerin gerçekleştirildiğini ve enflasyonun son 20 yılın en düşük seviyesinde olduğunu işaret ederek, 2003 yılı için bu hedefin yüzde 20 olduğunu, bu oranının uygulanan ekonomik politikalarla gerçekleşeceğini kaydetti. 
     Irak sorunu ile ilgili ortaya çıkabilecek durumun, hükümetin ekonomik hedeflerini engellemeyeceğini ifade eden Şener, koşullar ne olursa olsun hükümetin ekonomik hedefleri gerçekleştirme kararlılığında olduğunu bildirdi. 
     





</TEXT>
</DOC>
