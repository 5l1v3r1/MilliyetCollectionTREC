<DOC>
<DOCNO> 121684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sontur32.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ifade verdi... 
</HEADLINE>
<TEXT>

     AK Parti Genel Başkanı Recep Tayyip Erdoğan, ''haksız mal varlığı edindiği'' iddiasıyla yargılandığı davada, ifade verdi. 
     Erdoğan, akşam saatlerinde Ankara Adliye Sarayı'na gelerek, duruşma günü olmamasına rağmen, mazeret bildirerek Ankara 7. Asliye Ceza Mahkemesi'nde ifade verdi. 
     Erdoğan, ifade verdikten sonra, Yargıç İbrahim Kozan'ın odasından çıkarak, adliyeden ayrıldı. 
     Recep Tayyip Erdoğan'ın, davanın görüleceği 25 Aralık'ta mazereti olduğu yönünde dilekçe verdiği ve bugün ifadesinin alınmasını istediği öğrenildi. 
     Mahkemenin bu talebi kabul ederek, Erdoğan'ın ifadesini aldığı bildirildi. Erdoğan'ın savunmasında, hazırlık soruşturması sırasında savcılıkta verdiği ifadeyi yinelediği belirtildi. 
     
     İDDİANAME 
     İddianamede, Recep Tayyip Erdoğan hakkında 3628 Sayılı Mal Bildiriminde Bulunulması, Rüşvet ve Yolsuzluklarla Mücadele Kanunu'nun ''haksız mal edinme, mal kaçırma veya gizleme'' hükmünü içeren 13 1. maddesi uyarınca, 3 yıldan 5 yıla kadar hapis cezası talep ediliyor. 3628 Sayılı Kanun'un 14. maddesi uyarınca Erdoğan'ın haksız edindiği iddia edilen malların zor alımına karar verilmesi istenen iddianamede, ayrıca AK Parti Genel Başkanı'nın, ömür boyu kamu hizmetlerinden yasaklı tutulması da isteniyor. İddianamede, aynı yasanın 16. maddesi uyarınca Erdoğan'a verilen cezaların tecil edilmemesi, paraya veya tedbire çevrilmemesi ve ön ödeme ile düşürülmemesi de öngörülüyor. 
     İddianamede, herhangi bir suçtan mahkumiyet alan bir kişinin 5 yıl içinde başka bir suç daha işlemesi halinde, cezasını 1 6 oranında artıran Türk Ceza Kanunu'nun TCK ''tekerrür'' başlıklı 81. maddesi uyarınca, Erdoğan'ın 5 yıl 10 ay hapis cezasına mahkum edilmesi isteniyor. 
     





</TEXT>
</DOC>
