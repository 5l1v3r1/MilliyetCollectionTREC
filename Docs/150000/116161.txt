<DOC>
<DOCNO> 116161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/soneko07.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekliye seçim zammı kararnamesi Sezer'de 
</HEADLINE>
<TEXT>

     Çalışma ve Sosyal Güvenlik Bakanı Arseven, SSK ve Bağ-Kur emeklilerinin maaşlarında iyileştirme yapılmasını sağlayacak Bakanlar Kurulu kararının, tüm bakanlar tarafından imzalanarak Cumhurbaşkanlığı'na gönderildiğini söyledi. 
     Türkiye İşçi Emeklileri Derneği Genel Başkanı Kazım Ergün, Yönetim Kurulu üyeleri ve dernek şube başkanlarını kabul eden Arseven, memur ve memur emeklilerine yapılan seyyanen 100 milyon liralık zammı, SSK ve Bağ-Kur emeklilerine de yansıtılması konusunun bir süreden beri kamuoyunda tartışıldığını belirtti. 
     SSK ve Bağ-Kur emeklileriyle bunların dul ve yetimlerine ödenen aylıklara zam yapılması için kamuoyu oluşturulduğuna dikkati çeken Arseven, memurlara yapılan seyyanen zam ile Emekli Sandığı emeklisi ile SSK ve Bağ-Kur emeklisi maaşları arasındaki farkın iyice büyüdüğünü söyledi. 
     Seyyanen zam sonucu, Emekli Sandığı'na tabi en alt seviyede aylık alan bir emekliden, Bağ-Kur'a tabi bir emeklinin 208 milyon 397 bin lira, SSK'ya tabi bir emeklinin ise 114 milyon 435 bin lira eksik maaş almaya başladığını vurgulayan Arseven, emekliler arasındaki bu maaş farkının Anayasa'nın eşitlik ilkesinin ihlali anlamına geldiğini kaydetti. 
     Arseven, konuyu, bir kesimi memnun ederken, diğer bir kesimin varolan mağduriyetlerinin daha da artmasının önlenmesi meselesi olarak gördüğünü belirterek, bu konuda bir düzenleme yapılması için elinden gelen gayreti göstereceği yönünde işçi emeklilerine söz verdiğini bildirdi. 
     
     KARARNAME CUMHURBAŞKANLIĞI'NDA 
     Arseven, katıldığı her toplantıda ve her platformda emeklilerin göz yaşlarını dindireceğine ilişkin sözünü tekrarladığını hatırlatarak, şunları söyledi 
     "Bugün bu sözümü yerine getirmiş biri olarak karşınızdayım. Emeklilerimizin maaşlarında iyileştirme yapılmasını sağlayacak Bakanlar Kurulu kararının tüm bakanlarımız tarafından imzalandığı ve Cumhurbaşkanlığı'na gönderildiği müjdesini vermekten büyük mutluluk duyuyorum. 
     Bakanlar Kurulu kararımız, 4447 sayılı Kanun'un geçici 4. maddesine göre, SSK'dan aylık alan emeklilere yapılan ödemelerde ve Bağ-Kur tarafından ödenen aylıklarda, yıl içinde yapılan artış oranıyla memur aylıklarında yıl içinde yapılan artış oranından kaynaklanacak fark, Aralık ayında hesaplanarak söz konusu aylık ve ödemelere yansıtılır şekildedir. 
     Kasım ayında SSK ve Bağ-Kur emeklilerimize TÜFE'ye göre artış yapılacaktır. Kasım ayı artışından sonra memur aylıklarında yapılan artış oranından kaynaklanacak fark hesaplanacaktır. Kanunla belirlenmiş dönem gereği fark Aralık ayında yapılacak ve yansıtılacaktır." Bu hesaplamanın, 3 Kasım seçimlerinden sonraki günlere kalmış olmasının, bu konuda Bakanlar Kurulu karanını etkisiz kılmadığını vurgulayan Arseven, ''SSK ve Bağ-Kur emeklilerine de zammın yansıtılmasına ilişkin Bakanlar Kurulu kararı kesindir" dedi. 
     
     "HİÇBİR HÜKÜMET TASARRUFA GİTMEZ"- 
     Arseven, memurlara ve memur emeklisi dul ve yetim aylıklarına seyyanen zam yaparak maaşlarını iyileştiren bir hükümetin, SSK ve Bağ-Kur emeklilerine bir iyileştirme yapmamasının düşünülemeyeceğini, hükümetin, emeklilerin bir kısmını sevindirip, diğerini ağlatamayacağını söyledi. 
     57. Hükümet'in, yenisi kurulana kadar görev başında olduğunu işaret eden Arseven, "Devlette devamlılık vardır. 3 Kasım seçimlerinden sonra oluşacak hiçbir hükümet emeklilerimizle ilgili olarak 57. Hükümet'in aldığı bu kararı ortadan kaldıracak bir tasarrufa gitmez" diye konuştu. 
     Arseven, 22 Ekim'de ilk toplantısını yapan Asgari Ücret Tespit Komisyonu'nun, Anayasa'nın 55. maddesinde yapılan değişiklik doğrultusunda yeni ücreti belirleme çalışmaları sırasında, "çalışanların geçim şartları" ilkesini göz önünde bulunduracağını da kaydetti. 
     





</TEXT>
</DOC>
