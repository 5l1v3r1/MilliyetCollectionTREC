<DOC>
<DOCNO> 110643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/dunya/dun01.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik kullanılırsa dostluğumuz biter 
</HEADLINE>
<TEXT>

ABD saldırırsa Türkiye altüst olur’ uyarısında bulunan Saddam, Ecevit’ten aracılık istedi 
     ELÇİN ERGÜN UTKU ÇAKIRÖZER Ankara 

     Irak lideri Saddam Hüseyin, Ankara’ya gönderdiği yardımcısı Tarık Aziz aracılığıyla, "ABD saldırısı, Türkiye de dahil bütün bölgeyi altüst eder" uyarısında bulunarak, operasyonun engellenmesini istedi. Ecevit ise, "BM kararlarına harfiyen uyun, sakın Bush’a saldırı kozu vermeyin" tavsiyesinde bulundu. Aziz’in, "İncirlik kullanılırsa Türkiye’yi dost görmeyiz" sözleri ise, Ankara’yı karıştırdı. 
     Irak Başbakan Yardımcısı Tarık Aziz, Cumhurbaşkanı Ahmet Necdet Sezer, Başbakan Bülent Ecevit ve Dışişleri Bakanı Şükrü Sina Gürel ile yaptığı görüşmelerde ABD’nin Irak’a yapacağı askeri operasyonun engellenmesini istedi. 
     Aziz, Ecevit’e, "ABD saldırısı Türkiye de dahil tüm Ortadoğu ve Arap dünyasını altüst eder" uyarısında bulundu. Görüşmeye katılan bir yetkili, Aziz’in bu sözleriyle, "Kuzey Irak’ta Kürt devleti kurulması olasılığını" hatırlattığını belirtti. Türkiye’nin ekonomik kaybının da büyük olacağını vurgulayan Aziz, görüşme sonrası açıklamasında da, "Irak’a karşı tehditler, Türkiye’ye karşı da tehdittir. Sadece bize değil, Türkiye’ye, tüm bölgeye zarar verecek. Dolayısıyla hepimizin işbirliği içinde çalışması gerekiyor" dedi. 
     Aziz’in "ABD, Irak’a saldırı için Türkiye’deki üsleri kullanırsa Ankara’yı yine dost görmeye devam eder misiniz " sorusuna verdiği yanıt Ankara’yı karıştırdı. Aziz, bu soruya, "Hayır. Kesinlikle hayır. Çünkü Türkiye’nin çıkarları, ABD’nin dost ve komşu bir ülkeye tehditte bulunmasına izin vermeyecektir" karşılığını verdi. Aziz’in Arapça’dan Türkçe’ye çevrilen yanıtında tercüme hatası olup olmadığı uzun süre tartışıldı ancak Arap gazeteciler yanıtta tercüme hatası olmadığını ifade etti. 
     
     Ecevit Koz vermeyin 
     Aziz, görüşme sırasında Irak’ın silah denetçilerinin ülkeye girişini kabul ettiğini vurgulayarak, Ecevit’ten ABD nezdinde girişimde bulunarak operasyonun engellenmesini istedi. Müdahalenin önlenmesinin tek yolunun BM’nin tüm isteklerinin harfiyen yerine getirilmesi olduğunu hatırlatan Ecevit ise, Irak yönetimine, "ABD bu sefer çok ciddi. Silah denetimi sırasında itidalli davranıp ABD’nin eline saldırı kozu verecek davranışlardan kaçının" çağrısında bulundu. 
     



 DÜNYA 












</TEXT>
</DOC>
