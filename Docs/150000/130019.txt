<DOC>
<DOCNO> 130019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/soneko38.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Tüzmen, Bağdat'ta... 
</HEADLINE>
<TEXT>

     Devlet Bakanı Kürşad Tüzmen, beraberindeki işadamları heyetiyle, uçakla Bağdat'a geldi. 
     Tüzmen, Saddam Havalimanı'nda gazetecilere verdiği demeçte, Başbakan Abdullah Gül'ün, şimdiki durumla ilgili, her iki ülkeyi ilgilendiren ve her iki taraf için önemli bir mesajını getirdiğini belirtti. 
     Tüzmen, söz konusu mesajın, ''Türkiye ile Irak'ın içinde bulunduğu durumu ve beraberce dünya barışı için neler yapılabileceği ile iki ülkenin dilek ve temennilerinin ne şekilde verilmesinin yararlı olacağı'' konularını içerdiğini söyledi. 
     Devlet Bakanı Tüzmen, ''Biz dün buradaydık, bugün buradayız, yarın da burada olacağız'' dedi. 
     Türkiye'nin Irak ile olan ticaretinin, ''Körfez Savaşı''ndan önce 3 milyar dolar olduğunu vurgulayan Tüzmen, ''biz şimdi, bu ticaretimizi aynı düzeye ulaştırmaya çalışıyoruz'' diye konuştu. 
     İki ülke arasındaki ticaretin en yüksek düzeye ulaşması için her iki tarafın da çalıştığını ifade eden Tüzmen, Türkiye'nin kalıcı ekonomik ilişkiler ve kalıcı siyasal ilişkiler yaratma amacında olduğunu anlattı. 
     Kalıcı ticaret ve kalıcı siyasetin tüm dünya için önemli olduğunu ifade eden Tüzmen, ''kalıcı ticaret ve kalıcı siyaset barışı da sağlar'' dedi. 
     
     TÜZMEN, UÇAKTA İŞADAMLARINA SESLENDİ 
     Bu arada Devlet Bakanı Tüzmen, uçakta işadamlarına yönelik kısa konuşmasında, 36 milyar dolarlık ihracatın 3 yıl içinde 50 milyar dolar barajını geçmesini amaçladığını belirterek, işadamlarının Bağdat ziyaretlerini Osmanlı padişahlarından Genç Osman'ın ''Bağdat Seferi''ne benzetti. 
     Irak Ticaret Bakanı Dr. Muhammed Mehdi Salih ise karşılamada, Irak'ın ikili ilişkileri geliştirmeye önem verdiğini, Tüzmen'in müsteşar olduğu sırada bu ilişkilerin geliştiğini ve Tüzmen'in bunda büyük rolü olduğunu söyledi. 
     Iraklı Bakan, Irak'a uygulanan ambargonun yalnız Irak'ı değil, Türkiye'yi de büyük hasara uğrattığını kaydetti. 
     





</TEXT>
</DOC>
