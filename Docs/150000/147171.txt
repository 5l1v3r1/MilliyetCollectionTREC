<DOC>
<DOCNO> 147171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/spor/ymese.html </URL>
<DATE> 2003/04/03/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Canınız sağolsun 
</HEADLINE>
<TEXT>

     Bugüne kadar yaptığımız resmi karşılaşmalarda bir türlü yenmeyi başaramadığımız ve tek gol bile atamadığımız İngiltere karşısında maça iyi başladık. 4-3-2-1 sistemiyle sahaya çıkan ekibimiz, gerilimli oldukları her hallerinden gözlenen İngilizler’e ilk otuz dakika içinde fazla fırsat vermedi. Buldukları pozisyonlarda da Rüştü’yü takıldılar. Maçın ilk 45 dakikalık bölümünde topu fazla ayağa oynayamadık, ofansta çoğalamadık. Bu yarıda sadece Yıldıray Baştürk’ün şutuyla teselli bulabildik. 
     İkinci yarıda yine top gezdiremedik, kazandığımız topları çabuk kaybettik. Topa daha çok sahip olan İngilizler kalemizde fırsat üstüne fırsat yakaladılar. Ancak kurtarışlarıyla kalesinde devleşen Rüştü, Ay - Yıldızlı ekibimizin ayağa kalkmasına yeterli olamadı ve Vassel’in golüyle yıkıldık. Golden sonra biraz ayağa kalkan ekibimiz rakip kaleye yüklendi, ancak kazandığımız pozisyonları değerlendiremedik. 
     Savunmada Bülent - Alpay ikilisi, öne çıkan isimlerdi. Orta sahada Tugay zaman zaman sivrilirken, Emre Belözoğlu bizleri hayal kırıklığına uğrattı. Oynadığı futbola her zaman şapka çıkardığımız Emre ne orta alana, ne de ofansa destek verebildi. İlhan Mansız etkisizliğiyle, Nihat Kahveci’yi ofansta yalnız bıraktı. Bir de kritik yerlerde yapılan gereksiz faullar kaleci Rüştü’nün sıkıntılar çekmesinde en büyük faktördü. Bir anlamda İngilizlerin tuzağına düştük dünkü mücadelede. 
     Olsun, sizleri yine seviyoruz... Bu mağlubiyet asla dünyanın sonu değil... 
     Hele hele İngilizler’in her golden sonraki sevinçlerini gördükçe Milli Takım’la bir kez daha gururlandık. Adamlar iki gol attı, seyirci sahaya indi. Bu iki tabloyu izlerken Türkiye’nin ne kadar futbolla ileri gittiğini bir kez daha gözlemledik. Canınız sağolsun... 
     


SPOR 




























</TEXT>
</DOC>
