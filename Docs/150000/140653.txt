<DOC>
<DOCNO> 140653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/ekonomi/eko02.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Lojmanların satışı denetimden muaf 
</HEADLINE>
<TEXT>

2003 Bütçe Kanunu tasarısındaki Meclis lojmanlarının üzerinde bulunduğu arazinin satışını öngören maddeyle satış işleminden Maliye Bakanı yetkili kılınırken, denetimden muaf tutuldu 
     SEÇKİN ÜREY - SALİHA ÇOLAK Ankara 

     Maliye Bakanı Kemal Unakıtan, önceki gün yaptığı basın toplantısında bütçeye Meclis lojmanlarının üzerinde bulunduğu arazinin satışını hızlandıran bir madde koyduklarını açıkladı. Milli Emlak Genel Müdürü Halit Demir de arazinin henüz üzerinde çalışılan bir projeyle değerlendirilmesi yoluyla satışından 150 milyon dolar gelir beklediklerini söyledi. 
     Lojmanların satışı bütçe kanun tasarısının 51’inci maddesiyle düzenlendi. Bu maddeye göre arazinin satışından Maliye Bakanı yetkili kılındı. Satışın Maliye Bakanı’nın tespit edeceği rayiç bedel üzerinden yeni veya ilave inşaatlar yapılarak, peşin veya taksitle Emekli Sandığı’nın iştiraki olan Emek İnşaat tarafından yapılması hükme bağlandı. Satış bedelinden Emek İnşaat’a en fazla yüzde 2, Ankara Büyükşehir Belediyesi’ne yüzde 1 ve Çankaya Belediyesi’ne de yüzde 2 komisyon verilmesi 51’inci madde de yer aldı. 
     
     Sayıştay denetlemeyecek 
     Maddede yer alan "tabi olmaksızın" ifadesi dikkat çekti. Bu ifade, Maliye Bakanı’nın yetkili olduğu satış ve ek inşaat işlemlerinin tabi olmadığı kanunları içeren cümlenin sonunda yer aldı. Buna göre Maliye Bakanı 832, 1050, 2886 ve 4734 sayılı kanunlara "tabi olmaksızın" bu işlemlerden yetkili oldu. Yani satıştan şu anda Maliye Bakanı olduğu için Unakıtan’ın yetkili olacağı dikkate alınırsa Unakıtan, Sayıştay denetimine, Kamu İhale Kanunu’na, Devlet İhale Kanunu’na ve Muhasebe Umumiye Kanunu’na tabi olmadan bunu yapabilecek. Böylelikle Unakıtan’ın "satışı hızlandırmaktan" neyi kastettiği ortaya çıktı. Lojmanların satışı denetimden ve ihale kanunundan muaf tutuldu. 
     
Erdoğan Hükümet sürpriz yapabilir      AKP lideri Recep Tayyip Erdoğan, ek vergilerin getirildiği bütçenin olumlu gelişmeler olması halinde değiştirilebileceğini belirterek, "Hükümet sürpriz yapabilir" dedi. Akbil davasında ifade vermek üzere geldiği İstanbul’da basın mensuplarının sorularını yanıtlayan Erdoğan, "Tezkere yeniden Meclis’e gelir ve geçerse bu bütçe geri çekilecek mi " sorusu üzerine, şöyle dedi "Hazırlanan bütçe, mevcut şartlar değerlendirilerek geleceğe yönelik tedbirler de göz önüne alınarak hazırlanmış bir bütçedir. Fevkalade haller olması halinde ne yaparsınız Ek bütçeyle bunu geliştirirsiniz. Eğer gelişmeler olumlu istikamette olursa hükümet sürpriz de yapabilir." 
     
Memur enflasyon farkı alamayacak      2002 Bütçesi’nde memurlara "enflasyon farkının" ödenmesini içeren hükme 2003 Bütçe Kanunu tasarısında yer verilmedi. Bunun yerine kanun tasarısının 30’uncu maddesine Bakanlar Kurulu’nun memurlara verilecek zammı ve yürürlülük tarihini belirleme yetkisi verildi. Maddede "Ekonomik gelişmeler ve devletin mali imk nlarını göz önünde bulundurmak suretiyle" ifadesi yer aldı. Memur maaşları geçtiğimiz yıl maaş artışlarının enflasyon artışının altında kalması halinde, aradaki farkın 2 puan üzerine çıkılarak yeniden düzenleniyordu. 
     

</TEXT>
</DOC>
