<DOC>
<DOCNO> 138241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sonspo15.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, sakatlıklar ve cezalar nedeniyle sıkıntı yaşıyor... 
</HEADLINE>
<TEXT>

     Beşiktaş'ın ilk kez A milli olan futbolcuları Tümer Metin ile Ahmet Yıldırım, şanssız günler geçiriyor. 
     Siyah-beyazlı takımda ilk kez A Milli Takım formasını giyen Tümer'den sonra Ahmet Yıldırım'ın da sakatlanması üzüntü yarattı. 
     A Milli Takım'ın Ukrayna ile yaptığı özel maçta ilk kez A milli formayı giyen Tümer, ilk yarının sonlarına doğru sakatlanarak oyun dışı kalmıştı. 
     Bu oyuncunun yerine oyuna dahil olan Ahmet Yıldırım da, ilk kez A milli olmanın heyecanını yaşadıktan kısa bir süre sonra, Beşiktaş'ın UEFA Kupası 4. turunda SK Slavia Prag ile dün gece yaptığı karşılaşmanın yine ilk yarısında sakatlandı. 
     
     KADRODA SIKINTI 

     Kuruluşunun 100. yılında lig, UEFA Kupası ve Türkiye Kupası'nda başarılı bir performans ortaya koyan Beşiktaş, son dönemde cezalı ve sakat futbolcuların çokluğu nedeniyle sıkıntı yaşıyor. 
     Ligde son olarak İstanbulspor ile yaptığı maçta Sergen'in kırmızı kart görmesiyle eksik kalan siyah-beyazlılar, SK Slavia Prag ile yapılan karşılaşmada da Zago'nun kırmızı kart görmesiyle sarsıldı. 
     Beşiktaş'ta, cezalı futbolcuların artmasının yanısıra sakat oyuncuların durumu da teknik heyeti düşündürüyor. 
     Ukrayna maçında sakatlanan Tümer ve dünkü maçta sakatlanan Ahmet Yıldırım'ın yanısıra, uzun süredir sakat olan Bayram da takımdan ayrı kaldı. 
     
     LUCESCU'NUN ''BÜYÜSÜ'' BOZULDU 

     Geçen sezon Galatasaray'ı lig şampiyonluğuna taşıyan ve bu sezon da Beşiktaş ile başarılı bir dönem geçiren teknik direktör Mircea Lucescu, yenilmezlik serisini Prag'da yitirdi. 
     Beşiktaş'ta görev geldiği sezon başından bu yana takımının yaptığı 28 resmi maçta da yenilgi yüzü görmeyen Rumen çalıştırıcı, siyah-beyazlı ekibin yaptığı 29. maçta yenilgiyle tanıştı. 
     Lucescu ayrıca, resmi maçlarda 11 ay sonra, başında bulunduğu takımla yenilgi üzüntüsü yaşadı. 
     Geçen sezon Galatasaray'ın başındayken Avrupa Şampiyonlar Ligi'nde 19 Mart 2002'de FC Barcelona ile yapılan maçta 1-0'lık skorla son yenilgisini alan Lucescu, yeni takımı Beşiktaş'ın UEFA Kupası'nda SK Slavia Prag'a yenilmesiyle 11 ay sonra, resmi bir maç sonrası sahayı boynu bükük terketti. 
     





</TEXT>
</DOC>
