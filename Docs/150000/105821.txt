<DOC>
<DOCNO> 105821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/siyaset/siy04.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne İslami partisi 
</HEADLINE>
<TEXT>

Tayyip Erdoğan, Danimarka büyükelçisiyle görüşmesinde, gazetecilerin "AKP gibi İslami bir parti..." diye başlayan sorusuna sinirlendi 
     ANKARA Milliyet 

     AKP Genel Başkanı Recep Tayyip Erdoğan, partisine "İslami" sıfatının yakıştırılmasının saygısızlık olduğunu söyledi. Erdoğan, AB Dönem Başkanı Danimarka’nın Ankara Büyükelçisi Christian Hoppe’yi kabulünde gazetecilerin sorularına sinirlendi. "AKP gibi İslami bir partinin iktidar olması, AB ile ilişkileri nasıl etkiler " sorusu üzerine Hoppe, demokratik bir ülkede seçimlerin, demokratik sürecin bir parçası olduğunu dile getirdi. Türkiye’de insanların, hangi hükümeti isteyeceğine kendilerinin karar vereceğini kaydeden Hoppe, "Hangi hükümet çıkarsa seçimden sonra biz o hükümetle işbirliği yapacağız" diye konuştu. Büyükelçi’nin sözlerinin ardından soruya sinirlendiği görülen Erdoğan, araya girerek, bu tür soruların "provokatif bir anlayışla" sorulduğunu savundu. Yabancı basında "İslami parti" ifadesi gördüklerinde bunu düzeltmek için uğraşırken, Türk basınında bu tür sorulara maruz kalmalarını anlayamadıklarını ifade eden Erdoğan, "Çünkü, İslami bir parti’ ifadesi, İslama saygısızlıktır. Partimizin böyle bir sıfatının olmadığını, olmayacağını defaatle söylememize rağmen, böyle bir sıfat yakıştırılması demokratik teamüller açısından partimize saygısızlıktır" dedi. 
     
Tayyip, sicilinin silinmesini istedi      ÖZGÜR CEBE Diyarbakır DHA 

     Tayyip Erdoğan, milletvekili olabilmesi için sicil kaydının silinmesi başvurusunu reddeden Diyarbakır 3 no’lu DGM’nin kararına, bir üst mahkeme olan Diyarbakır 4 no’lu DGM’de itiraz etti. Erdoğan’ın avukatı Hayati Yazıcı, dün 4 no’lu DGM’ye başvurarak, müvekkilinin adli sicil kaydının silinmesi önünde herhangi bir yasal engel bulunmadığını öne sürdü. DGM yetkilileri, başsavcılığın hazırlayacağı mütalaaya göre dosyanın inceleneceğini belirtti. 
     



 SİYASET 















</TEXT>
</DOC>
