<DOC>
<DOCNO> 102801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/ekonomi/eko03.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Akıllı kartla 100 milyon dolar tasarruf sağlanacak 
</HEADLINE>
<TEXT>

Emekli Sandığı’nın sağlık karnesi yerine akıllı karta geçişiyle birlikte yılda 100 milyon dolarlık tasarruf sağlanacak 
     ANKARA Milliyet 

     Emekli Sandığı’nın emeklilere verdiği sağlık karnesi yerine akıllı karta geçmesiyle, yılda 100 milyon dolara yakın tasarruf sağlanması hedefleniyor. 
     Maliye Bakanı Sümer Oral, sağlık projesinin son aşaması olan akıllı kart uygulamasıyla Emekli Sandığı’ndan yardım almaya hak kazanan 2 milyonu aşkın hak sahibinin şahıs ve sağlık bilgilerinin aktarıldığı sağlık kütüğü oluşturulduğunu söyledi. 
     
     Reçete de karta işleniyor 
     Yurt çapındaki eczanelerin hemen hemen tamamının Sandık’la on - line bağlantısının kurulduğunu belirten Oral, tıbbi malzeme ve ilaç fiyatlarının sisteme aktarılarak güncelleştirildiğini söyledi. 2001 yılı eylül - aralık aylarında pilot uygulaması başlatılan projeyle doktor teşhis ve tetkikleri ile reçete yazımı akıllı karta işlendi. İlaçlar da akıllı kart kullanılarak eczaneler tarafından verildi. Akıllı kart uygulamasıyla hastane işlemlerindeki kayıp ve suistimallerin önüne geçilmesinin hedeflendiğini belirten Oral, "Projenin hayata geçirilmesiyle hastane harcamalarında yıllık 100 milyon dolar tasarrufun sağlanacağı hesaplanmaktadır" dedi. 
     Sağlık projesi kapsamında 8.2 milyon dolar harcandığını belirten Oral, akıllı kart için de 25.2 milyon dolarlık harcama yapılacağını bildirdi. Oral, projenin başlangıcından bugüne kadar geçen sürede de toplam 174.4 milyon dolar tasarrufun oluşacağını kaydetti. 
     
Program 1 dakika bile ertelenemez’      Oral, akıllı kartla ilgili basın toplantısında ekonomik program uygulamasına da değinerek, "Türkiye uyguladığı ekonomik programı bir dakika bile erteleyemez, programın gereklerini yerine getirir. Aksi halde faturası ağır olur. Maliye Bakanlığı olarak bu konuda gerekli hassasiyeti gösteriyoruz" dedi. 
     



 EKONOMİ 























</TEXT>
</DOC>
