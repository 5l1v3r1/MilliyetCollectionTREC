<DOC>
<DOCNO> 100606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sontur22.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç Parti'nin YDP'yi yutma operasyonuna savcı engeli... 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu, Yeniden Doğuş Partisi'nin YDP adı ve ambleminin, Genç Parti'nin adı ve amblemiyle değiştirilme şeklini Siyasi Partiler Yasası'na SPY aykırı buldu. 
     Kanadoğlu, YDP tarafından bildirilen söz konusu değişikliklerin bu nedenle siyasi partiler siciline işlenemeyeceğini bildirdi. 
     Yargıtay Cumhuriyet Başsavcısı Kanadoğlu, YDP'den gelen 6 Ağustos 2002 tarihli yazı üzerinde gerekli incelemeyi yaptı ve YDP Genel Başkanlığı'na konuyla ilgili bir yazı gönderdi. 
     YDP'nin isminin ''Genç Parti'' ve ''Türk mavisi zemin üzerinde al bayrak renginde partinin yedi ilkesini gösteren yedi noktalı uğur böceği'' olan ambleminin de ''beyaz fon üzerinde kırmızı hilal şeklinde iki ay arasında bir yıldız ve altında Genç Parti'' yazısı biçiminde Genel Başkanca değiştirildiği ve bu değişikliğin Merkez Yönetim Kurulu'nca uygun bulunduğu bildirildiğini belirten Kanadoğlu, parti genel merkezi adresi olarak da Genç Parti'nin adresi olarak gösterildiğini kaydetti. 
     Değiştirilen parti tüzüğünde, partinin adı ve amblemini değiştirme yetkisinin Genel Başkana, bu değişikliği onaylama görevi ve yetkisinin de Merkez Yönetim Kurulu'na verildiğini bildiren Kanadoğlu, genel başkana ayrıca, başka partilerin partiye katılma taleplerini değerlendirip karara bağlama yetkisini tanıdığını ifade etti. 
     
     ''BÜYÜK KONGRE YETKİLİDİR'' 
     Kanadoğlu, şunları kaydetti 
     ''Siyasi Partiler Yasası'nda siyasi parti büyük kongresinin yetkili olduğu haller sınırlı olarak sayılmış olup, bu yetkilerin bizzat büyük kongre tarafından kullanılması zorunlu olduğundan herhangi bir şekilde başka organa devri mümkün olmadığı gibi, bir başka organın da bu yetkileri kullanması veya buna dayalı olarak işlem tesis etmesi hukuken geçerli olmayacaktır. 
     SYP uyarınca, partilerin kuruluş aşamasında, kuruluş bildirisinde kurucu üyeler tarafından partinin adı ve genel merkez adresinin beyan edilmesi gerekmekte olup, ilk genel kurul toplantısına kadar görev yapan ve büyük kongre yetkilerini kullanan kurucular kurulunca belirlenen ve bu kurucularca kuruluş bildirisinde beyan edilen parti adının bilahare değiştirilmesi, ancak SPY'ye göre, bu kurulun yerine kaim olan büyük kongre tarafından mümkün olup, bu yetki hiçbir şekilde devredilemeyeceği gibi, devredilmesi halinde ise buna göre tesis edilen işlemler hukuken geçerli değildir.'' Kanadoğlu, parti adının, demokrasi ilkeleri uyarınca partinin en büyük ve en geniş tabana hitap eden büyük kongre tarafından değiştirilmesinin SPY'nin amacına, düzenlemesine ve ruhuna uygun olduğuna dikkati çekti. 
     Başsavcı Kanadoğlu, ilgili yasalara göre parti adının tüzükte gösterilmesi gerektiğine de işaret ederek, ''Tüzükte gösterilmesi gereken bir konuda yapılacak değişiklik konusunda ise kuşkusuz kurucular kurulu ve onun görevlerinin sona ermesi halinde büyük kongre yetkilidir'' dedi. 
     Yargıtay Cumhuriyet Başsavcısı Kanadoğlu, bu nedenlerle parti adında yapılan değişikliğin siyasi partiler siciline işlenmesinin mümkün olmadığını bildirdi. 
     





</TEXT>
</DOC>
