<DOC>
<DOCNO> 116076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/siyaset/siy20.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu.. 
</HEADLINE>
<TEXT>

ANAP’ta büyük buluşma      NESLİHAN CUYAR 

     ANAP İstanbul İl Başkanlığı’nca, Ataköy’deki İspirtohane Kültür Merkezi’nde düzenlenen "Anavatan’da Büyük Buluşma" adlı resepsiyonda, partinin kurucuları, bugüne kadar görev yapmış bakanlar ve milletvekilleri ile partililer bir araya geldi. Resepsiyona katılan 8. Cumhurbaşkanı Turgut Özal’ın eşi Semra Özal büyük ilgi görürken, partililer elini öptü. Mesut Yılmaz Özal ile tokalaşırken, eşi Berna Yılmaz da sarılarak öptü. ANAP lideri Yılmaz yaptığı konuşmada, "Marjinal partileri ayırın, seçime giren tüm partiler, ANAP programından kopya almış" dedi. 
     
Okullar seçim tatili yapacak      ANKARA Milliyet 

     Cumhuriyet Bayramı nedeniyle geçtiğimiz pazartesi tatil olan okullar, bu pazartesi de pazar günü yapılacak seçim yüzünden kapalı olacak. Milli Eğitim Bakanlığı yayımladığı genelgeyle, resmi ve özel ilköğretim ve ortaöğretim kurumları ile yaygın eğitim kurumlarını 4 Kasım Pazartesi günü bir gün süreyle tatil etti. 
     
     Öğretmenler sandıkta 
     Milli Eğitim Bakanı Necdet Tekin’in imzasıyla yayımlanan genelgede, seçimlerde oy verme işlemlerinin genellikle bakanlığa bağlı okul ve kurumlarda gerçekleştirileceği kaydedilerek, öğretmenlerin büyük kısmının sandık kurullarında görev alacaklarına işaret edildi. Tekin, bazı bölgelerde oy sayma işlemlerinin gece geç saatlere kadar uzayabileceğini belirterek, ayrıca okul ve kurumların temizlenerek eğitim - öğretim için yeniden düzenlenmesi gereği bulunduğunu vurguladı. 
     
Sökmenoğlu’ndan "fraklı" afiş      ANKARA Milliyet 

     TBMM Başkanvekili Murat Sökmenoğlu, vatandaştan oy isterken tanıtımını "fraklı" afişleriyle yapıyor. Sökmenoğlu, son 3 yıldır, Genel Kurul oturumlarında en çok görünen yüz olmasına rağmen, vatandaşın kendisini fraklı görmeye alışık olduğu için normal takım elbiseyle tanımayacağını düşünüyor. 
     
Baykal’a sosyalist destek      ANKARA Milliyet 

     Avrupa Sosyalist Partiler Grubu Başkanı Robin Cook, CHP lideri Deniz Baykal’a destek mektubu gönderdi. Daha önce de Baykal’ı telefonla arayan Cook, CHP iktidarını desteklediklerini, Türkiye’nin AB’de bu iktidarla ilerleyeceğini söyledi. Cook, mektubunda Türkiye’nin önümüzdeki birkaç yılda modern, Avrupa yanlısı ve reformcu bir hükümet tarafından idare edilmesinin hayati önem taşıdığını vurgulayarak, "Avrupa Sosyalistleri Partiler Grubu, seçimlerde desteklediği CHP’ye başarılar diler" dedi. 
     
Malkoçoğlu da İP’li oldu      AYTEN GÖRGÜN İstanbul 

     Malkoçoğlu karakteriyle tanınan Cüneyt Arkın ile Atilla İlhan, Turhan Selçuk, Prof. Dr. Toktamış Ateş ve İnci Aral’ın da aralarında bulunduğu bilim adamı, sanatçı ve yazarlar "İşçi Partisi Hükümeti’nde göreve hazırız" metnini imzaladı. İtalyan Opera Salonu’nda dün yapılan toplantıda İP’nin metnini 150 aydının imzaladığı bildirildi. Metinde, "İP’nin içinde yer alacağı Milli Hükümet’in vereceği bütün görevleri yerine getirmeye hazır olduğumuzu şimdiden bildiriyor, uzmanlık birikimimiz halkımızın hizmetine sunuyoruz" denildi. 
     
Konyalı CHP’ye katıldı      ANKARA Milliyet 

     Ordu Bağımsız Milletvekili Hasan Fehmi Konyalı, CHP’ye katıldığını Meclis Başkanlığı’na bildirdi. DSP’den istifa ederek YTP’ye katılan, ancak bu partiden de istifa ederek bağımsız kalan Konyalı’nın katılımıyla CHP’nin Meclis’teki sandalye sayısı 4’e yükseldi, bağımsız milletvekillerinin sayısı 25’e düştü. Konyalı’nın CHP’ye katılmasıyla TBMM’deki son sandalye dağılımı şöyle oldu 
     
Liderler, 50’nci sırada izlendi      TV SERVİSİ 

     Pazar gecesi TRT 1’de yayımlanan "Siyasi Partilerin Propaganda Konuşmaları", günün en çok izlenenleri arasında 50. olabildi. Liderlerin konuşması 1.9’luk izlenme oranı ve 5.4’lük izlenme payı yakalarken, aynı gün TRT’de yayımlanan Nihat Kahveci’nin takımı Real Sociedad’ın Racing’le yaptığı karşılaşma, 4.6’lık izlenme oranıyla 13. oldu. TRT Ana Haber Bülteni de, liderleri geride bırakırken, 2.3’lük reytingle 41. sırada yer aldı. 
     
     
     
     
     



 SİYASET 















</TEXT>
</DOC>
