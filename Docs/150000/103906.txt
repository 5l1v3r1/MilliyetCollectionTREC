<DOC>
<DOCNO> 103906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/ekonomi/eko03.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İpek Matbaacılık borsada Koza örecek 
</HEADLINE>
<TEXT>

Seçim sonrası piyasaların hareketleneceği beklentisi halka arz cephesine de yansıdı. Koza Davetiye ve Mağazacılık, halka arz için SPK’ya başvurdu 
     EBRU SUNGUR 

     İki yıl önce halka açılan İpek Matbaacılık, iştiraki Koza’yı da borsanın nimetlerinden yararlandırmayı planlıyor. İpek Matbaacılık’ın yüzde 95’ine sahip olduğu Koza’nın yüzde 45’inin kasımda halka açılması için çalışmalara başlandı. 
     Koza Davetiye ve Mağazacılık Finans Koordinatörü Hüseyin Erdem, şirketin sermayesini 2 trilyon liradan 4 trilyona yükseltip, 1.8 trilyonluk kısmı halka açmak için SPK’ya başvurduklarını söyledi. Hazırlıklarını seçimlere kadar tamamlamak istediklerini belirten Erdem, "Seçimlerden sonra piyasanın açılacağını tahmin ediyoruz. Halka arzı kasım başında gerçekleştirmek için İş Yatırım’la çalışmalarımız sürüyor" dedi. 
     
     Gelir yeni mağazalara 
     Koza’nın, İpek Matbaacılık’ın ürettiği Koza markalı davetiye, tebrik kartı, defter gibi ürünleri sattığını anlatan Erdem, şöyle konuştu 
     "22 olan mağaza sayımızı 150’ye çıkarmak istiyoruz. Arz geliriyle hem bu yatırımı yapacağız, hem de 2 milyon dolar borç ödeyeceğiz." 
     Erdem, şirketin bu yıl 5 trilyon liralık ciro ve 1.5 milyon dolarlık ihracat hedeflediğini bildirdi. 
     



 EKONOMİ 
















</TEXT>
</DOC>
