<DOC>
<DOCNO> 113298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sonspo12.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetiner ''İyi bir takım olduğumuzu herkese gösteriyoruz'' 
</HEADLINE>
<TEXT>

     2004 Avrupa Ümitler Futbol Şampiyonası Eleme Grubu'nda yaptığı ilk 3 maçı da kazanan ümit millilerde yüzler gülüyor. 
     Elemelerde Slovakya'yı 2-1, Makedonya'yı 4-0, son olarak da Portekiz'i 4-2 yenen ümit millilerde moraller yerinde. 
     Teknik Direktör Raşit Çetiner, Portekiz gibi, Avrupa'nın bu yaş grubunda her zaman şampiyonluklara ve finallere ismini yazdıran bir takımı karşısında son yarım saatte 10 kişiyle mücadele ederek aldıkları galibiyetin çok anlamlı olduğunu söyledi. 
     Çetiner, oyuncularıyla her zaman gurur duyduğunu vurgulayarak, ''Onlar için ne söylesem az. İyi bir takım olduğumuzu herkese gösteriyoruz. Artık İngiltere ile nisan ayında yapılacak maçı düşünüyoruz. Oradan da iyi bir sonuçla dönmeye çalışacağız'' dedi. 
     Ümit millilerde, İngiltere karşısında kart cezalıları Selçuk ile Fatih forma giyemeyecek. 
     





</TEXT>
</DOC>
