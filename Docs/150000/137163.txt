<DOC>
<DOCNO> 137163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sontur23.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigaranın zararları saymakla bitmiyor... 
</HEADLINE>
<TEXT>

     Sigaranın, insanlarda kanser başta olmak üzere felç, ülser, kısırlık, cilt bozukluğu, çocuk düşürme, beyin ve kas tümörleri, kısırlık, kemik erimesi, saç dökülmesi, erken doğum, ani bebek ölümü sendromu gibi pek çok rahatsızlığa yol açtığı bildirildi. 
     Sağlık Bakanlığı Temel Sağlık Hizmetleri Genel Müdürlüğü'nce sigaranın zararlarıyla ilgili hazırlanan kitapçıktan derlenen bilgilere göre, dünyada her yıl ortalama 4 milyon, günde 11 bin, her 8 saniyede de 1 kişi, sigara nedeniyle yaşamını yitiriyor. 
     Sigara içme eğiliminde azalma gerçekleşmemesi halinde, 2030'lu yıllarda dünyada yılda 10 milyon kişi bu alışkanlık nedeniyle yaşamını yitirecek, bu ölümlerin yüzde 70'i gelişmekte olan ülkelerde gerçekleşecek. 
     Zehir ve kanserojen etkisi bulunun hidrojen siyanür, DDT, arsenik, karbonmonoksit, nikotin, polanium, krom, nikel, benzopiren, vinil klorür ve benzen gibi çok sayıda zararlı madde içeren sigarada, yaklaşık 4 bin çeşit toksik zehirli madde yer alıyor. 
     Tiryakilerin yüzde 40'ında kronik bronşitin gelişmesine, solunum yollarında öksürük, balgam çıkarma ve nefes darlığına yol açan sigara, üst solunum yollarında kronik faranjit, laranjit, tekrarlayan enfeksiyonlarda ses teli nodülleri, kadınlarda ses teli kalınlaşması ile alt solunum yollarında tekrarlayan bronşitler, zatürree ve kansere neden oluyor. 
     Sigara içicilerinin akciğer kanserinden ölüm riski, içmeyenlere oranla 15-20 kat daha fazla. Akciğer kanserlerinin yüzde 87'sinden sorumlu olan sigara, verem riskini de artırıyor. 
     Sigaradaki nikotinin beyin hücrelerini etkileyerek bağımlılığa sebep olduğu anlatılan Sağlık Bakanlığı'nın kitapçığında, şöyle deniliyor 
     ''Sigara, beyin, beyin damarlarında daralma ve tıkanmalar, beyin enfarktüsü ile kanamaya yol açar. Bu da kaslarda kuvvet azalması, felçler ve yatalak kalma şeklinde kendini gösterir. Sigaranın içerdiği karbonmonoksit, zihinsel eforu olumsuz etkiler. Sigara bütün damarlar ve kan yapısını etkileyerek, organların beslenmesini bozar. Sigaranın yol açtığı damar daralması ve tıkanması, ellerde ve ayaklarda soğumaya, bacak ağrılarına, kramplara ve zamanla kangrene yol açabilir, bu nedenle de kol ve bacakların kesilmesi gerekebilir.'' 
     
     DİĞER ZARARLARI... 
     Sigaranın sindirim, üreme ve boşaltma organlarını da etkilediği kaydedilen kitapçıkta, diğer zararları şöyle anlatıldı 
     ''Sigara dumanı asit salgısını artırır. Gastrite, mide ve onikiparmak bağırsağı ülserlerine yol açar. Ülser tedavisinin başarısını azaltır. Ayrıca ağız, dudak, yemek borusu, mide, safra kesesi ve pankreas kanserleri, sigara içenlerde daha çok görülür. 
     Sigara kadınlarda erken menopoza, erkeklerde cinsel istekte azalmaya, kadın ve erkekte kısırlık riskine, yumurtalık ve rahim ağzı kanserlerine, doğum kontrolü haplarıyla birlikte kadınlarda emboli riskinde artmaya, mesane, böbrek ve prostat kanserlerine yol açar.'' Ciltte kırışıklıklar ve soluk görünüme, diş ve parmaklarda sararma ile kötü kokuya, saç dökülmesine, tırnaklarda çabuk kırılmaya ve kadınlarda meme dokusunda deformasyona neden olduğuna işaret edilen sigaranın hamilelikte de düşük riskine, erken doğuma, düşük kilolu bebeğe, bebeğin fizik ve mental gelişiminin yavaşlaması ile ilerideki yaşamında astım riskinin artmasına, annenin süt oluşumu ve kalitesinin bozulmasına da yol açtığı belirtiliyor. 
     
     ÖMRÜ KISALTIYOR 
     Kitapçıkta, sigaranın pasif içicilerde özellikle astım ve kalp damar hastalığı olanlarda kriz geçirme riskini artırdığı, aktif içicilerde görülen diğer bütün kanser türlerinin oluşmasına neden olduğuna işaret edilerek, pasif içici konumundaki çocuklarda da sık bronşit ve zatürree riski, alerjik hastalıklar ve astım riski, orta kulak iltihabı, beyin ve kas tümörleri, ani bebek ölümü sendromu ve solunum fonksiyonlarında azalma gibi sorunlar doğurabildiği bildirildi. 
     Sigaranın zihinsel ve bedensel genel yorgunluk hissi, kemik erimesi, cilt bozukluğuna da neden olduğu anlatılan kitapçıkta, yaşam kalitesini ileri derecede bozup hayatta kalma süresini kısalttığı kaydedildi. 
     





</TEXT>
</DOC>
