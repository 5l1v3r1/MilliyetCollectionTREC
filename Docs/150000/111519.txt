<DOC>
<DOCNO> 111519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/ekonomi/eko06.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
POAŞ’ta küçük yatırımcı asla zarar görmeyecek’ 
</HEADLINE>
<TEXT>

Doğan Holding Genel Koordinatörü İmre Barmanbek, POAŞ ile İş Doğan Petrol Yatırımları AŞ’nin birleştirilmesinden küçük yatırımcının zarar görmeyeceğini söyledi 
     EKONOMİ SERVİSİ 

     Doğan Holding Genel Koordinatörü İmre Barmanbek, POAŞ ile İş Doğan Petrol Yatırımları AŞ’nin birleştirilmesi girişimiyle ilgili iddiaların doğru olmadığını söyledi. 
     Barmanbek, iki şirketin birleştirilmesiyle ilgili olarak bazı gazetelerde yayınlanan yorumların gerçeği yansıtmadığını ve kasıtlı olarak yatırımcıyı yanıltma amacını taşıdığını bildirdi. 
     Barmanbek, konuyla ilgili olarak Doğan Haber Ajansı’nın sorularını yanıtladı. 
     
     Birleşmeden gelen sinerji 
     Soru İş Doğan ve POAŞ’ın birleşmesinden zarar doğacağı iddia ediliyor. Gerçekten bu zarar doğacak mı 
     Cevap İş - Doğan tarafından POAŞ’a birleşme konusunda teklifte bulunuldu. POAŞ Yönetim Kurulu, bu teklifi incelemesi için Genel Müdürlüğe görev verdi. Bu da, kamumoyuna açıklandı. Şu anda Petrol Ofisi açısından bundan daha fazlasını yasal olarak söylemek mümkün değil. Petrol Ofisi Yönetimi, kararını verdiği zaman, - ki zannediyorum bu kısa zamanda ilk Yönetim Kurulu’nda olacaktır - kamuoyu bilgilendirilecektir. Zaten yasalar da bunu zorunlu kılıyor. Burada konuşulan, birbirine yakın pozitifle yüksek öz sermayeli iki şirketin birleşmesinden sağlanacak sinerjiyi yakalamaktır. İş - Doğan, öz sermayesi 200 trilyonun üzerinde bir şirkettir. Daha açık olarak belirtmek istiyorum ki, öz kaynakları bakımından birbirine yakın iki şirket birleşecek. 
     
     Kazanç doğacak 
     Bu birleşmeyle batık bir şirket kurtarılmayacak. Her iki şirketin ortakları, bu işten kazançlı çıkacaktır. Burada batık bir şirketin bir başka şirkete yamanarak kurtarılması söz konusu değildir. Çünkü, her iki şirket de sağlam, güvenilir, öz sermayeleri yüksek kuruluşlardır. 
     Ayrıca bu birleşme, eğer karar verilirse, biri halka açık, diğeri halka açık olmayan iki şirketin işlemlerinin daha şeffaf, daha herkesin gözü önünde yapılmasını sağlayacaktır. Bir anlamda, İş - Doğan’ın faaliyetleri de böylece Petrol Ofisi bünyesine taşınmış olup denetime daha açık hale gelecektir. 
     Soru Bu birleşme ile, izin verilmeyen Pamukbank ve Yapı Kredi birleşme talebi arasında bir paralellik kuruluyor. Bu ikisi aynı şey midir 
     Cevap Lütfen ikisini birbirine karıştırmayın. Yapı Kredi - Pamukbank birleşmesiyle yapılmak istenen, 31.12.2001 tarihi itibariyle 4 katrilyonun üzerinde, bir başka deyişle 3 milyar dolar zararlı bir bankanın halka açık bir başka bankayla birleştirilmesiydi ki bu işlem, küçük yatırımcıların sırtına 3 milyar dolarlık bir zararı yükleyecekti. İş - Doğan birleşmesinde, ortada öz kaynaklarını tüketmiş, sıfıra inmiş bir şirket yok. 
     Soru İmre Hanım, sonuç olarak bu birleşmeden POAŞ hisselerine sahip olan küçük yatırımıcı zarar görecek mi 
     Cevap Şuna inanmalısınız ki, eğer bu birleşme yapılırsa, tamamen yasalara, ahlak kurallarına uygun olacak ve küçük yatırımcı bu birleşmeden zarar görmeyeceği gibi, orta vadede de k rlı çıkacaktır. Zaten Sermaye Piyasası Kurulu da küçük yatırımcının korunması konusunda gerekli özeni göstermektedir. 
     



 EKONOMİ 















</TEXT>
</DOC>
