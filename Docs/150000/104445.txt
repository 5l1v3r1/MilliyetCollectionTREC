<DOC>
<DOCNO> 104445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sonspo19.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor'un 3 yöneticisine yurtdışına çıkış yasağı... 
</HEADLINE>
<TEXT>

     Antalya Defterdarlığı, yaklaşık 6 trilyon lira vergi borcu bulunan Antalyaspor'un 3 yöneticisinin yurtdışına çıkış yasağı koydurdu. 
     Antalyaspor Kulübü Başkanı Süleyman Aslan, düzenlediği basın toplantısında, Antalya Defterdarlığı'nın, Antalyaspor'un yaklaşık 5 trilyon 958 milyar 668 milyon lira vergi borcunu gerekçe göstererek, Antalya Emniyet Müdürlüğü'ne kendisiyle birlikte başkan yardımcılığı görevinden istifa eden Av.Murat Bulat ve yönetim kurulu üyesi Mehmet Çelik'e, yurtdışına çıkış yasağı getirilmek üzere bir yazı gönderdiğini bildirdi. 
     Aslan, Antalya Defterdarı Hasan Yaman'ın böyle bir durumun olmaması konusunda kendilerine söz verdiği halde kendilerine yurtdışına çıkış yasağı getirildiğini de kaydetti. 
     Yaman'ın bu tumumuna anlam veremediklerini dile getiren Aslan, şöyle konuştu 
     ''Hiçbir kulüpte böyle bir olay görülmemiştir. Galatasaray ve Beşiktaş gibi büyük kulüplerin de vergi borçları var ama yöneticileri her gün yurtdışında. Bu yazının düzenlenmesi, Antalyaspor Kulübü'nü kapatmak istediklerinin bir göstergesidir. Ayrıca, TEDAŞ yetkilileri gelerek, kulübün elektriğinin kesileceğini belirttiler. Bu davranışların altında bir artniyetin yattığını düşünüyoruz. Bıçak kemiğe dayandı, fakat ortada kemik de yok.'' 
     
     KONGRE 27 EYLÜL'DE 
     Aslan, Antalyaspor Kulübü Başkanı Bekir Kumbul'un istifası üzerine, Antalyaspor Kulübü olağanüstü genel kurul toplantısının 27 Eylül tarihinde yapılacağını açıkladı. 
     27 Eylül'e dek geçici başkanlık görevini üstleneceğini ifade eden Aslan, başkan yardımcısı Murat Bulat'ın da istifa ettiğini, Bulat'ın yerine Necdet Alacan'ın getirildiğini söyledi. 
     Kongrenin yapılacağı tarihe dek kendilerine düşen görevi yapacaklarını vurgulayan Aslan, ''Antalyaspor'un başarılı bir şekilde mücadele etmesi için gerekeni yapacağız. Antalyaspor'un kapanması demek en az 200 kişinin işsiz ve aç kalması demektir. Herkesin Antalyaspor'u sahip çıkmasını istiyoruz'' dedi. 
     
     ANTALYASPOR'A 2 FUTBOLCU 
     Antalyaspor'da yöneticiler bir yandan sorunların çözümü için çaba gösterirken, diğer yandan da transfer çalışmalarını sürdürüyorlar. 
     Aslan, Gençlerbirliği, Bursaspor ve Altay'da forma giyen sağ kanat oyuncusu Hakan Demir 27 ile Vanspor, Bakırköyspor ve Kırıkkalespor'da oynayan orta alan oyuncusu Mustafa Boyat 27 ile anlaştıklarını bildirdi. 
     Kulüp binasında düzenlenen törenle sözleşmeye imza koyan her iki futbolcu, 1'er yıl süreyle kırmızı-beyazlı formayı giyecek. 
     





</TEXT>
</DOC>
