<DOC>
<DOCNO> 125049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sontur17.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık "Kıbrıs'ı pazarlık konusu yapmadık" 
</HEADLINE>
<TEXT>

     Başbakanlık'tan yapılan açıklamada, Kıbrıs konusunun, Türkiye'nin AB'ye katılım müzakerelerinin tarihi ile ilgili temasların merkezinde kesinlikle yer almadığı belirtilerek, ''Zirve bildirgesinin Türkiye ile ilgili bir paragrafında yer alan 'gecikme olmaksızın' ifadesi, müzakere tarihinin kesinleştirilmesini sağlamaya yönelik girişimlerimiz sonucunda AB Konseyi'nce kabul edilmiştir'' denildi. 
     Başbakanlık Basın Merkezi, Almanya'nın Welt am Sonntag Gazetesi'ne atfen Türk basınında yer alan haberlere yönelik yazılı açıklama yaptı. 
     Açıklamada, Kopenhag Zirvesi'nin sonuç bildirgesinin Türkiye ile ilgili paragraflarından birinde, ''Müzakerelerin gecikmeksizin başlaması'' ifadesinin eklenmesine karşılık, Türkiye'nin Kıbrıs'ta 28 Şubat 2003 tarihine kadar çözüm vaat ettiği ileri sürüldüğü belirtilerek, söz konusu iddianın gerçekle ilgisi bulunmadığı kaydedildi. 
     Kıbrıs konusunun, Türkiye'nin AB'ye katılım müzakerelerinin tarihi ile ilgili temasların merkezinde kesinlikle yer almadığı ifade edilen açıklamada, şöyle denildi ''Zirve bildirgesinin Türkiye ile ilgili bir paragrafında yer alan 'gecikme olmaksızın' ifadesi, müzakere tarihinin kesinleştirilmesini sağlamaya yönelik girişimlerimiz sonucunda AB Konseyi'nce kabul edilmiştir. Bu süreçte, taraflarca Kıbrıs konusu ile herhangi bir bağlantı kurulmamıştır. 
     Hükümetimizin, Kıbrıs sorununu müzakereler yoluyla çözülmesini başından beri desteklediği bilinen bir gerçektir. 
     Son olarak, BM Genel Sekreteri'nin sunduğu öneriler ile ilgili görüş alışverişi ve istişareler sürmektedir. Söz konusu istişareler Kopenhag Zirvesi marjında BM Genel Sekreteri Özel Temsilcisi ve KKTC Dışişleri ve Savunma Bakanı'nın da katılımıyla ilgili taraflar arasında sürmüştür. BM Genel Sekreteri Sözcüsü, gelinen nokta hakkında esasen zirvenin sonuçlanmasından saatler önce bir açıklama yapmıştır. 
     Hükümetimiz, Kıbrıs Türk halkının, güvenlik, refah ve eşit statüsünü gözetmek koşuluyla, tarafları tatmin edecek yeni bir ortaklık oluşturulmasına yönelik çabaları desteklemeye devam edecektir.'' Kıbrıs konusu ile ilgili son gelişmeler hakkında Dışişleri Bakanlığı'nca ayrıntılı bir açıklama yapılacağı da bildirildi. 
     





</TEXT>
</DOC>
