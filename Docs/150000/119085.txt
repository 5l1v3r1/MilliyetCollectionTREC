<DOC>
<DOCNO> 119085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sonspo10.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu Okan, İspanyolların gözdesi... 
</HEADLINE>
<TEXT>

     Birinci Süper Lig'de bu sezon attığı 10 golle, gol krallığı yarışında ilk sırada yer alan Bursasporlu Okan Yılmaz, 3 İspanyol kulübünden transfer önerisi aldığını söyledi. 
     Okan Yılmaz, yaptığı açıklamada, sergilediği futbolun ve attığı gollerin İspanyol kulüplerinin dikkatini çektiğini ve öneriler aldığını söyledi. Transfer önerilerinden teknik direktör Nejat Biyediç'in bilgisi olduğunu ifade eden Okan, ''Henüz net birşey yok. Menajerim aracılığıyla 3 İspanyol kulübünden teklif aldım. Bu kulüplerin isimlerini şimdilik açıklamak istemiyorum. İstedikleri maç kasetleri gönderildi. Sanıyorum Elazığspor maçında beni izleyecekler. Gelecek ay içinde de görüşmeler başlar'' dedi. 
     Okan, 2 sezon önce ünlü Fransız Kulübü O.Marsilya'ya transferinin başarısızlıkla sonuçlanmasının kendisini hala tedirgin ettiğini anlatarak, '' Transfer söylentileri çıkacak ve futbolumu etkileyecek diye korkuyorum. Ancak, artık Avrupa'ya açılmanın zaman geldi. Nihat, Tugay ve Emre'nin başarılı olması, beni motive ediyor'' diye konuştu. 
     Transfer görüşmelerinde öncelikle Bursaspor'un haklarını savunacağını da kaydeden Okan, sezon sonunda sözleşmesinin sona ereceğini, amacının Bursaspor'a da para kazandırmak olduğunu sözlerine ekledi. 
     





</TEXT>
</DOC>
