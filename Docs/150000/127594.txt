<DOC>
<DOCNO> 127594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/soneko03.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İmalat sanayiinin yeniden yapılanması... 
</HEADLINE>
<TEXT>

     Türkiye Kalkınma Bankası TKB , ileri teknolojiye dayalı büyük yatırımların hiç olmazsa bir süre kamu tarafından yapılması, ya da cumhuriyetin ilk yıllarında olduğu gibi özel sektörle işbirliği içinde gerçekleştirilmesini önerdi. 
     TKB Araştırma Müdürlüğü'nce gerçekleştirilen ''Türkiye Ekonomisinde İhracata Dayalı Büyüme Modeli ve İmalat Sanayiinin Yapısı'' konulu çalışmada, Türkiye'de imalat sanayiinin en temel özelliklerinden birinin küçük ölçekli işletmeler temelinde örgütlenmesi olduğu vurgulandı. 
     İmalat sanayiinin yeniden yapılanmasına ilişkin stratejik tespitler ve çözüm önerilerinin sıralandığı çalışmaya göre, küçük ölçekli işletmelere sektörel düzeyde ağırlıklı olarak tekstil, makine-teçhizat, gıda ve orman ürünleri sektörlerinde yoğunlaşıyor. 
     Çalışmaya göre, Türkiye'de dışa bağımlılığı azaltan bir sanayi yapısının oluşturabilmesi için imalat sanayi içinde ara ve yatırım malları üretim paylarının artırılması gerekiyor. 
     
     REKABET GÜCÜ, ÜRETİM YAPISI YETERSİZ 
     Türkiye'nin imalat sanayi birikimi 1930'lardan günümüze küçümsenemeyecek bir aşamaya ulaşmış olmasına karşın, verimlilik teknoloji düzeyi, rekabet gücü ve üretimin yapısı bugünkü gelişmiş ülkelerin imalat sanayi ile kıyaslandığında yetersiz bulunuyor. 
     Çalışmada, önümüzdeki yıllarda başta üretken sektörlerde olmak üzere, yatırım ve verimlilik düzeylerinin artırılmasının bir gereklilik olarak durduğu vurgulandı. 
     Önümüzdeki yıllarda sermaye birikiminin başta ticarete konu olan üretken sektörler olmak üzere, yatırımlara yönelik yeniden yapılandırılmasının ülke kalkınma stratejisi açısından gerekli görüldüğü kaydedilirken, bu bağlamda imalatta karlılığı artıracak, kaynakların bu sektörlere akışını sağlayacak tedbirlerin alınmasının gerektiği ifade edildi. 
     
     YATIRIMLAR YURTİÇİ TASARRUFLARA DAYANMALI 
     Yurtiçi tasarrufların mutlaka artırılması gerektiği belirtilen çalışmada, yatırımların esas olarak bu kaynaklara dayandırılması gerektiği vurgulandı. 
     1989 yılından itibaren gündeme gelen sermaye hareketlerinin önündeki engellerin kaldırılmasının, mali piyasaların henüz çok sığ olduğu bir ülkede, uluslararası para piyasalarının bozucu spekülasyonuna erken ve denetimsiz bir biçimde eklemlenmenin maliyet ve açmazlarını taşıdığı vurgulandı. 
     Son yıllarda yaşanan yüksek faiz, yüksek kredi maliyetlerine dayalı bir finansal sürecin yeni sabit sermaye yatırımlarını olumsuz etkilerken firmaları da teknolojik yenilik yatırımları yerine hazır teknolojileri patent yoluna ittiği ve yatırım kararından caydırdığı kaydedildi. 
     
     İMALAT SANAYİ, KAYNAK VE EMEK YOĞUN 
     Türkiye'de imalat sanayiinin esas olarak kaynak ve emek yoğun sektörlere dayalı bir gelişme çizgisi sergilediği vurgulanan çalışmada, yatırımların başta tekstil olmak üzere az sayıda emek ve kaynak yoğun sektörde yoğunlaştığı ifade edildi. 
     Ekonomik gelişmeyi olumsuz etkileyen faktörlerden birinin de verimlilik düzeyinin düşük olması kaydedilen araştırmada, temel bilimlere yönelik olarak ayrılan kamu fonlarının artırılmasının zorunlu olduğu vurgulandı. 
     İleri teknolojiye dayalı büyük yatırımların maliyetlerine dikkat çekilerek, bu tarz yatırımların hiç olmazsa bir süre kamu tarafından yapılması ya da özel sektörle işbirliği içerisinde gerçekleştirilmesi gerektiği vurgulandı. 
     Türkiye'nin bilim ve teknolojik yapısının gelişmiş ülkelerle kıyaslandığında son derece yetersiz bulunduğu belirtilen çalışmada, sanayi politikalarının yüksek katma değer yaratan, ihracata katkısı yüksek olan stratejik sanayi dallarını belirlemesi gerektiği belirtildi. 
     
     İSTİHDAMI ARTIRMANIN YOLU 
     İşsizliği azaltmanın en temel yolunun, üretken sektörlerdeki sabit sermaye yatırımlarının artırılmasından geçtiği belirtilirken, Türkiye'nin işsizlik sorunun çözmesinin yüksek ve istikrarlı büyüme temposundan geçtiği kaydedildi. 
     





</TEXT>
</DOC>
