<DOC>
<DOCNO> 144813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/soneko05.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Hükümet karanlığa gömülmeden önce ampulü yakmalı 
</HEADLINE>
<TEXT>

     Ankara Ticaret Odası ATO Başkanı Sinan Aygün, Irak savaşı göz ardı edilerek hazırlanmış bütçenin hayali bir bütçe olduğunu savunarak, ''Irak'ta akan kan Türkiye bütçesine kırmızı bakiye olarak yansıyacak, Hükümet karanlığa gömülmeden önce ampulü yakmalı'' dedi. 
     ATO Başkanı Aygün yaptığı yazılı açıklamada, savaşın kısa ya da uzun sürmesinin var olan belirsizliği ortadan kaldırmayacağını, yeni bir dünya düzeni kurma yönünde niyetini bozmuş Amerika'nın bölgede istikrarı bir daha geri gelmemek üzere ortadan kaldırdığını kaydetti. 
     Bu gelişmeler ışığında Türkiye'nin 5 yıllık ciddi bir plan ve 6 aylık programlarla yönetilme ihtiyacı ortaya çıktığını ifade eden Aygün, 2003 yılı için planlanan yüzde 5 büyüme ve yüzde 20 enflasyon hedefinin tutmayacağını iddia etti. 
     Bu yıl büyüme oranının yüzde 2-3, enflasyon oranının ise yüzde 35'in üzerinde olacağını tahmin ettiklerini belirten Aygün, dış ticaret açığının 15 milyar doları aşacağını, faiz dışı bütçe fazlasının GSMH'ya oranının da yüzde 6,5 olarak gerçekleşmesinin zorlaşacağını anlattı. 
     Mevcut programın revize edilerek güçlendirilmesi gerektiğini vurgulayan Aygün, yeni kaynak yaratımı konusunda sivil toplum örgütleriyle görüş alış verişi içerisinde bulunulmasını önerdi. 
     





</TEXT>
</DOC>
