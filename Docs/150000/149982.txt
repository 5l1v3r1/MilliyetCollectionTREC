<DOC>
<DOCNO> 149982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/soneko37.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı Coşkun Bahar havasını yaza çevireceğiz 
</HEADLINE>
<TEXT>

     Sanayi ve Ticaret Bakanı Ali Coşkun, şu anda piyasalarda bir bahar havası estiğine dikkat çekerek, ''bu bahar havasını biz hükümet olarak yaza çevireceğiz'' dedi. 
     TİSK Danışma Konseyi Toplantısı sırasında basın mensuplarının sorularını yanıtlayan Coşkun, piyasalarda son günlerde yaşanan olumlu gelişmelere ilişkin soru üzerine, ''Şu anda piyasada bir bahar havası esiyor. Aynen 3 Kasım'da AK Parti nin iktidar olduğu anları yaşıyoruz. Hükümete halkın güveni tamdır. Güven olduğu ortamda ekonomi de düzlüğe çıkmak için gelişir. Onun için bu bahar havasını biz hükümet olarak yaza çevireceğiz'' dedi. 
     Ali Coşkun, ''Türkiye Irak'ın yeniden yapılandırılmasında masa dışında kaldı diye endişeler var. Bunlar nasıl etkiler '' sorusuna da şu yanıtı verdi 
     ''Türkiye ekonomisinin gelişmesi, ne Amerika'dan gelecek yardıma, ne de Irak'ın yapılandırılmasına bağlanmış durumda değildir. Onlar ilave gelişmelerdir. Hep beraber izleyeceğiz. Bütçemizi ve bütün imkanlarımızı kendi özkaynaklarımıza dayalı olarak geliştirdik ve ekonomi düzlüğe çıkıyor.'' 
     
     İHALELER YENİ BAŞLAYACAK 
     Coşkun, Türkiye Müteahhitler Birliği Başkanı Nihat Özdemir'in konuşmasında devlete iş yapan müteahhitlerin sorunlarıyla ilgili yakınmalarının anımsatılması üzerine de, ''Müteahhitler Birliği Başkanı bir konuyu atladı herhalde. Geçici bütçe yapıldığı dönemde ihale yapılmaz. İhaleler daha yeni başlayacak'' diye konuştu. 
     Türkiye Müteahhitler Birliği Başkanı Nihat Özdemir, TİSK Danışma Konseyi'nde yaptığı konuşmasında, 2003 bütçesinin Türkiye'nin en kötü bütçesi olarak çıktığını savunarak, 4 aydan bu yana devlete iş yapan mütahhitlerin bir tek lira para alamadıklarını söyledi. 
     Özdemir, şunları kaydetti 
     ''Beni çalıştırmayan devlet, çalışanın işine son verdiğimde bunun sebebi de devlet. Ancak mahkemede sürünmemize sebep olan da devlet. İşten ayırdığımız arkadaşlar bir müddet sonra geri gelecekler. Bunun için bir an önce ilgili yasaların hızla çıkması ve belirsizliklerin ortadan kalkması gerekiyor. Ayrıca devlete çalışan inşaat sektörünün sorunlarının da gözönüne alınmasını arzediyorum.'' 
     





</TEXT>
</DOC>
