<DOC>
<DOCNO> 145692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sondun29.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ın merkezinde 3 büyük patlama... Siviller yine ölüyor... 
</HEADLINE>
<TEXT>

     Bağdat'ın merkezinde 3 büyük patlama duyulduğu, kentin üzerinde uçan uçaklara uçaksavar ateşi açıldığı bildirildi. 
     Haberi veren kentteki Reuters muhabiri, ''Yakınlarda çok güçlü 3 patlama oldu. Kentin üzerinde uçan savaş uçaklarına uçaksavar bataryalarından ateş açıldı'' dedi. 
     Öte yandan Iraklı bir yetkili, Bağdat'ın güneyine bugün düzenlenen bombardımanda çok sayıda sivilin öldüğünü ve yaralandığını söyledi. 
     Irak Enformasyon Bakanlığı Genel Müdürü Uday El Tay, bombardımanda başkentin yaklaşık 30 kilometre güneyindeki Yusufiye yerleşim bölgesinde binaların isabet aldığını belirtti. ''Çok sayıda ölü ve yaralı var'' diyen El Tay, sayı vermedi. 
     Iraklı yetkililerin, yabancı gazetecilere bombalanan bölgeyi gezdirdiği belirtiliyor. 
     Bu arada, Bağdat'ın bu sabah bombalanması sırasında, Irak ulusal telekomünikasyon şirketine ait bir binanın isabet aldığı bildirildi. 
     
     Kuzey Irak'taki mevzilere de bomba.. 

     Kuzey Irak'ta, Musul ile Dohuk arasındaki bölgede bulunan Irak ileri mevzilerinin, bir Amerikan uçağı tarafından bombalandığı bildirildi. 
     Bölgedeki Reuters muhabiri, Musul-Dohuk yolu üzerindeki Domiz'e bakan tepelerde bulunan Irak siperlerine üç bomba bırakıldığını belirtti. 
     Uçağın siperlere daha sonra 5 bomba daha attığı ifade edildi. 
     Bombardıman sonrasında Iraklı askerler ve itfaiye araçları bölgeden kaçarken, vurulan büyük bir binaya doğru iki araç ve bazı kişilerin hızla gittiği görüldü. 
     Koalisyon savaş uçakları son günlerde sürekli Kuzey Irak'taki Irak ordusu mevzilerini bombalıyor. 
     CNN Musul ile Kerkük arasındaki Kalak'ta bulunan Irak ordu mevzilerinin de bugün bombalandığını bildirdi. 
     




</TEXT>
</DOC>
