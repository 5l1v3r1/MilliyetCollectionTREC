<DOC>
<DOCNO> 117408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sonspo20.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya Ligi'nin yıldızı Nihat, İtalya'ya göz kırptı... 
</HEADLINE>
<TEXT>

     İspanya'nın Real Sociedad takımında oynayan milli futbolcu Nihat Kahveci, gelecek sezon bir İtalyan takımına gidebileceğini ima etti. 
     İtalyan Corriere della Sera Gazetesi ve haftalık yayınlanan Guerin Sportivo Dergisi, Nihat'a övgüler yağırarak, milli futbolcu için ''İspanya Ligi'nin yeni yıldızı'' tanımını kullandı. 
     Nihat, yayımlanan demecinde, bu yıl FC Juventus'tan Real Sociedad'a gelen Kovaçeviç'in kendisine sürekli İtalya Ligi'ni anlattığını belirterek, ''İnşallah kısa bir süre sonra ben de İtalya'da oynarım'' dedi. 
     İtalya Ligi'nden maçları televizyondan izlediğini ve bilgi sahibi olduğunu kaydeden 23 yaşındaki Türk futbolcu, ''Gerek güç gerekse hızlılık olarak liginizde en iyi biçimde oynarım. Ama ilk önce Real Sociedad ile büyük işler gerçekleştirmek istiyorum'' açıklamasında bulundu. 
     Attığı gollerle adından sıkça söz ettiren yıldız futbolcu, teknik direktör Denoueix'in takımdaki tüm kompleksleri ortadan kaldırdığını, böylelikle en büyük takımlara karşı bile atak oynadıklarını söyledi. Nihat, ''Türkiye'deki gibi ayağımla, kafamla, kendi sahamızda, deplasmanda her zaman gol atıyorum'' dedi. 
     Takım arakadaşları arasında Alonso, De Pedro, Kovaçeviç ve Karpin gibi çok iyi futbolcuların olduğunu belirten Nihat, Avrupa'da bir numaralı koltuğa oturmak istediklerini sözlerine ekledi. 
     





</TEXT>
</DOC>
