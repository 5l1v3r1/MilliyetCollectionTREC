<DOC>
<DOCNO> 149443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/guncel/gun01.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş planı yoktu 
</HEADLINE>
<TEXT>

Saddam'ın "bir seçkin subayı" BBC'ye, merkez komuta karargahının askerleri yönlendirmediğini anlattı 
     DIŞ HABERLER SERVİSİ 

     Saddam Hüseyin'in en seçkin askeri gücü olan ve Bağdat'ı "ölümüne" savunması beklenen Cumhuriyet Muhafızları'nın kenti neredeyse hiç savunmadan Amerikalılar'ın ellerine bırakmasının nedeni ortaya çıktı. 
     Yenilginin perde arkasını BBC radyosuna anlatan bir Cumhuriyet Muhafızı, savaş sırasında merkez komuta karargahının askerleri yönlendirmediğini savundu. Adı açıklanmayan Iraklı subay, "Hiç kimse bize şunu yapın ya da şunu yapmayın demedi, bize savaş planını anlatmadı. Bu durumda evde kalmak daha iyiydi" dedi. 
     
     'Bombalar tankları vurdu' 
     Bağdat'ı savunan askerlere "Sadece mevzilerinizi koruyun ve bombalardan uzak durun" denildiğini belirten subay, "İki ordunun ateş gücü arasında büyük fark vardı. Bombalar ve uçaklar teçhizatımızı ve tanklarımızı yok etti" diye konuştu. 
     Askerlerin silahlarını bırakarak birer birer kaçmaya başladığını belirten Iraklı subay, askerleri kalıp savaşmaya zorlamadıklarını, çünkü kendilerine böyle bir emir verilmediğini vurguladı. 
     Iraklı subay, Cumhuriyet Muhafızları'nın beklenenin aksine Bağdat'ta sokak savaşına girişmediğini ilişkin olarak da, "Hiç kimse kendi evinde savaşmak istemez. Kendi kentimde savaşırsam, bana, aileme ve çocuklarıma ait olanı yıkarım. Savaşmak istiyorsan evinden uzakta savaşmalısın" dedi. Eski muhafız, Saddam'ın Bağdat'ı savunmak için yaptığı planın da iyi olmadığını söyledi. 
     


GÜNCEL 






















</TEXT>
</DOC>
