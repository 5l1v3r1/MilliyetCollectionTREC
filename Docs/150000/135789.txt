<DOC>
<DOCNO> 135789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sontur18.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
BM "Savaş sırasında yaklaşık 800 bin kişi göç edebilir" 
</HEADLINE>
<TEXT>

     ABD'nin Irak'a olası harekatı nedeniyle bölgedeki hareketlilik sürerken, Birleşmiş Milletler'in BM tahminlerine göre, 800 bin kişinin göç etmesi bekleniyor. 
     Olası savaşla ilgili hazırlıklar nedeniyle Güneydoğu'da başlayan hareketlilik sürüyor. Türkiye'nin çeşitli bölgelerindeki askeri birlikler ve malzemelerin, 2. Ordu bölgesindeki birliklere takviye amacıyla Güneydoğu'ya gönderilmesine devam ediliyor. Askeri birlikler, silah, mühimmat ve diğer malzemelerle bölgede belirlenen yerlere konuşlandırılıyor. Bölgede yaşanan hareketlilik nedeniyle Şırnak'ın Silopi İlçesi yerli ve yabancı basın mensuplarının akınına uğradı. Çok sayıda yerli ve yabancı televizyon kuruluşu canlı yayın araçlarıyla ilçeye gelerek yerleşti. 
     Olası Irak savaşı ve yaşanacak nüfus hareketi ile ilgili olarak A.A muhabirine açıklamada bulunan yetkililer, olası sığınmacı göçünde Körfez Savaşı'nda ortaya çıkan sıkıntıların yaşanmaması için gereken tüm önlemlerin alınmaya devam edildiğini söylediler. 
     Nüfus hareketine yönelik daha deneyimli olduklarını ve yapılan tatbikatlarla eksikliklerin giderildiğini ifade eden yetkililer, olası sığınmacıların Irak'ın kuzeyinde tutulacağını bildirdiler. Yetkililer, şu bilgileri verdiler 
     ''Hazırlıklarımız sürüyor. Zaman zaman yapılan tatbikatlarla eksikler belirlenerek gideriliyor. Birleşmiş Milletler'in tahminlerine göre, olası savaşta, yaklaşık 800 bin kişinin göç etmesi bekleniyor. Daha önceden yaşanan deneyimlerimizle, bir sıkıntı olacağını sanmıyoruz. Bu kez kurulacak kamp yerleri daha düzenli ve daha kapsamlı olacak. Sığınmacılar için gerekli her şey bulundurulacak.'' 
     
     OTELLER DOLUYOR 
     Bu arada, ABD, BM ve UNİCEF yetkilileri, bölgedeki otel sahipleriyle görüşmelere başladı. 
     Diyarbakır'ın yanı sıra Mardin, Şırnak'ın Silopi ve Cizre ilçelerindeki bazı otellerin işletmecileriyle görüşen yetkililerin bazı otellerin tamamını uzun süreli kiralamayı planladıkları bildirildi. 
     Bu arada, bölgedeki hastane ve sağlık kuruluşlarının da eksiklikleri gidermek amacıyla çalışmalara başladıkları öğrenilirken, sığınaklar da gözden geçiriliyor. 
     
     KAMP YERLERİNDEKİ ÇALIŞMALAR 
     Olası göçle birlikte Türkiye'ye akın edecek olan sığınmacılar için Irak'ın kuzeyinde Türkiye sınırı boyunca belirlenen kamp yerlerindeki çalışmalar tamamlandı. 
     Göç dalgasını Irak topraklarında durdurmak amacıyla sınır ötesinde kurulacak İnsani Destek Toplama Merkezi adı altında kurulacak 17 kampı, Şırnak, Mardin, Diyarbakır, Batman ve Hakkari Valilikleri yönetecek. 
     Irak'ın kuzey kesiminde kurulacak olan çadırkentlerin zemin düzeltme çalışmaları tamamlanırken, çadırların da müdahaleyle birlikte kurulmaya başlanacağı öğrenildi. 
     Çadırların bölgede daha önce terörle mücadele çalışmalarında görev alan Geçici Köy Korucuları tarafından kurulacağını kaydeden yetkililer, Irak'ın kuzeyinde görev alacak koruculara çadır kurma konusunda gerekli eğitimin verildiğini ve bir çadırın 6 dakikada kurulduğunu söylediler. 
     Bu arada, olası göçte, sığınmacıların Türkiye'ye geçmeleri ihtimaline karşı da Şırnak'ın Silopi İlçesi'nde çadırkent kurulacak. İlk etapta 200 çadırın kurulduğu ve geçtiğimiz gün de tatbikatın yapıldığı TASİŞ sahasına, gerek görüldüğü takdirde 24 bini aşkın çadırın kurulabileceği bildirildi. 
     Bu arada, ön çalışma yapmak amacıyla sınır ötesinde kamp yönetim merkezi başkanlığını yapacak vali yardımcıları ve köy hizmetleri temsilcileri Irak'ın kuzeyindeki kamp yerlerine gitti. 
     
     KİMLİKLER DAĞITILDI 
     Irak'ın kuzey kesiminde görev alacak olanlar için kimlik kartları dağıtıldı. Her an göreve hazır olmaları konusunda uyarılan çeşitli kurumlarda çalışan görevliler, sığınmacıların yerleştirilmeleri ile ilgili çalışmalar yapacaklar. Görev çağrı emrinde personel ve görevlilerin yanlarında bulundurmaları gereken malzemeler tek tek yazılırken, yanlarında da 7 günlük kumanyalarını hazırlamaları istendi. 
     Görev yapacak olan kamu görevlilerine Valiliklerce ''İnsani Destek Toplama Bölgesi Tanıtım Kartı'' yazılı kartlar verildi. Diyarbakır, Mardin, Şırnak ve Batman'dan ilk etapta 3 bini aşkın kişinin görevlendirildiği ve gerek duyulması halinde bu sayının artırabileceği öğrenildi. 
     Bölgede basın mensuplarının gelişmelerle ilgili bilgilendirilmeleri amacıyla basın merkezleri kurulması amacıyla da çalışmalara başlandı. 
     Diyarbakır ve Şırnak'ın Silopi İlçesi'nde kurulması düşünülen basın merkezleri için Genelkurmay Başkanlığı'ndan bir heyet bölgeye geldi. Diyarbakır'da incelemelerde bulunan heyet, basın merkezi olabilecek kurumlara ait binalarda incelemelerde bulundu. 
     Yetkililer, Silopi'de basın merkezinin kesin olarak oluşturulacağını, ancak, Diyarbakır'da kurulup kurulmayacağına ise henüz karar verilmediğini bildirdiler. 
     





</TEXT>
</DOC>
