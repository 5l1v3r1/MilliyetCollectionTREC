<DOC>
<DOCNO> 112450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/sonspo03.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye dünyayı dolaştı... 
</HEADLINE>
<TEXT>

     12. Avrupa Şampiyonası 7. Eleme Grubu'nda mücadele eden A Milli Futbol Takımı, 79 yıllık tarihinde bugüne dek 73 ülkenin milli takımıyla resmi ve özel maçlar yaptı. 
     Şimdiye dek 374 kez sahaya çıkan millilerin maç yaptığı ülkeler arasında Etiyopya, Malezya, Pakistan, Kosta Rika, Senegal, Libya, Honduras, Yeni Zelanda, Şili, Paraguay, Ekvador, Faroe Adaları ve Güney Afrika gibi ülkeler de bulunuyor. 
     A Milli Futbol Takımı ayrıca, Macaristan, eski SSCB, Fransa, İtalya B ve ümit milli takımlarıyla da özel maçlar yaptı. 
     -EN ÇOK İSVİÇRE'Yİ YENDİ- A Milli Futbol Takımı, tarihindeki en fazla galibiyeti İsviçre karşısında 6 alırken, en çok da eski SSCB'ye yenildi 12 . 
     Milliler, 12 maç yaptıkları İsviçre karşısında 6 kez sahadan galip ayrılırken, 14 maç yaptığı eski SSCB'ye 12 kez yenildi. Rus ekolü karşısında başarılı olamayan Türkiye, SSCB dağıldıktan sonra Rusya ile yaptığı 2 maçı da yitirdi. 
     -EN ÇOK GOL BULGARİSTAN'A- Milli takım ayrıca, en çok golü Bulgaristan ile yaptığı karşılaşmalarda kaydetti. 
     ''Komşu'' ile 20 maç yapan ay-yıldızlı ekip, toplam 29 kez rakip fileleri havalandırdı. 
     Milliler en çok golü ise 21 maç yaptıkları Romanya'dan yedi. Rumenler, toplam 44 kez Türkiye ağlarını sarstı. 
     -EN ÇOK MAÇ ROMANYA İLE- Türk Milli Futbol Takımı, 79 yıllık tarihinde en çok maçı ise 21 kezle, Romanya ile yaptı. 
     Türkiye, bu maçlardan 3'ünü kazanırken, 7'sinde berabere kaldı, 11'ini yitirdi, toplam 20 gol atıp, 44 gol yedi. 
     





</TEXT>
</DOC>
