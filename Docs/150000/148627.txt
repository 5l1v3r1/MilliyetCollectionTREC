<DOC>
<DOCNO> 148627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sonspo03.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Atletizm... Dopingde ilk ciddi sınav... 
</HEADLINE>
<TEXT>

     Uluslararası Olimpiyat Komitesi'nin IOC akreditasyonunu alan Türk Doping Kontrol Merkezi, ilk uluslararası sınavına Haziran ayında çıkacak. 
     Avrupa Atletizm Federasyonları Birliği EAA , merkeze gönderdiği bir yazıyla, 7 Haziran'da İstanbul'da yapılacak 58. Uluslararası Cezmi Or Yarışmaları'ndan alınacak 5 adet numunenin, Türkiye'de analiz edilmesini istedi. 
     EAA Teknik Kurul Üyesi Ivan Khodabakhsh imzalı yazıda, 2003 yılındaki tüm EAA organizasyonlarında, doping kontrollerinin yapılacağı merkezlerin belirlendiği vurgulanırken, 2004 yılından itibaren Türkiye'nin de listeye dahil edileceği ifade edildi. 
     EAA ayrıca, İstanbul'da yapılacak Avrupa Kupası İkinci Lig yarışlarındaki 8 analizin de Ankara'daki merkez tarafından yapılmasını istedi. 
     Uluslararası akreditasyonunu aldıktan sonra pazar arayışlarına hız veren merkez, Haziran ayındaki yarışlarda, uluslararası bir organizasyondaki ilk analiz görevini üstlenecek. 
     





</TEXT>
</DOC>
