<DOC>
<DOCNO> 147516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/soneko14.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Kore ile ekonomik sıkıntılarımız aynı... 
</HEADLINE>
<TEXT>

     Ekonomik sıkıntıların yaşandığı dönemlerde ortak çözüm bulma konusunda, Türkiye ve Güney Kore arasında benzerlikler bulunuyor. 
     1997'deki Asya mali krizi sonucu zor duruma düşen Güney Kore, ekonomik bağımsızlığın zedeleneceği kaygısıyla dış mali yardımlardan çok, iç kaynaklara yöneldi. 
     Kriz döneminde, sivil toplum kuruluşlarının çağrısı üzerine özellikle, ABD'de çalışan ya da iş yapan Güney Koreliler ellerindeki paralar ve tasarufların bir kısmını Seul'deki Merkez Bankası'na yollamaya başladılar. 
     ABD'de ve diğer ülkelerde iş yapan Güney Koreliler'in gönderdiği paraların toplam değeri, çok kısa bir süre içinde bir milyar doları aştı. 
     Bu arada ABD ve diğer ülkelerde iş yapan Güney Koreli işadamları, o ülkelerdeki ortaklarını, Güney Kore'den daha fazla mal almaya ikna etme gayretine girdiler. 
     
     WON İÇİN MİLLİ SEFERBERLİK 
     Güney Kore ulusal para birimi Won'un, ABD Doları karşısında her geçen gün, hatta saat içinde eridiğini gören Güney Koreliler, won'u destekleme kararı aldılar. 
     Bütün bu seferberlik çerçevesinde, ABD Doları'nın kabul edildiği mağazalar, yalnızca won kabul etmeye başladı. 
     Öte yandan Daewoo, Hyundai, Samsung ve LG gibi Güney Kore'nin önde gelen holdingleri, uygulanacak kemer sıkma politikası çerçevesinde, ücretlerini yüzde 10-15 düzeyinde kesebileceklerini, buna karşılık prensip olarak işçi atmayacaklarını açıkladılar. 
     
     HALKTAN TASARRUFA DESTEK 
     Özellikle ev kadınlarının oluşturduğu dernekler tarafından düzenlenen gösterilerde ise ''Ülkemiz ekonomik sıkıntı içindeyken, lütfen gerekli olmadıkça yurt dışına çıkmayalım'', ''Tatillerde evlerde oturalım, gösterişli partilerden kaçınalım, işe gelip giderken özel araçlarımız yerine toplu taşıma araçları kullanalım'' şeklindeki ifadeleri taşıyan pankartlarla, kamuoyu oluşturmaya çalışıldı. 
     Seul'ün Kimpor Uluslararası Havaalanı önünde biriken gümrük görevlileri ve turizm rehberleri de, ''Yurt dışına çıkmayın, ülkemizi gezerek daha çok tanımaya çalışın, yurt dışına gitseniz bile lüks eşyalar satın almayın'' şeklinde anonslar gerçekleştirdiler. 
     Herkesimden, ekonomik güçleri oranınca yapılan ekonomik katkılar bir havuzda toplandı ve bu havuz, borçların azaltılmasında kullanıldı. 
     Siyasetçiler de, bütün bu toplanan yardımları, yeni bir kamu harcamasında kullanmayıp sadece borçların ödenmesinde kullanacaklarını taahhüt ettiler. Tüm toplanan paraların harcaması da şeffaf bir şekilde gerçekleştirildi. 
     Bütün bunların sonucunda Güney Kore, IMF'ye olan borçlarını vadesinden önce ödeyen ender ülkeler arasına girerken, yıllık ortalama yüzde 5-6 düzeyinde de bir ekonomik büyüme trendini yakalayabildi. 
     Güney Kore'deki sivil toplum kuruluşları, aynı sorunun olması halinde, ekonomik bağımsızlığın korunması için bugün de aynı dayanışmayı göstereceklerini bildiriyorlar. 
     
     TÜRKİYE'DEKİ DURUM 
     Türkiye'de ise en büyük sorun olarak görülen Hazine'nin borç ve faiz yükünün hafifletilmesi için, şimdiye kadar vatandaşlar, kitle örgütleri ve işadamlarından çok değişik öneriler geldi. 
     Nakit ya da ayni bağışta bulunmak isteyenler yanında, bazı işadamları ''servetinin bir bölümünü vermeye'', bazı odalar ise devlete ''faizsiz borç vermeye ya da bağış yapmaya'' hazır olduklarını bildirdiler. 
     Öneriler arasında 3 yıl vadeli ''Savaş tahvili'' ya da dövize endeksli tahvil çıkarılması, halkın kara gün dostu olarak sakladığı altının, sertifika karşılığı devlete ''yeddi emin'' olarak verilmesi görüşleri de yer aldı. 
     
     GELİR ORTAKLIĞI SENEDİ ÖN PLANA ÇIKIYOR 
     Ekonomi ve maliye yetkilileri ise kamuya ek kaynak yaratma formülleri üzerinde çalışırken, Turgut Özal döneminde olduğu gibi, öncelikle baraj gelirlerine endeksli, 5 ve daha uzun vadeli gelir ortaklığı senedi çıkarılması üzerinde duruluyor. 
     Ülke imkanları ve geçilmekte olunan süreçte katkı sağlamak isteyen kişi ve kuruluşların taleplerini değerlendirmek üzere, Devlet Bakanı Ali Babacan'ın başkanlığında oluşturulan çalışma grubu ise çalışmalarını bu ay içinde tamamlayacak. 
     





</TEXT>
</DOC>
