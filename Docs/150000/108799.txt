<DOC>
<DOCNO> 108799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/spor/spo03.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
SAVAŞI SEVERİM 
</HEADLINE>
<TEXT>

Galatasaraylı Almaguer, Sarı-Kırmızılı takıma kısa sürede adapte olduğunu söyledi, "Fatih Terim’in aradığı mücadele hırsı ve tecrübe ben de var" dedi 
     CÜNEYT KARAKAYA 

     Daha başlangıç’ 
     LOKOMOTİV deplasmanında, savunmada harikalar yaratan Almaguer, savaşmayı sevdiğini açıkladı. Meksikalı futbolcu, Teknik Direktör Fatih Terim’in kendilerinden terlerinin son damlalarına kadar mücadele beklediğini dile getirip, "Bu benim için sorun değil. Savaş ruhumda var. Çok tecrübeli ve sakin bir oyuncuyum. Hiç heyecanlanmam. Tecrübemle bir maç oynamam yetti. Takıma kesinlikle adapte oldum. Fatih Terim’in isteklerine cevap verecek güçteyim" dedi. 
     
     Terim kamçısı 
     MEKSİKALI futbolcu, Fatih Terim’in kendisinden övgü dolu sözlerle bahsetmesinin onur verici olduğunu açıkladı. Almaguer, "Onun ve taraftarın bu ilgisine layık olacağım. Taraftar benim için çok önemli. Galatasaray’ı desteklemeye gelen kalabalığı görünce, onların bu sevgisini boşa çıkarmamak için daha da hırslı oynadım. Güzel sözler, futbol olarak beğenilmek bir futbolcu için bence en önemli motivasyon kaynağı" ifadesinde bulundu. 
     
     Barcelona korksun’ 
     ŞAMPİYONLAR Ligi’nde hedeflerinin büyük olduğunu da açıklayan tecrübeli oyuncu, Barcelona’dan çekinmediğini iddia etti. Almaguer sözlerine şöyle noktaladı "Moskova karşısında o soğuğa rağmen iyi sonuç aldık ve işimizi çok kolaylaştırdık. 2-0’lık bu galibiyetten sonra da Barcelona karşımıza tedirgin çıkacaktır. Onları da taraftarın desteğiyle yener ve iyice rahatlarız. Zor bir rakip ama bizim de onlardan aşağı kalır yanımız yok." 
     
     Elbirliği yapmalıyız’ 
     GALATASARAY’IN orta sahadaki yıldızlarından Ümit Davala, Avrupa kupalarında mücadele eden diğer beş temsilcimizden de puan beklediklerini dile getirdi. Yıldız futbolcu, "Toplayacakları puanlar, ülkemizin ilerki senelerde de Avrupa kupalarına çok takımla katılmasını sağlayacak. Bu yüzden bu takımlarımızın da, üzerlerine düşen sorumluluğu en iyi şekilde yerine getirmeleri gerekiyor. Tek başına Galatasaray’ın, ülke puanını aynı seviyede tutması çok zor" diye konuştu. 
     
     Cim-Bom’da çifte mesai 
     SARI-KIRMIZILI takım, Barcelona maçının hazırlıklarını dün yaptığı iki antrenmanla sürdürdü. Teknik Direktör Fatih Terim sabah idmanında düz koşunun ardından taktiksel çalışmaya ağırlık verdi. Terim, Lokomotiv maçında oyuna sonradan giren Sarr ile kulübede oturan Christian’ı bu kez ideal kadrosunda oynattı. Son haftaların formsuz ismi Hasan Şaş ise yedek takımda yer aldı. 
     
Biletlere büyük ilgi      GALATASARAY’DA, Barcelona ile oynanacak olan kritik maçın biletleri dün satışa çıktı. Numaralı ve kapalı tribünün sezon başında kombine olarak tükenmesi nedeniyle, yalnızca yeni ve eski açık tribünlerinin biletleri satışa sunuldu. BİLETİX mağazalarında, 11.5 ve 17 milyon liradan satılan biletlere, taraftarların yoğun ilgi gösterdiği iddia edildi. 
     
Aslan’a çağdaş modelGalatasaray, basketbolu da futbol gibi tek elden yönetmek için kolları sıvadı. Sponsora devredilmesi planlanan şubenin, Yalçın Granit başkanlığındaki bir komite tarafından yönetilmesi kararlaştırıldı 
     GÖKHAN TÜRE 

     Şube, kulüp olacak 
     AMATÖR branşlardan çekilme kararı alan ve daha sonra Fenerbahçe ve Beşiktaş ile birlikte bu kararından vazgeçen Galatasaray, basketbol şubesini kulüpten ayırma kararı aldı. Yönetim Kurulu, basketbolun da futbol gibi tek elden yönetilmesi için gerekli adımı attı. Fenerbahçe ve Beşiktaş’a da örnek oluşturması beklenen yeni oluşumda, basketbol şubesi, bir ana sponsor bulunarak "Galatasaray Basketbol Kulübü" olarak faaliyete geçecek. 
     
     Başkanlar göreve 
     BASKETBOL Şubesi, Galatasaray camiasının önde gelen isimlerinden Yalçın Granit’in önderliğini yapacağı ve aralarında eski başkanlar, yöneticiler ve eski basketbolcuların da yeralacağı 10 kişilik komite ile idare edilecek. Bu komitede Yalçın Granit’in yanısıra, Selahattin Beyazıt, Ali Uras, Faruk Süren, Alp Yalman, Osman Solakoğlu, Ali Kazas ve isimleri kısa süre içinde belirlenecek olan bazı eski basketbolcular yeralacak. 
     
     Kunter gündemde 
     SARI - KIRMIZILI takımın bu sezon baş antrenörlüğünü ise eski Milli basketbolcu ve Milli Takım antrenörü Erman Kunter yapacak. Granit, Galatasaray’da diğer iki ezeli rakip Fenerbahçe ve Beşiktaş’a örnek olacak bir oluşuma giriştiklerini belirterek, "En büyük amacımız basketbolu da futbolun seviyesine çekebilmek. Salonların tribünlerini, yeniden tıklım tıklım doldurmak amacıyla yola çıkıyoruz" ifadesini kullandı. 
     
Barca’ya jestGalatasaray, güçlü rakibine, antrenmanlarını rahat yapabilmesi için Florya’nın kapılarını açtı 
     ERHAN TELLİ 

     Sıcak adımlar 
     BARCELONA’YI İstanbul’da en güzel şekilde ağırlamaya hazırlanan Galatasaray, güçlü rakibine tüm kapılarını açtı. Pazar günü İstanbul’a gelecek olan İspanyol ekibine, antrenmanlarını Florya’da yapması için teklif sunuldu. Teknik Direktör Fatih Terim’in istediği doğrultusunda yapılan bu öneri, Barcelona Teknik Direktörü Van Gaal’in de oldukça hoşuna gitti. 
     
     Müjdeli haber 
     İSPANYOL ekibinin sağ kanattaki etkili silahı Overmars’ın, salı günü Galatasaray’a karşı forma giyemeyeceği açıklandı. Mayıs’ta ameliyat olan yıldız oyuncunun, İstanbul’daki karşılaşmada forma giymesi planlanıyordu. Ancak Overmars’ın önceki gün yapılan antrenmanda, sağ dizindeki sakatlığının nüksettiği ve yaklaşık 10 gün daha forma giyemeyeceği bildirildi. 
     



 SPOR 































</TEXT>
</DOC>
