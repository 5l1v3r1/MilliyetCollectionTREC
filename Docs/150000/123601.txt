<DOC>
<DOCNO> 123601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sontur17.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da 3 aylık yağmur 8 saatte yağdı... 
</HEADLINE>
<TEXT>

     Antalya Valisi Ertuğrul Dokuzoğlu, Ramazan Bayramı'nda Antalya'yı etkileyen yağışlarda, 8 saat içinde metrekareye 260 kilogram yağış düştüğünü bildirerek, ''Antalya'nın yıllık yağış ortalaması metrekareye 1068 kilogramdır'' dedi. 
     Vali Ertuğrul Dokuzoğlu, makamında basın mensuplarının sorularını yanıtladı. Ramazan Bayramı'nda daha fazla etkili olan yağışlar sırasında herhangi da can kaybının yaşanmadığını belirten Dokuzoğlu, il merkezinde yaklaşık 700 evi su bastığını bildirdi. 
     Bayramın ikinci günü Kundu Köyü'nde yaşanan taşkında, tarım arazilerinin zarar gördüğünü açıklayan Vali Dokuzoğlu, ''Çeşitli zamanlarda bu bölgede taşkın meydana gelmesinin sebebi Karacaören Barajı'nın kapaklarının açılmasıydı. Ama bu taşkın baraj kapaklarının açılması nedeniyle oluşmadı'' diye konuştu. 
     
     ''YARDIM İÇİN ÖDENEK TALEP EDİLDİ'' 
     Antalya Valisi Ertuğrul Dokuzoğlu, yağışlardan zarar gören vatandaşların acil ihtiyaçlarının karşılanması için Sosyal Yardımlaşma ve Dayanışma Vakfı kaynaklarından kullanılmak üzere ödenek talep edildiğini bildirdi. 
     Antalya'da önümüzdeki dönemde sellerin yaşanmaması için gerekli altyapının oluşturulması gerektiğini vurgulayan Vali Dokuzoğlu, ''Bunda da görev mahalli yönetime ait. Mahalli yöneticilerin bu konuya bir an önce eğilmeleri gerekiyor'' dedi. 
     Antalya'nın son yılların en şiddetli yağışlarından birisini yaşadığına dikkati çeken Vali Dokuzoğlu, şöyle konuştu 
     ''Antalya'ya 8 saatte düşen yağmurun miktarı, metrekareye 260 kilogram olarak açıklandı. Halbuki Antalya'nın tüm yıl boyunca aldığı ortalama yağış miktarı metrekareye 1068 kilogramdır. Bu da gösteriyor ki ilimize 8 saat içinde, çeyrek yıl kadar yağış düşmüş.'' 
     
     DENİZCİLERE FIRTINA UYARISI 
     Antalya Meteoroloji Bölge Müdürlüğü yetkilileri, 14 Aralık tarihine kadar bölgede yağış beklenmediğini açıkladılar. 
     Bu tarihten itibaren sahilde sağanak, iç kesimlerde ise karla karışık ve kar şeklinde yağışlar başlayacak. 
     Yetkililer, denize açılacaklara ise fırtına uyarısında bulundular. Yapılan açıklamaya göre, önümüzdeki üç gün içinde rüzgar Bodrum-Antalya arasında yıldız ve karayelden, Antalya-Anamur arasında ise yıldız ve poyrazdan 5-6, zaman zaman 7-8 kuvvetinde esecek. 
     Rüzgarın saatte 21-27, zaman zaman 33-40 deniz mili hızla eseceğini bildiren yetkililer, dalga yüksekliğinin 2-3, açıklarda ise 5-6 metre olacağını bildirdiler. 
     





</TEXT>
</DOC>
