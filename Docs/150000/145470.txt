<DOC>
<DOCNO> 145470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sondun26.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair ''Basra'da sınırlı ayaklanma olduğuna inanıyorum'' 
</HEADLINE>
<TEXT>

     İngiltere Başbakanı Tony Blair, Basra'da sınırlı ayaklanma olduğuna inandığını söyledi. 
     Avam Kamarası'nda milletvekillerinin sorularını yanıtlayan Blair, Irak'ta yeterince asker olduğu konusunda ABD'yle hemfikir olduklarını bildirdi. 
     Blair, Basra'daki ayaklanma konusunda bölgeden çelişkili haberler gelmesine rağmen, burada sınırlı da olsa ayaklanma olduğuna inandığını söyledi. 
     Blair, Saddam Hüseyin'in iktidarının zayıflamaya başladığını öğrenince, insanların özgürlüğü baskıya tercih edeceğinden şüphe olmadığını da söyledi. 
     Blair, hem İngiltere'nin, hem de ABD'nin Türkiye'ye, Irak'ın toprak bütünlüğüne yönelik bir girişimin ''kabule dilemez'' olduğunu söylediğini belirtti. 
     Avam Kamarası'nda Liberal Demokrat Partisi lideri Charles Kennedy'nin konuyla ilgili sorusunu yanıtlayan Blair, Türkiye'nin uzun süreden beri bölgede asker bulundurduğunu, halen de geniş sayıda askerinin bu bölgede var olduğunun bilindiğini ifade etti. Blair, ''Türkiye her fırsatta ve ısrarla bu gücün, Kuzey Irak'tan topraklarına yönelebilecek bir göçmen akınına karşı orada tutulduğunu söylüyor'' dedi. 
     Kendilerinin de konuyla ilgili olarak hem Türk hükümeti, hem Türk ordusunun komuta kademesi, hem de diğer makamlarıyla ilişki içinde olduklarını belirten Blair, ''Kendilerine hem biz, hem de ABD, açıkça söyledik. Irak'ın toprak bütünlüğüne yönelik bir girişimin kabul edilemez olduğunu vurguladık. Onlar da bize böyle bir niyetleri bulunmadığını bildirdiler. Tabii ki durumu dikkatle izliyoruz'' dedi. 
     




</TEXT>
</DOC>
