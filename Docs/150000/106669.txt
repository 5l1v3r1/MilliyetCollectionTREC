<DOC>
<DOCNO> 106669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/siyaset/siy07.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan’ı kim kurtardı 
</HEADLINE>
<TEXT>

Diyarbakır DGM’de görev yapan emekli bir askeri yargıcın, Erdoğan’ın sabıka kaydının silinmesine yardımcı olduğu konuşuluyor 
     SERPİL ÇEVİKCAN 

     Bugünlerde gözler AKP’nin Balgat’taki Genel Merkez Binası’nın kapısında. AKP’nin anketlerde birinci parti görünmesinden sonra bu kapıdan girip çıkanların hem sayısı hem de görüntüleri değişti. Genellikle Milli Görüş çizgisinde yetişmiş "benzer" insanların aşındırdığı bu kapıdan şimdi mini etekli antikacılardan, eski sosyal demokratlara, ANAP ve DYP’deki lider adaylarından eski askerlere kadar şaşırtıcı simalar girip çıkıyor. 
     En şaşırtıcı olan, eski askerlerden de bu kapıyı aşındıranların olması... Son günlerde en çok merak edilen, AKP kapısından bir emekli askeri yargıcın da girip girmediği. Merakın nedeni, Erdoğan’ın adli sicil kaydının silinmesi kararıyla söz konusu eski askeri yargıcın AKP ziyaretinin zamanlama açısından örtüştüğü iddiası... 
     Ankara kulislerine düşen iddialara göre, Diyarbakır DGM’de zamanında görev yapmış bir emekli askeri yargıç, Erdoğan’ın adli sicilinin silinmesiyle sonuçlanan itiraz sürecine yön vermiş. AKP liderine yol gösteren emekli yargıcın, Diyarbakır 4 Nolu DGM’ye iletilen dilekçenin hukuki hazırlığında önemli katkısı olmuş. 
     Rivayet o ki, maharetli kişi, siyasete atılacağı gerekçesiyle Türk Silahlı Kuvvetleri’nden emekliliğini istemiş. Henüz avukatlık ruhsatını almadan Erdoğan’a "yardımcı" olabileceğini iletmiş. Bu temastan sonra hazırladığı dilekçe metni, AKP’nin deneyimli hukukçularına da incelettirilmiş ve tam not verilmiş. Dilekçenin hazırlanışına katkının yanı sıra Diyarbakır’da görev yapmış olmasının da "hızlandırıcı" etkisi, bu temaslarda gündeme gelmiş. Şimdi Ankara’da günün kulisi bu... 
     Bakalım, merkez sağ bir partiden de aday olabileceği tahmin edilen eski yargıcın açık adı yarın YSK’ye verilecek aday listelerinde ortaya çıkacak mı 
     Son bir not Bu kişiyi tanıyıp tanımadığını Erdoğan’ın avukatı Hayati Yazıcı’ya sorduk. Yanıtı, "Bu işin uzmanı benim, itiraz dilekçesini ben verdim, söz ettiğiniz kişiyi tanımıyorum" oldu. 
     



 SİYASET 



















</TEXT>
</DOC>
