<DOC>
<DOCNO> 117999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/son/sontur11.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller, DYP Kongresine kadar istifa etmiyor... 
</HEADLINE>
<TEXT>

     DYP Genel Başkanı Tansu Çiller, 4 Kasım'da açıkladığı DYP Genel Başkanlığı'ndan ayrılma kararının arkasında bulunduğunu belirterek, bundan sonra bir "nefer" olarak çalışmaya devam edeceğini söyledi. 
     DYP Lideri Tansu Çiller, partisinin İstanbul İl Merkezi'nde düzenlediği toplantıyla, 3 Kasım erken seçiminin ardından basınının ilk kez önüne çıktı. Çiller, DYP'nin baraj altında kaldığı seçim sonuçlarını değerlendirken, 3 Kasım seçimlerinde yoksulluğun ve açlığın doğurduğu öfkenin, Meclis'i tasfiye ettiğini söyledi. 
     Seçim sonuçlarına göre tasfiye olan Meclis'te muhalefet olarak yer alan DYP'nin, muhalefet görevini gereği gibi yerine getirdiğini, iktidarın yürüttüğü politikalara karşı yönelttiği eleştirilerin haklı çıktığını savunan Çiller, bu başarı nedeniyle "kale komutanı, dava arkadaşım" dediği ekibini kutlayarak, bu ekibi bağrına bastığını kaydetti. 
     "Zaman mazaret arama dönemi değil" diyen Çiller, 3 Kasım seçimleriyle tecelli eden milli iradenin önünde eğildiğini söyledi. Çiller, 4 Kasım'da verdiği DYP Genel Başkanlığı'ndan ayrılma kararının arkasında durduğunu belirterek, "4 Kasım sabahı ortaya koyduğum iradem aynen devam ediyor. Aynı noktada durmaktayım" dedi. Çiller, DYP'nin en kısa sürede bir kongreye gideceğini söyledi. 
     Çiller, kongrenin, DYP'ye yakışır bir ortamda gerçekleştirileceğini belirterek, "Yarın, bugünden çok daha iyi olacaktır" diye konuştu. DYP'nin dimdik ayakta olduğunu savunan Çiller, hükümet etme görevinin er ya da geç Kırat'ın önüne konulacağını kaydetti. 
     
     "AKP NİMETE KAVUŞTU" 
     Meclis'e giren CHP ve AKP'yi kutlayan Çiller, AKP'nin tek başına iktidar olarak bir nimete kavuştuğunu ancak, bunun ciddi bir sorumluluğu da beraberinde getirdiğini söyledi. 
     Yeni Meclis'e düşen önemli görevler bulunduğunu belirten Çiller, en önemli konunun demokrasiyi sağlam temellere oturtmak olduğunu kaydetti. 
     
     "SESSİZ VE SESLİ TEPKİ" 
     Çiller, seçmenin yüzde 22'sinin sandığa gitmediğini, oy verenlerin yüzde 45'inin de iradesinin sandığa yansımadığına işaret ederek, seçim sonuçlarına göre "sesli ve sessiz" bir çoğunluğun Meclis dışında kaldığını söyledi. Çiller, bunun kurumsallaşması durumunda "demokrasinin ciddi bir zaafiyete" uğrayacağını vurguladı. 
     Bu sakıncayı ortadan kaldırmak için zaman yitirilmeden Seçim ve Siyasi Partiler Yasaları'nın öncelikli olarak değiştirilmesini isteyen Çiller, "sesli ve sessiz" çoğunluğu bölünmüş de olsa dikkate almanın Meclis'in görevi olduğunu anlattı. 
     
     MERKEZ SAĞDA ADRES KIRAT 
     Meclis dışında kalan partilerin de önemli görevleri bulunduğunu belirten Çiller, merkez sağ ve merkezin yeniden toplanmasının önemli oluduğunu kaydetti. Çiller, seçimde merkez sağı temsil eden partiler arasında en fazla oy alan DYP'ye milletin "öncülük görevi" verdiğini savunarak, bu görev doğrultusunda merkez sağın toplanmasının önemli olduğunu söyledi. 
     Bundan sonraki dönemde bir "nefer" olarak çalışacağını söyleyen Çiller, bunun genel başkanlıktan ayrılma yönündeki kararından ödün anlamına gelmediğini, bunu bir görev olarak gördüğünü söyledi. 
     ANAP'la ya da merkez sağda yer alan partilerle merkezin toplanması için bir çalışmanın gündeme gelip gelmeyeceği sorusuna Çiller, merkez sağın toplanmasına inanan herkesin bu konuda çalışması gerektiğini kaydetti. 
     Milletin, merkezde bir "öncü güç" olan adresi gösterdiğini savunan Çiller, baraj altında kalmasına karşın DYP'nin, kendinden sonra gelen ANAP'ı oylarıyla ikiye katladığını söyledi. Çiller, bu sonuçla merkez sağın adresinin ve çalışma gücünün nerde olması gerektiğinin ulus tarafından tayin edildiğini söyledi. 
     
     TÜRKİYE'NİN ÖNÜNDE BADİRELER VAR 
     Türkiye'nin önünde önemli badirelerin olduğunu belirten Çiller, Kıbrıs'ın Avrupa Birliği AB için takas oluşturamayacağını söyledi. Çiller, Kıbrıs'ın, Türkiye'nin AB üyeliğinin önünde de engel oluşturmadığını kaydetti. 
     Birleşmiş Milletler'in BM son kararıyla Irak'a silahsızlanma için 7 gün süre tanıdığını anımsatan Çiller, bundan sonra bir çatışmanın söz konusu olabileceği uyarısında bulundu. 
     Çiller, Avrupa Konvansiyonu Başkanı Valery Giscard d'Estaing'in, Türkiye'nin AB üyeliğine yönelik açıklamalarını da "talihsiz" bulduğunu, bu açıklamanın AB kültürüne aykırı olduğunu belirtti. 
     
     NE 5 NE 6, YALNIZCA 5 SORUYA İZİN VERDİ 
     Tansu Çiller, basın toplantısında yalnızca 5 sorunun sorulmasına izin verdi. 
     Çiller, DYP'nin baraj altında kalmasının nedenlerine ilişkin bir muhasebe yapıp yapmadığının sorulması üzerine, başarısızlıktan yalnızca kendini sorumlu tuttuğunu söyledi. 
     Çiller, ülkeyi yönetmiş ve tekrar yönetmeye talip olanların başarısızlığa mazeret arama lüksü olmadığını vurguladı. 
     Bunun gereğini 4 Kasım'da ortaya koyduğunu anımsatan Çiller, aynı noktada bulunduğunu yineledi. 
     Öğretim üyeliğine dönüp dönmeyeceği sorusuna da Çiller, her şey için çok erken olduğunu belirterek, "Bundan sonra da ülkem için yararlı olacak doğrultuda hazırlık ve çalışmalarım devam edecek" dedi. 
     
     KONGREYE KADAR İSTİFA ETMEYECEK 
     Parti içinde istifasının samimi bulunmadığının anımsatılması ve kongreye kadar istifayı düşünüp düşünmediği sorusunu Çiller, kongreye kadar istifa etmeyi düşünmediğini, herkesin nefsini aştığı bir ortamda bulunduklarını, parti için en doğru zamanda da kongreyi yapacaklarını söyledi, "Kale komutanı" olarak nitelediği kişilerin seçimin henüz kesin sonuçları alınmadan istifa çağrısı yaptıklarının belirtilmesi üzerine Çiller, "Bu benim tek başına irademdi. 
     Bu kararı, herhangi bir dava arkadaşımla almadım. Ülkeyi yöneten ya da yönetmeye talip olanlar gereği geldiğinde o sorumluluğu tek başına kaldırmak zorundadır" dedi. 
     





</TEXT>
</DOC>
