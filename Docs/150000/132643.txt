<DOC>
<DOCNO> 132643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/soneko06.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçinin yeni gözdesi Kiraz 
</HEADLINE>
<TEXT>

     Türkiye'nin kiraz merkezi olmayı hedefleyen Konya'da, çiftçilerden gelen talebi karşılamakta güçlük çeken Tarım İl Müdürlüğü, 40 bin adet kiraz fidanı dağıttı. 
     Konya Tarım İl Müdürü Doğan Çiftkat, sürekli eğitimine ağırlık verilen Konyalı çiftçilerin, hububat dışında ürünlere yöneldiğini söyledi. 
     Çiftçilerin daha çok meyve yetiştiriciliğine ağırlık verdiğini ve Tarım İl Müdürlüğü'ne kiraz fidanı yoğun olmak üzere elma ve vişne fidanı talebi geldiğini belirten Çiftkat, artık, Ereğli'de bulunan 30 bin fidan kapasiteli meyve fidanlığının Konyalılara yetmediğini vurguladı. 
     Daha önce sadece kiraz yetiştiriciliğinin yoğun olduğu Akşehir, Ereğli ve Hadim İlçeleri'nden talep gelirken bugün Konya'ya bağlı tüm ilçelerden kiraz fidanı istendiğini anlatan Çiftkat, şunları kaydetti 
     ''Konyalı çiftçiler kiraza beklenmedik oranda ilgi gösteriyor. Gelen talebi karşılamakta güçlük çekiyoruz. Her geçen yıl artan fidan dağıtımımız geçen yıl 20 bin, bu yıl ise 40 bine ulaştı. Şu anda, Konya genelinde 510 bin kiraz ağacı bulunuyor. Çoğunlukla yurtdışına gönderildiği ve çiftçi çok kazandığı için kiraz yetiştiriciliği daha cazip görülüyor.'' 
     
     FİDAN YETİŞTİRİCİLİĞİNE AĞIRLIK VERİLMELİ 

     Tanesi 9 milyon liradan verilen sertifikalı kiraz fidanlarının çoğunlukla İzmir'in Ödemiş İlçesi'nden getirtildiğini belirten Çiftkat, ''İzmir ile İç Anadolu'nun hava sıcaklıkları birbirini tutmuyor. Konya'da fidan dikimi zamanı geldiğinde, İzmir'de yetiştirilen fidanlar henüz yapraklarını dökmemiş oluyor. Bu da, yetiştirmede önemli engel olan uyum sorununa yol açıyor'' dedi. 
     Adaptasyon sorununun ortadan kaldırılması için İç Anadolu'da fidan yetiştiriciliğine ağırlık verilmesi gerektiğini vurgulayan Çiftkat, ''Konya verimli toprakları ile kiraz merkezi olmaya aday bir ildir. Ancak, fidan yetiştiriciliğini geniş çapta yapan yok. Özel sektör teşvik edilerek, sertifikalı fidan yetiştiriciliğinin geliştirilmesi ve yaygınlaştırılması gerekir'' diye konuştu. 
     Çiftkat, böylece, Konya'nın hububat ambarı olmanın yanı sıra kirazın da merkezi olacağını ve elde edilecek ürünler yurtdışına gönderileceği için önemli oranda kazanç sağlanacağını sözlerine ekledi. 
     





</TEXT>
</DOC>
