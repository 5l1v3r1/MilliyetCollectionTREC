<DOC>
<DOCNO> 140098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/soneko06.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, AB'ye doğalgaz ile bağlanıyor... 
</HEADLINE>
<TEXT>

     Türkiye'nin 2005 yılından sonra doğalgazda al ya da öde yükümlülüğüne gireceği yönündeki kaygılar, AB pazarının açılmasıyla giderilecek. 
     Alınan bilgiye göre, Yunanistan'a yılda 500 milyon metreküp doğalgaz ihracıyla başlayacak bağlantı İtalya kapısını da aralayacak. 
     Yunanistan ile halen süren fiyat pazarlıklarının iki haftaya kadar tamamlanarak alım-satım sözleşmelerinin imzalanması beklenirken, diğer yandan İtalya'daki enerji santrallarına gaz temin eden Edison şirketiyle görüşmeler sürüyor. 
     Yunanistan ile alım-satım sözleşmelerinin imzalanmasının ardından başlanacak boru hattı inşaatının ardından, hızla İtalya'daki görüşmeler tamamlanacak. 
     Bu arada Bulgaristan, Romanya, Macaristan üzerinden Avusturya'ya ulaşmak isteyen Botaş, bu ülkelerle de görüşmelerini sürdürüyor. Botaş yetkilileri, bu ülkelerin Türkiye'den gaz alımına olumlu baktıklarını belirtirken, AB'de bu güzergahta oluşturulacak boru hattı bağlantıları için destek vereceğini bildirdi. 
     Botaş söz konusu projelerin tamamlanmasıyla geçtiğimiz aylarda reexport hakkını aldığı 6.6 milyar metreküplük Azerbaycan gazını Avrupa Birliği ülkelerine ulaştırarak, enerji koridoru haline gelecek. 
     Botaş önceleri doğalgaz ithalat ve ihracat bağlantılarının özel sektör şirketlerince yapılması, kendisinin sadece boru hattını yapmayı düşünmesine karşın doğalgaz ihraç eden ülkelerin buna soğuk bakması sonucu reexport işi de Botaş'a kaldı. 
     AB'nin 2005 yılından başlayarak artmak üzere 2020 yılındaki ilave gaz ihtiyacının 100 milyar metreküpe ulaşacağı tahmin ediliyor. 
     Türkiye'nin gaz bağlantıları doğrultusunda 2006 yılında Azerbaycan gazının gelmesiyle doğalgaz arzının 35 milyar metreküpü geçmesi bekleniyor. 
     Halen 22.7 milyar metreküp düzeyindeki Türkiye tüketiminin 2006 yılında, ülkenin tümünün doğalgaza kavuşması planı doğrultusunda 30 milyar metreküp düzeyinde olması öngörülüyor. Bu rakam 2010 yılında ise 46.6 milyar metreküpü aşacak. 
     





</TEXT>
</DOC>
