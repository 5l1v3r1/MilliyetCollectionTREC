<DOC>
<DOCNO> 115131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sontur25.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'daki cinnet polise ders konusu oldu 
</HEADLINE>
<TEXT>

     Adana'da bir kişinin, cinnet getirerek, sokak ortasında ve polislerin gözü önünde karısını 55 ayrı yerinden yaralaması, polise uygulamalı ders konusu oldu. 
     Çanakkale Emniyet Müdürlüğü yetkilileri, personeline, benzer bir olayla karşılaşılması durumunda neler yapılabileceği konusunda ders verdi. Yetkililer, polise, bu tür bir olayda öncelikli amacın, sanığa zarar vermeden yakalamak olması gerektiğini belirtti, bunda başarılı olunamaması durumunda ikna yoluna gidilmesini istedi, müdahalenin ise son çare olması gerektiğini anlattı. 
     Sosyal Tesislerde gerçekleştirilen uygulamada nazari eğitim yapıldı ve silah kullanmak zorunda kalınabilecek bir olay canlandırıldı. 
     Emniyet Müdürlüğü Terörle Mücadele Şube Müdürlüğü'ne bağlı özel timin gerçekleştirdiği tatbikatı, çok sayıda emniyet mensubu izledi. 
     





</TEXT>
</DOC>
