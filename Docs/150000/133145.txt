<DOC>
<DOCNO> 133145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sontur05.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da bir evin önüne zaman ayarlı bomba bırakıldı... 
</HEADLINE>
<TEXT>

     Bursa'nın merkez Osmangazi İlçesi'nde bir evin önüne bırakılan zaman ayarlı bombanın patlaması sonucu, çevredeki ev ve araçlarda maddi hasar meydana geldi. 
     Alınan bilgiye göre, Başaran Mahallesi Görgülü Sokak'ta Cemal Çam'a ait evin önünde gece yarısı patlama meydana geldi. Evlerinde yatmakta olan mahalle sakinleri gürültü üzerine yaşadıkları panikle sokaklara döküldü. 
     Patlamada, ölen ya da yaralanan olmazken, 4 evin camları kırıldı, park halindeki 2 otomobilde de maddi hasar meydana geldi. 
     Olay yerinde inceleme yapan Bursa Emniyet Müdürlüğü Terörle Mücadele Şube Müdürlüğü bomba uzmanları, patlayan bombanın 10 saniyeye ayarlı boru tipi patlayıcı olabileceğini belirterek, incelemenin sürdüğünü bildirdiler. 
     Evinin önünde meydana gelen patlamanın ardından, olayın şokunu uzun süre üzerinden atamayan Cemal Çam, saldırının kim tarafından ve neden yapıldığını bilmediğini ifade etti. 
     Olayla ilgili başlatılan soruşturmanın çok yönlü sürdürüldüğü bildirildi. 
     





</TEXT>
</DOC>
