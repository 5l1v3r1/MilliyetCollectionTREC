<DOC>
<DOCNO> 100140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sonspo13.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği'nde kupa sevinci sürüyor... 
</HEADLINE>
<TEXT>

     Gençlerbirliği, ezeli rakibi Ankaragücü'nü yenip TSYD Ankara Şubesi Turnuvası Kupası'nı kazanmanın keyfini sürüyor. 
     Teknik direktör Ersun Yanal, çok yoğun bir kamp programına karşın peşpeşe 2 tempolu maç yaptıklarını belirterek, ''Bundan sonra daha tempolu oynayacağız. Ligin başlangıcıyla sonu arasında farklı Gençlerbirliği izleyeceğiz'' dedi. 
     Başlangıçla son arasında fark olacağını da belirten Yanal, ''Futbolcularımı kutluyorum. Sahada bu işe inandıklarını gösterdiler. Onlarla işimiz kolay olacak. Daha iyi Gençlerbirliği görmek isteyenler beklemek zorunda'' diye konuştu. 
     Saha içinde futbolcuların gösterdiği centilmenliğin anlamlı olduğunu da vurgulayan Yanal, ''Ankaragücü camiası benim için çok önemli. Tepkilerin duygusal olduğunu düşünüyorum. Bu tepkiler nedeniyle Ankaragücü'ne küsmem. Çünkü Ankaragücü'nde iyi günlerim geçti. Gerçekler bir gün su yüzüne çıkacak. Güneş balçıkla sıvanmaz. Ankaragücü ve Gençlerbirliği Ankara futbolunun iki lokomotif takımı. 2 takım arasında rekabet olacak. Ancak maç sonrasında dostluğun sürmesi gerekiyor'' dedi. 
     Hafta sonunda başlayacak lige de değinen Yanal, ''Metin Tokat ve arkadaşları çok iyi maç yönettiler. Kendilerine teşekkür ederim. Ligin renkli geçmesi için herkesin hakemlere destek olması gerekiyor. Futbolcu, teknik adam ve yöneticiler hakemlere destek verirse herkes oynanan futboldan zevk alır. Onların performansında bizim davranışları etkili olacak'' diye konuştu. 
     





</TEXT>
</DOC>
