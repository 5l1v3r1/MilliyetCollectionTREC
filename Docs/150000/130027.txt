<DOC>
<DOCNO> 130027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sonspo03.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Göztepe, Beşiktaş maçına hazır... 
</HEADLINE>
<TEXT>

     Türkiye Basketbol Ligi'nde yarın Beşiktaş'ı İzmir'de konuk edecek olan Göztepe, bu maçın hazırlıklarını tamamladı. 
     Ligde son sırada yer alan sarı-kırmızılı takım, ilk yarının son maçını kazanarak, ligde kalma yolunda umut tazelemek istiyor. 
     Antrenör Mehmet Ali İnceler, takım olarak zor durumda bulunduklarını, ancak umutsuzluğa kapılmadıklarını belirterek, ''İşimizin zor olduğunu biliyoruz. Ancak olmaz yapamayız düşüncesinde değiliz. Oynadığımız maçlara bakıldığında kazanabileceğimiz karşılaşmalar da vardı. Beşiktaş'ı yenerek devreye moralle girmek istiyoruz'' dedi. 
     Takviye çalışmalarının sürdüğünü de kaydeden İnceler, '' Ancak biz eldeki kadromuza göre planlarımızı yapıyoruz'' diye konuştu. 
     Sarı-kırmızılıların menajeri Faruk Gönen de zor bir dönemden geçtiklerini, birçok maçı şanssız biçimde yitirdiklerini, bu nedenle Beşiktaş karşısında taraftarlardan destek beklediklerini söyledi. 
     Göztepe-Beşiktaş maçı, yarın saat 17.00'de Atatürk Spor Salonu'nda başlayacak. 
     





</TEXT>
</DOC>
