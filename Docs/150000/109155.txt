<DOC>
<DOCNO> 109155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sonspo12.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim ''Kaybetmeye niyetimiz yok'' 
</HEADLINE>
<TEXT>

     Galatasaray'ın yarın Avrupa Şampiyonlar Ligi'nde oynayacağı Barcelona maçı ile ilgili görüşlerini açıklayan teknik direktör Fatih Terim, ''Takım halinde iyi oynarsak güzel bir galibiyet alabiliriz'' dedi. 
     Terim, Florya Metin Oktay Tesisleri'nde, kaleci Mondragon ile düzenlediği basın toplantısında, Türk ve İspanyol medya mensuplarının sorularını yanıtladı. 
     İspanyol gazetecilere kendi dillerinde, ''Hoşgeldiniz'' diyerek toplantıya başlayan Fatih Terim, Barcelona'nın önemli bir ekip olduğunu ve iki takımın da grupta 3 puana sahip olmasının, maçın önemini artırdığını kaydederek, şöyle konuştu 
     ''İki takım da kazanmayı isteyecek. Yarın güzel bir maç olacak. Futbol bir bütündür. Savunma, orta saha ve forvet olarak blok halinde iyi oynayabilirsek, yarın güzel bir galibiyet alabiliriz.'' Terim, Barcelona'nın kendileri gibi devamlı gol atmak isteyen bir ekip olduğunu anlatarak, son maçlarda seyrettiği İspanyol ekibin, geçmiş yıllara oranla daha değişik bir görüntü çizdiğini, sürekli hücumu düşündüğü için de savunmasında açık vermesinin doğal olduğunu kaydetti. 
     
     ''GEREKLİ ÖNLEMLERİ ALACAĞIZ'' 

     Avrupa'da her takımın artık birbirini tanıdığını belirten Terim, ''Rakipler birbirlerinin zaaflarını ve iyi yönlerini biliyor. Galatasaray gerekli önlemleri alacaktır'' dedi. 
     Fatih Terim, Galatasaray'ın kendi sahasında oynadığını ve rakipten çok kendi futbolunu düşüneceğini de dile getirerek, ''Bizim alacağımız önlemlerin yanı sıra onların da bize karşı önlem alması lazım. Çünkü biz kendi saha ve seyirci avantajımızla oynayacağız. Galatasaray'ın taraftarıyla bütünleştiği zaman nasıl oynadığı da ortada. Bu avantajımızı kullanmak istiyoruz. Taraftarımız da gerekeni yapacaktır'' diye konuştu. 
     ''Barcelona karşısında kaybetmekten korkmuyoruz. Ancak kaybetmekten nefret ediyoruz'' diyen Terim, hep kazanmayı düşündükleri felsefelerini sürdüreceklerini belirterek, şunları söyledi 
     ''Ümit ediyorum ki maçı kaybetmeyeceğiz. Zaten kaybetmeye niyetimiz de yok. Camiamız ve bizler kazandığımızda ne gibi avantajlar yakalayacağımızı bilecek kadar inançlı ve tecrübeliyiz. Kazanmak için oynarız. Ama kaybetmek de önemli değil. Önemli olan felsefemizi sürdürmektir.'' Yarınki maçın iki takımın Avrupa'daki yerini değiştirmeyeceğini anlatan Terim, ''Çünkü iki ekip de buralara uzun yollar katederek geldi. Maçın sonucu takımların büyüklüklerine leke getirmez'' dedi. 
     Terim, yeni transferler Christian ve Almaguer'in takımla birlikte çok maç yapmamış olmalarının sorun yaratacağını düşünmediğini belirterek, Rivaldo'nun Barcelona'dan ayrılmış olmasının da rakiplerinde fazla bir şeyi değiştirmediğini kaydetti. 
     
     ''HASAN'IN ÖNEMLİ PROBLEMLERİ OLDU'' 

     İspanyol gazetecilerin, ''Hasan oynayacak mı'' şeklindeki sorularını da yanıtlayan Fatih Terim, ''Hasan geçen yıl ağır bir sezon geçirdi. Çok önemli sorunları oldu. Onu kazanmak adına her şeyi yapıyoruz. Fizik olarak antrenmanlarda bir sorunu yok. Mental olarak sorununun üstesinden gelmeye çalışıyoruz'' diye konuştu. 
     
     MONDRAGON ''TERİM İLE OYUN YAPIMIZ DEĞİŞTİ'' 

     Galatasaray'ın başarılı file bekçisi Mondragon ise yarın oynayacakları karşılaşmayı, 5 ay önceki maçla mukayese etmemeleri gerektiğini ifade ederek, ''Terim ile oyun yapımız değişti. Bu farklı bir maç olacak'' dedi. 
     Fatih Terim'in daha değişik bir oyun düşüncesine sahip bir teknik adam olduğunu kaydeden Kolombiyalı kaleci, yeni sistemde ofansif bir futbol sergilediklerini vurguladı. 
     Barcelona'ya övgüler de yağdıran Mondragon, ''Tek tek çok büyük oyunculara sahipler. Hocaları da saygı değer bir kişi. Ancak biz de büyük bir camiayız ve iyi bir ekibiz. Türkiye'de çok büyük taraftarımız var. Yarın çok güzel bir maç olacak'' şeklinde konuştu. 


     
</TEXT>
</DOC>
