<DOC>
<DOCNO> 114915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sontur11.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
BBP'den Barzani'ye suç duyurusu 
</HEADLINE>
<TEXT>

     BBP, Irak Kürdistan Demokrat Partisi IKDP Başkanı Mesut Barzani hakkında, yaptığı açıklamalarla, "Türk Silahlı Kuvvetleri'nin manevi şahsiyetini alenen tahkir ve tezyif ettiği" iddiasıyla Ankara Cumhuriyet Başsavcılığı'na suç duyurusunda bulundu. 
     BBP Genel Başkan Yardımcısı Akif Bindal ve beraberindekiler, suç duyurusunda bulunmak için önce Ankara DGM Cumhuriyet Başsavcılığı'na geldiler. DGM yetkililerinin, iddia edilen suçun, Ankara Cumhuriyet Başsavcılığı'nın görev alanı kapsamına girdiğini belirtmeleri üzerine, Bindal ve beraberindekiler, Ankara Adliye Sarayı'na geçerek, dilekçelerini Basın Savcısı Hamza Uçar'a verdiler. 
     Bindal, DGM Binası önünde gazetecilere yaptığı açıklamada, BBP Genel Başkanı Muhsin Yazıcıoğlu'nun imzasını taşıyan suç duyurusu dilekçesini okudu. Dilekçede, Barzani'nin son günlerde Türkiye'yi ve özellikle Türk ordusunu ve Atatürk'ü hedef alan sözler söylemeye başladığı öne sürülerek, basında bu yönde haberler çıkmasına rağmen herhangi bir soruşturma yapılmadığı ifade edildi. 
     Türk Ceza Kanunu'nun 4. maddesinde, "Bir Türk veya yabancı, yabancı memleketlerde Türkiye Devleti'nin şahsiyetine karşı bir cürümü...işlerse, hakkında resen takibat yapılarak bu maddelerdeki cezalarla cezalandırılır" hükmü bulunduğu belirtilen dilekçede, bu nedenle Barzani hakkında da soruşturma yapılması istendi. 
     Barzani'nin beyanlarından alıntılara yer verilen dilekçede, Türk ordusu hakkında sarf ettiği sözlerin, TCK'nın 159. maddesindeki "devletin askeri kuvvetlerini alenen tahkir ve tezyif etme" suçu olduğu savunuldu. 
     Dilekçede, Barzani hakkında soruşturma başlatılarak, gıyabi tutuklama kararı verilmesi talep edildi. 
     





</TEXT>
</DOC>
