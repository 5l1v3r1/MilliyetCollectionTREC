<DOC>
<DOCNO> 125076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/ekonomi/ekoz1.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Altında son üç yılın en yüksek fiyatı 
     Jeopolitik kaygıların artması, Venezuela’daki grevler, Irak savaşının gündemde olması ve Kuzey Kore’deki nükleer silah tartışmaları nedeniyle artan petrol fiyatlarının yanı sıra altının onsu da üç yılın en yüksek seviyesine çıktı. Altının onsu ABD’de cuma günkü değeri olan 333.40 dolardan 335.25 dolara yükseldi. Londra borsalarında ise altının onsu 332.90 dolar oldu. 
     
     AB’yi serbest ticarette zorlayacağız’ 
     TOBB Ticaret Konseyi toplantısına katılan Devlet Bakanı Kürşat Tüzmen, 1996’da Gümrük Birliği GB ile ilgili tartışmalar yapılsaydı daha iyi sonuç alınabileceğini belirtti. Türkiye’nin AB’nin serbest ticaret yaptığı ülkelerle aynı anlaşmayı yapması gerektiğini bildiren Tüzmen, "Bu maddeler üzerinde arkadaşlarımız çalışıyor. Biz zorlayacağız" dedi. 
     
     TOBB Kıbrıs için ver-kurtul anlayışı olmaz 
     TOBB Ticaret Konseyi’nin açılışında konuşan TOBB Başkanı Rifat Hisarcıklıoğlu, Kıbrıs sorunun Türkiye’nin milli menfaatleri ve Kıbrıs Türklüğü’nün geleceğini garanti altına alacak mekanizmalar sağlanmadan çözülemeyeceğini bildirdi. Hisarcıklıoğlu, "Ver - kurtul anlayışı dış politikada bir aczin göstergesinden başka bir şey olamaz" dedi. 
     
     Japonlara Garanti’li hizmet 
     Garanti Bankası, Japonya’nın en büyük kredi kartı ve üye işyeri sahibi kuruluşu olan uluslararası kredi kartı markası Japan Credit Bureau JCB ile dün bir işbirliği anlaşması yaptı. Türkiye’ye gelecek Uzakdoğulu turistlere daha yaygın hizmet verilmesini amaçlayan anlaşmayla 42 milyon adetten fazla JCB kartı Garanti POS’larında kabul edilebilecek ve kart sahipleri Garanti şubelerinden nakit para çekebilecek. 
     



 EKONOMİ 















</TEXT>
</DOC>
