<DOC>
<DOCNO> 144818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sonspo03.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1'de Schumacher'e 2. darbe... Zafer Raikkonen'in... 
</HEADLINE>
<TEXT>

     Formula 1 Dünya Şampiyonası'nda, sezonun 2. yarışı olan Malezya Grand Prix'sini, McLaren Mercedes'in Finli pilotu Kimi Raikkonen kazandı. 
     Finli pilot, Kuala Lumpur'daki Uluslararası Sepang Pisti'nde 56 tur üzerinden yapılan toplam 310.408 kilometrelik yarışı, saatteki ortalama 201.629 kilometrelik hızıyla, 1 saat 32 dakika 22.195 saniyede ilk sırada tamamladı. 
     Raikkonen, kariyerindeki ilk Grand Prix zaferine ulaşırken, yarışta ikinciliği, Ferrari'nin Brezilyalı pilotu Rubens Barrichello elde etti. 
     Yarışta üçüncülüğü, mücadeleye ilk sırada Pole Position başlayan Renault'nun İspanyol pilotu Fernando Alonso aldı. Formula 1 tarihinin en genç pilotu olan Alonso 21 , 19'uncu yarışında podyuma çıkma başarısını gösterdi. 
     Malezya Grand Prix'sinin geçen yılki birincisi BMW Williams'ın Alman pilotu Ralf Schumacher dördüncülükte kalırken, Renault'un bir diğer pilotu İtalyan Jarno Trulli, yarışı beşinci sırada tamamladı. 
     5 kez dünya şampiyonluğunu elde eden Ferrari'nin Alman pilotu Michael Schumacher, mücadeleden 6. sırada ayrılarak, sezonun ikinci yarışında da podyuma çıkamadı. 
     3. turda Jarno Trulli'yi geçmeye çalışırken rakibinin spin atmasına neden olan şampiyon pilot, 7. turda ceza alınca, 14'üncülüğe dek geriledi. Schumacher'in daha sonraki çabası, kendisine ancak altıncılık getirdi. Schumacher, 45. turdaki 1 dakika 36.412 saniyelik zamanıyla, yarışın en hızlı turunu gerçekleştirdi. 
     Sezonun ikinci yarışını toplam 13 araç tamamlayabildi. Avustralya Grand Prix'sini birincilikle tamamlayan McLaren Mercedes'in İskoç pilotu David Coulthard'ın da aralarında bulunduğu 7 pilot yarış dışında kaldı. 
     





</TEXT>
</DOC>
