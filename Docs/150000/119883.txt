<DOC>
<DOCNO> 119883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/siyaset/siy09.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller, Ağar’a yol açıyor 
</HEADLINE>
<TEXT>

DYP lideri Tansu Çiller, yılbaşından önce bırakma kararı aldı. 14 Aralık’ta yapılacak kongre öncesi, DYP’den ayrılanlara yeniden dönme imk nı verildi 
     AYDIN HASAN Ankara 

     DYP Genel Başkanı Tansu Çiller, genel başkan adayı olmayacağı büyük kongre tarihini sürpriz bir çıkışla, 25 Ocak 2003’ten 14 Ocak 2002’ye çekti. Böylece, Çiller, yılbaşından önce görevinden ayrılacak. 
     DYP Genel İdare Kurulu toplantısı, dün üç saat sürdü. Taktik savaşın yaşandığı toplantı, sözlü kavgalar nedeniyle elektrikli geçti. 22 imza toplayarak çoğunluğu ele geçiren muhalif grup, 32 il kongresine müdahale edileceği ve 9 trilyon liralık hazine yardımı nedeniyle Başkanlık Divanı’nın istifasını istedi. Kongre tarihini öne çekerek, muhaliflerin siyasi darbesini engelleyen Çiller, toplantının kapalı bölümünde, sesini yükselterek şunları söyledi "GİK’e bu toplantının 14 - 15 Aralık tarihlerinde yapılmasını öneriyorum. Yoksa, ben yetkimi kullanarak, bu tarihte olağanüstü kongreyi toplayacağım. Hiçbir arkadaşımı feda etmem, arkadaşlarımı satmam, size yedirmem. Ben size karşı değil büyük kongreye karşı sorumluyum. Beni siz değil kongre seçti. Burada sorumlu varsa 1 artı 40 kişidir. O zaman herkes istifa etsin." 
     Çiller’in bu çıkışı üzerine, muhalif grup, Başkanlık Divanı’nın yenilenmesine ilişkin önergesini geri çekti. GİK üyesi Mehmet Baysarı, "Endişemiz il kongrelerine müdahale edilmesi ve 9 trilyonluk yardım idi. Kongre öne alınınca bu endişeler ortadan kalktı" diye konuştu. 
     Seçim hezimetinin tartışılması sırasında, Hasan Ekinci ile İsmet Atilla Necmi Hoşver ile de Yıldırım Ulupınar arasında, hakaret içeren kelimelerin sarf edildiği sözlü kavga yaşandı. GİK’teki elektrikli hava Ali Şevki Erek’in duygusal konuşması ile bir ölçüde yatıştı. 
     
     Ağar dönebilecek 
     Toplantıda, DYP’den daha önce hangi nedenle olsun ayrılmış olanlar için GİK kararına gerek olmadan üye olabilmenin yolunu açma kararı alındı. Buna göre, Mehmet Ağar, Gökberk Ergenekon, Tevfik Diker gibi isimler GİK kararı olmadan DYP üyesi olabilecek. Çiller, "Arkadaşlara kapımızı şartsız olarak açıyoruz. DYP ile yeniden kucaklaşmış olacaklar. Bütün adaylara karşı eşit mesafede olacağım" dedi. 



 SİYASET 




















</TEXT>
</DOC>
