<DOC>
<DOCNO> 128967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/dunya/dun01.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tel Aviv’de çifte bomba 
</HEADLINE>
<TEXT>

İsrail’de dün iki bombacı tarafından gerçekleştirilen intihar saldırılarında 23 kişi ölürken 100’den fazla kişi de yaralandı. Eylemin ardından İsrail helikopterleri Gazze kentine füze saldırısı düzenledi 
     DIŞ HABERLER SERVİSİ 

     İsrail’in Tel Aviv kentinde arka arkaya meydana gelen iki intihar saldırısında en az 23 kişi ölürken, 100’den fazla kişi yaralandı. Saldırılar, iş çıkışı nedeniyle kalabalık olan akşam saatlerinde, biri kentin eski otobüs terminali, diğeri de paralel sokaktaki "McChina" adlı fastfood restoranı yakınlarında olmak üzere, bisiklet üzerindeki iki intihar komandosu tarafından iki dakika arayla gerçekleştirildi. Saldırıların ardından İsrail helikopterleri de misilleme olarak Gazze kentine füze saldırısında bulundu. 
     
     El Aksa Şehitleri Tugayı üstlendi 
     Aralarında Türklerin de bulunduğu, çoğunlukla yabancı işçilerin yaşadığı bölgede meydana gelen intihar saldırılarında, çevredeki mağaza ve dükkanlar harabeye döndü. İsrailli yetkililer, ellerindeki bilgilere göre, ölü ve yaralılar arasında Türk bulunmadığını bildirdiler. 
     Katar’ın El Cezire televizyonu da El Aksa Şehitleri Tugayı’nın saldırıların sorumluluğunu üstlendiğini duyurdu. Bombacıların, saldırıları Filistin evlerinin yıkılmasının intikamını almak için yaptıkları kaydedildi. 
     İsrail misillemesinde, bomba imalathanesi olarak kullanıldığından şüphelenilen iki demir atölyesine isabet ettiği belirtilen dokuz füzenin can kaybına neden olup olmadığı konusunda açıklama yapılmadı. 
     Kamikazelerin yaklaşık altı haftalık suskunluğunu bozan iki eylemin, 28 Ocak’ta yapılacak genel seçimler öncesine denk gelmesi de dikkat çekti. 
     



 DÜNYA 











</TEXT>
</DOC>
