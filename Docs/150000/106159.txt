<DOC>
<DOCNO> 106159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sontur25.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türker "Memurlar bu ülkenin gerçeklerini bilir" 
</HEADLINE>
<TEXT>

     Devlet Bakanı Masum Türker, kamu çalışanlarına eylem hakkının kendi hükümetleri döneminde sağlandığını anımsatarak, "Memurlar bu ülkenin gerçekleri ile hareket etmesini bilirler" dedi. 
     Türker, DSP Milletvekili Emrehan Halıcı ile birlikte Bilişim Fuarı'ndaki DSP Standında bir basın toplantısı düzenledi. Gazetecilerin memur maaşları konusundaki sorularını yanıtlayan Türker, "Memurlar bu ülkenin gerçekleri ile hareket etmeyi bilirler" şeklinde yanıtladı. 
     Türker, iş bırakma eylemlerini değerlendirirken de bu olanağı memurlara bu günkü hükümetin sağladığını anımsattı. 
     Türker, 15 Ağustos'ta başlayan toplu görüşmelerde ortaya çıkan uzlaşmazlığın Bakanlar Kurulu'nun gündemine geleceğinin hatırlatılması üzerine de "Uzlaşırız...Memurlar bu ülkelinin gerçekleriyle hareket etmesini bilirler" dedi. 
     
     DÜNYA BANKASI-IMF TOPLANTILARI 
     Türker, 25 Eylül-1 Ekim tarihleri arasında yapılacak olan Dünya Bankası-IMF Sonbahar Toplantıları'nı değerlendirdi. 
     Türker, bu görüşmelere Türkiye'den kendisi ile birlikte Hazine Müşteşarı, müşteşarlık yetkilileri, Merkez Bankası Başkanı ve Merkez Bankası yetkilileri, Devlet Planlama Teşkilatı, Maliye Bakanlığı, BDDK, Kamu Bankaları Ortak Yönetim Kurulu ile Sermaye Piyasası Kurulu temsilcilerinin katılacağını söyledi. 
     Türker, toplantılar sırasında Dünya Bankası Başkanı ile bir görüşme yapacağını bildirdi. Türker ayrıca, Türk ekonomisini ve Türkiye'deki piyasaları tanıtan bir-iki toplantıya da katılacağını belirterek, Merkez Bankası Başkanı, Hazine Müşteşarı ve diğer bürokratların da yoğun bir toplantı organizasyonuna katılacaklarını söyledi. Türker, "Hedefimiz, Türkiye ekonomisinin son geldiği noktayı ve Türkiye ekonomisinin para piyasalarındaki fonlarından yararlanabilmesi için gerekli girişimlerde bulunmak" dedi. 
     
     "YENİ BİR KREDİ SÖZ KONUSU DEĞİL" 
     Türker, IMF"den yeni bir kredi tabeli olup olmadığına yönelik soruyu yanıtlarken, Türkiye'nin bu haliyle yeni bir krediye ihtiyacı olmadığını söyledi. Türkiye'nin belli taahhütler karşısında IMF'den kullanacağı kredi miktarının belli olduğunu belirten Türker, "Kasım ayında 1 milyar 600 milyon dolar, 2003 yılında 1 milyar 100 milyon dolar, 2004 yılında da 1 milyar 100 milyon dolar olmak üzere 3 milyar 800 milyon dolarlık bir anlaşmamız var. Bu anlaşma bizlerin yaptığı programla ilgilidir. Programın mevcut taahhütleri çerçevesinde yeni bir kredi alınması söz konusu değildir" diye konuştu. 
     Dünya Bankası ile yapılan projelerde de şu anda kullanılmayan 1 milyar 700 milyon dolarlık bir kredi bulunduğunu da anımsatan Türker, şöyle konuştu 
     "Kamu sektörünün yeniden yapılandırılması çalışmaları belli aşamaya gelince 1 milyar 700 milyon dolar alınacak. Ancak bu günlerde görüşmeler başlayacak. 2004-2007 Dünya Bankası programa sunulacak projeler için çalışmalar yapılacak. Bu çalışmanın belki de öngörüşmeleri, bu yarıyıl toplantısında önce bürokrat arkadaşlar düzeyinde yapılacak. Belli bir düzeye geldikten sonra da onu hükümet düzeyinde ele alacağız." ENFLASYON SIFIRLAMASI Türker basın toplantısında gazetecilerin, "enflasyon sıfırlaması" ile ilgili ısrarlı soruları ile karşılaştı. Ancak Türker, sıfır enflasyonun ayrıntıları ile ilgili sorulara yanıt vermekten kaçındı. Yakın bir zamanda yapacakları bir basın toplantısı ile konuyu herkese açıklayacaklarını kaydeden Türker, şöyle dedi 
     "Sıfır enflasyonun bilişim ile de ilgisi var. Özellikle bilgi dünyası ve bilgi toplumu anlayışının yerleştiği bu günlerde, Türkiye'de vergi verenlerle, işletmelerle ve geniş yığınlarla devletin uzlaşması ve enflasyonu sıfırlayarak yeni bir sayfa açması gerekiyor. Bu konuda çalışmalar devam ediyor. 
     Tamamlanınca konuyu ya önce basın toplantısıyla, ya da önce hükümete sunup ondan sonra basın toplantısıyla kamuoyuna sunacağız." 
     





</TEXT>
</DOC>
