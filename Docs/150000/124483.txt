<DOC>
<DOCNO> 124483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sonspo48.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a yeni spor tesisi... 
</HEADLINE>
<TEXT>

     ''100 Gönüllü 100 Tesis'' projesi kapsamında İstanbul'da yapımı tamamlanan Bahçelievler Stadı ve Spor Salonu, Devlet Bakanı ve Başbakan Yardımcısı Mehmet Ali Şahin tarafından, düzenlenen törenle hizmete açıldı. 
     Yenibosna'daki statta gerçekleştirilen törende konuşan Başbakan Yardımcısı Şahin, bakanlık görevini üstlendikten sonra ilk kez bir tesis açılışına katıldığını belirterek, ''İnsan hayatında ilkler unutulmaz. Bu stadın hayatımda özel bir önemi olacak'' dedi. 
     Cumhuriyetin 79 yılının geride bırakıldığını vurgulayan Şahin, ''Bu süre içinde her alanda önemli mesafeler aldık. Ama bunları yeterli görmüyoruz. Daha almamız gereken mesafeler, yapmamız gereken işler var. Ama bu heyecan ve azimle Türkiye bir an önce muasır medeniyetler seviyesini yakalayacak, onun da önüne geçecektir'' diye konuştu. 
     Türkiye'nin, Dünya ve Avrupa şampiyonalarını organize edebilecek seviyeye geldiğini anlatan Şahin, şöyle devam etti 
     ''Dün İsviçre'de alınan kararın, politik ayak oyunlarıyla alındığı değerlendirmeleri var. Eğer organizasyon Türk-Yunan ortaklığına verilseydi, inanıyorum ki bölge barışına da önemli katkıda bulunulmuş olacaktı. Ama bu politik kararlara Denizlispor ve Beşiktaş en güzel cevabı verdi. Onların daha önlerinde alacakları mesafeler var. Sonuna kadar ulaşmalarını temenni ediyorum. Tıpkı Galatasaray gibi onların da başarıyı yakalayacaklarına inanıyorum. Ancak gerek 2004 ve gerekse 2008'de milli takımımız final oynayıp, kupayı alacaktır. Bunun için spor camiamız ve hükümetimize görevler düşüyor.'' 
     
     ŞAHİN'DEN UYARILAR 
     Devlet Bakanı ve Başbakan Yardımcısı Mehmet Ali Şahin, konuşması sırasında Gençlik ve Spor Genel Müdürlüğü ve İl Müdürlüğü'ne, statla ilgili uyarıda bulundu, taleplerini bildirdi. 
     Şahin, şöyle konuştu 
     ''Karşıdaki skorbordun hemen yanına, 'Ben sporcunun zeki, çevik ve aynı zamanda ahlaklısını severim' şeklindeki Cumhuriyetimizin kurucusu Gazi Mustafa Kemal Atatürk'ün o vecizesinin takılmasını istiyorum. Burada spor yapan her genç, onu görmeli ve dersler çıkarmalıdır. 
     İkinci olarak, bu tür tesisler mutlaka engellilerin de yararlanabileceği bir hale getirilmelidir. Üçüncü olarak, ben amatör spordan geliyorum. Amatör spora elimizden geldiğince destek olmalıyız. Sadece sağlık çantaları yetmez. Yine de burada amatör kulüplere dağıtılan sağlık çantaları için teşekkür ediyorum.'' Kışın kapalı spor salonu olmayan okullardaki gençlerin spor yapamadığını anlatan Mehmet Ali Şahin, ''İl müdürümüzden ricada bulundum. Bahçesi müsait olan okullara portatif spor salonu yapılarak, gençlerin spor yapmaları sağlanacak'' diyerek sözlerini tamamladı. 
     
     VALİ ÇAKIR'IN KONUŞMASI 
     İstanbul Valisi Erol Çakır ise İl Özel İdaresi'nin kaynaklarıyla yapılan tesislerin açılışını yapmaktan mutluluk duyduğunu belirterek, ''İstanbul tesis yapımı açısından yoğun bir çaba içindedir. Ayrıca mevcut tesislerin verimli şekilde kullanılması için çalışıyoruz. Olimpiyatlara aday İstanbul, spor alanında Türkiye'nin odağında yer almış bir kenttir. Semtler ile okullar arasında rekabet yaratılarak, elit sporcuların yetiştirileceğini düşünüyorum'' diye konuştu. 
     Bahçelievler Belediye Başkanı Saffet Bulut, Türkiye Amatör Spor Kulüpleri Konfederasyonu TASKK Başkanı Orhan Saka ile Gençlik ve Spor İl Müdürü Vedat Bayram da İstanbul'un çok güzel bir tesise daha sahip olduğunu belirterek, Devlet Bakanı Şahin ile Vali Çakır'a teşekkür ettiler. 
     Konuşmaların ardından Devlet Bakanı Şahin ve Vali Çakır, kurdela keserek tesisin açılışını yaptı. 
     Başbakan Yardımcısı Şahin, Vali Çakır'a plaket verirken, TASKK Başkanı Saka da Şahin'e plaket sundu. 
     Daha sonra Şahin ve Çakır tarafından, amatör spor kulüpleri için hazırlanan sağlık çantaları, kulüp temsilcilerine verildi. 
     Engelliler Eğitim Enstitüsü Derneği ve Spor Kulübü'nden 4 engelli öğrenci, Devlet Bakanı ve Başbakan Yardımcısı Şahin'e teşekkür ederek, 2003 yılı takvimi hediye ettiler. 
     Açılış töreninden sonra Beşiktaş ile Galatasaray süper genç futbol takımları arasında özel maç yapıldı. Karşılaşmadan önce sahaya inen Başbakan Yardımcısı Şahin ve yanındakiler, futbolcular ve hakemlerle fotoğraf çektirdiler. 
     Şahin daha sonra, stadın yanındaki kapalı spor salonunu da gezerek, yetkililerden bilgi aldı. 
     
     TESİSLER 
     13 bin 550 metrekarelik alan üzerine inşa edilen Bahçelievler Stadı'nda bilet satış noktası, büfe, antrenör odaları, doktor odası, masaj odaları, hakem odaları, 4 adet soyunma odası ve duşlar bulunuyor. 70x105 metre ebadındaki çim yüzeyli ve ışıklandırmalı, tek taraflı 5000 kişi kapasiteli statta ayrıca 70 araç kapasiteli otopark da yer alıyor. Stadın 3 trilyon liraya mal olduğu bildirildi. 
     1240 metrekare alanı kaplayan 1000 seyirci kapasiteli Bahçelievler Spor Salonu'nun ise bodrum, zemin ve 3 normal kattan oluştuğu, tesiste soyunma odaları, duşlar, hakem ve idari odaların bulunduğu kaydedildi. 
     





</TEXT>
</DOC>
