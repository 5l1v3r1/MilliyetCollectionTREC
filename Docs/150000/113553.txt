<DOC>
<DOCNO> 113553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/ekonomi/eko05.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur’un borcu krediyle ödenecek 
</HEADLINE>
<TEXT>

Bakan Yıldırım, "Çaykur’un 85 trilyonluk borcunun 50 trilyonu banka kredisiyle, 35 trilyonu ise Maliye Bakanlığı ve Tekel’in kaynaklarından sağlanacak" dedi 
     ANKARA Milliyet 

     Seçim öncesi Çaykur’un Karadeniz’deki üreticilere olan yaklaşık 85 trilyonluk borcuna formül bulundu. Özellikle ANAP lideri Mesut Yılmaz’ın seçim bölgesi olan Rize ve Karadeniz bölgesindeki 204 bin çay üreticisini ilgilendiren bu formül, yine ANAP’lı Devlet Bakanı Salih Yıldırım tarafından açıklandı. 
     Yıldırım, 85 trilyonluk borcun 35 trilyonun Maliye Bakanlığı ve Tekel’den karşılanacağını, 50 trilyonluk bölümün de kredi olarak bankalardan alınacağını bildirdi. 
     
     10 trilyon Maliye’den 
     Yıldırım NTV’ye verdiği demeçte, Tekel’e verilen çay karşılığı 25 trilyon alındığını, 10 trilyonun da Maliye Bakanlığı’nca yaratılan kaynaktan sağlandığını belirtti. 
     Ticari kredilerin kamuya getireceği yükü bilerek bu yönteme başvurduklarını ifade eden Yıldırım şunları söyledi 
     "Bunun tabi ki riski var, ama hiçbir risk üreticinin açlığından daha büyük risk değildir. 50 trilyonluk ticari kredi kullanımını son aşamaya getirdik. 85 trilyon liralık kaynak yarattık. Hazine’ye bir ek yük söz konusu değildir. Çaykur bu konuda ticari kredinin en uygun koşullarını yaratmakla yükümlüdür." 
     Yıldırım, 50 trilyonluk ticari kredinin kamuya yükünün 5 trilyon olacağını, bunun da ekonomik programı sekteye uğratmayacağını da sözlerine ekledi. 
     



 EKONOMİ 























</TEXT>
</DOC>
