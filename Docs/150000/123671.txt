<DOC>
<DOCNO> 123671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/spor/spo05.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
UTANGAÇ EMRE 
</HEADLINE>
<TEXT>

Interli oyuncu, Maradona’nın yeteneğinde olmayı hayal bile edemeyeceğini söyledi. İtalyan medyası, 2.5 milyon Euro’ya gelen yıldızın bonservisinin 30 milyona kadar çıktığını duyurdu 
     Yine manşetlerde 
     INTER’İN, Lazio’nun önünde yenilgiden kurtaran Emre Belözoğlu, İtalyan medyasının manşetlerini süslemeyi dün de sürdürdü. Çizme gazetelerine demeç veren yıldız oyuncu, Maradona’ya benzetilmesinden rahatsızlık duyduğunu söyledi. Emre, "Maradona büyük futbolcuydu, her şeyi kazandı. Beni onunla karşılaştırdıkları zaman utanıyorum. Maradona’ya benziyorsam, belki sadece fiziki yöndendir. Geri kalan kısımda dünyanın en iyi futbolcusundan konuşuyoruz. O yetenekte olmayı hayal bile edemem" dedi. 
     
     "Recoba’ya borçluyum" 
     EMRE, daha öğrenmesi gereken çok şey olduğunu da ekledi. Genç futbolcu, Lazio’ya attığı aşırtma golü Recoba’ya borçlu olduğunu da belirtti ve şöyle devam etti "Maçtan önce Recoba bana Peruzzi’nin kalenin görünüşünü azaltmak için çok öne çıktığını söyledi. Benim için bu tip gol atmak yeni bir şey değil. Türkiye’de de 10 - 15 kez gol attım. Bunlardan biri UEFA Kupası’nı kazandığımız yıl Real Mallorca’ya karşıydı. Solak olarak ikinci golü sağ ile atmak daha zordu. Gerçek Emre’yi görmek için bekleyin". 
     
     Terim adam yaptı 
     TUTTOSPORT Sport, Emre’nin Maradona gibi 39 numara ayakkabı giydiğini hatırlattı. "Hagi’den Maradona’ya, Emre’nin coğrafyası" başlığını atan La Gazzetta dello Sport, futbola başladığı Zeytinburnu ve daha sonra Galatasaray’da olağanüstü yetenekli, bir futbolcu imajında olduğunu, İnter’de büyük bir takım adamı haline geldiğini savundu. Gazete, "Emre’yi Terim adam yaptı, Lucescu, İnter’e getirdi" ifadesini kullandı. Corriere dello Sport 2.5 milyona gelen Emre’nin bonservisinin 30 milyon Euro’ya çıktığını ileri sürdü. 
     
     "Hagi’ye benziyor" 
     INTER’İN hocası Cuper de, Emre için "Yeteneğindeki mükemmellikleri birleştirerek, olağanüstü güç arzusuyla iyi işler yapıyor. Ama onda hala keşfedilecek şeyler olduğuna inanıyorum" dedi. Cuper’in yardımcısı Juan Alfano da "Yapısına bakarak aldanmayın. Güçlü kasları ve iyi ayağı var. Bu kalite, kayda değer bir süratlilik ve 10 - 15 metre içindeki sprintlerle birleşiyor" diye konuştu. Di Biagio "İkinci golü Maradona asla atamazdı. Dinliyor ve öğütlerinizi uyguluyor. Stili Hagi’ye daha çok benziyor" yorumunu yaptı. 
     



 SPOR 


























</TEXT>
</DOC>
