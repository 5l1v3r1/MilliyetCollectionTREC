<DOC>
<DOCNO> 126176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/sondun01.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times ABD, savaş hazırlıklarına başladı... 
</HEADLINE>
<TEXT>

     New York Times gazetesi, ABD'nin kuzey Irak'ta savaş hazırlıklarına başladığını yazdı. 
     Gazete, bugün birinci sayfadan verdiği haberde, hazırlıkların özellikle istihbarat birimleri ve ABD Merkezi Haberalma Teşkilatı CIA tarafından yapıldığına dikkat çekerken, askeri planlamacıların da ülkenin uzak köşelerine kadar giderek savaş sırasında kullanılabilecek, üs yapılmaya elverişli noktaları saptadıklarını öne sürdü. 
     Haberde, Amerikan birliklerinin henüz kuzey Irak'a girmediği, Arap ve Türk basınında yer alan ''Asker ve malzeme yüklü 50 Amerikan kamyonu kuzey Irak'a girdi'' haberlerinin gerçeği yansıtmadığı ifade edildi. 
     Gazete, CIA'nin kuzey Irak'taki Irak Kürdistan Yurtsever Birliği IKYB ve Irak Kürdistan Demokratik Partisi IKDP ile yaklaşık 2 aydır işbirliği yapmakta olduğunu da yazdı. 
     Iraklı Kürt yetkililer, Amerikalıların, Kürt kuvvetlerince yakalanan Ensar el İslam örgütüne mensup militanları sorguya çektiklerini söyledi. 
     New York Times, ''Amerikan istihbaratçıların Kürtlerle kurdukları bu ilişkinin, İran, Türkiye ve Suriye gibi komşu ülkelerde rahatsızlık yarattığını'' yazdı. 
     Gazetenin haberinde, Türk askerlerinin de kuzey Irak'ta bulunduğu ve Türk Silahlı Kuvvetleri'ne ait zırhlı personel taşıyıcılar ve tankların Bamarni havaalanı çevresinde görüldükleri belirtildi. Gazete muhabirine bilgi veren köylüler ise Türklerin 1997'de varılan anlaşma çerçevesinde bölgede bulunduklarını, sayı ve kompozisyonlarının son zamanlarda değişmediğini ifade ettiler. 

     
</TEXT>
</DOC>
