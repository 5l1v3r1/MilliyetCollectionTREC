<DOC>
<DOCNO> 118820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sondun09.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Etiyopya'dan açlık çığlıkları yükseliyor... 
</HEADLINE>
<TEXT>

     Kuraklıkla boğuşan ve acil yardımın zamanında ulaşmaması halinde ülkede açlık başgöstereceğini açıklayan Etiyopya, açlıkla gelecek felaketin önlenmesi için uluslararası topluma yardım çağrısında bulundu. 
     Acil durumlar ve felaketlerin önlenmesi komisyonu sorumlusu Simon Mechale, devlet radyosundaki konuşmasında, gelecek yıl için yardım sözü alınmadığını, bunun endişe yarattığını belirterek, ''Şu anda felaket durumu ölümcül bir boyut kazanmıştır ve gelecek yıl için somut bir yardım sözü alınmamıştır'' dedi. 
     Kuraklık nedeniyle 6 milyon insanın doğrudan açlık tehdidi altında bulunduğu ülkede ulusal gıda rezervlerinin yeterli olmadığını belirten Mechale, özellikle 2003'ün ilk üç ayında sıkıntı başgöstereceğini belirterek, ülkenin ihtiyaçlarının karşılanması için acil yardım çağrısı yaptı. 
     Başbakan Meles Zenawi de Etiyopya'nın 15 milyon insanı etkileyen 1984-1985 dönemindeki açlıktan daha büyük bir açlık tehdidi karşısında bulunduğunu belirtti. 
     Etiyopya'ya verilen yardım sözüyle yardımın ülkeye ulaşması arasında geçen süre genellikle 3-6 ay arasında değişiyor. Uluslararası kuruluşların 2003'te kuraklıktan en çok 10-14 milyon kişinin etkileneceğini düşündüğü, hükümetin ise 2 milyon ton acil gıda yardımı talep etmek zorunda kalacağı ifade ediliyor. 
     





</TEXT>
</DOC>
