<DOC>
<DOCNO> 138771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sontur03.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Greenpeace'den TBMM önünde eylem... 
</HEADLINE>
<TEXT>

     Greenpeace üyesi bir grup, Irak'a olası müdahaleyi protesto amacıyla TBMM önünde eylem yaptı. 
     TBMM'nin Atatürk Bulvarı girişinde biraraya gelen Greenpeace üyeleri, birbirlerine zincirle bağlanmış şekilde yere yattılar. 
     Üstlerine ''kan''ı temsil ettiğini belirttikleri kırmızı boya döken Greenpeace üyeleri, eylem sırasında üzerinde oyuncak bebekler ile ABD Doları'nı temsil eden kağıt paraların bulunduğu maketi kullandılar. 
     TBMM önünde eylem yapılmasının yasal olmadığının belirten güvenlik güçleri, Greenpeace üyelerini yerlerde sürükleyerek TBMM girişinin yan tarafına aldılar. Bu sırada ''savaşa hayır'' diyen Greenpeace üyelerinin ağızları güvenlik güçleri tarafından kapatılmaya ve üzerlerindeki ''savaşa hayır'' yazılı önlükler çıkartılmaya çalışıldı. 
     Greenpeace üyesi Melda Keskin, yarın TBMM'de yabancı askerlerin Türkiye'ye bulundurulması ve Türk askerlerinin yabancı topraklara gönderilmesini öngören tezkerenin ele alınacağını belirterek, şöyle konuştu 
     ''Savaş kararının çıkmasının arifesindeyiz. Meclis'te ABD'nin Irak'a saldırısı konusunda Türkiye'nin kaderini belirleyecek karar alınacak. Savaşa karşıyız. Meclis'in bu kararı almaması gerekiyor. Çocuk katili olmak istemiyoruz. Milletin, halkın sesi, ABD Doları'na karşı kesiliyor. Irak'taki çocuklar ölmesin. Halkın yüzde 94'ü savaşa karşı. Biz bugün bu savaşı engelleyebiliriz.'' Güvenlik güçleri tarafından konuşmasına izin verilmeyen Keskin, sözlerini, ''Greenpeace ve dünyadaki bütün savaş karşıtları olarak 21. yüzyılın bir barış yüzyılı olmasını, insana ve bütün değerlere saygı gösterilmesini istiyoruz. Artık dünya savaştan bıktı ve bombaları satacak olanların dışında kar edecek kimse yok'' diye tamamladı. 
     Açıklamaların ardından Güvenlik güçleri Greenpeace üyelerinin zincirlerini demir kesiciler aracılığıyla kestikten sonra Ankara Emniyet Müdürlüğü'ne götürülmek üzere polis araçlarına aldılar. 
     11 Greenpeace üyesinin eylem nedeniyle gözaltına alındığı öğrenildi. 
     





</TEXT>
</DOC>
