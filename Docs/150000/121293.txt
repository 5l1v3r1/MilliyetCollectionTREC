<DOC>
<DOCNO> 121293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/yazar/cemal.html </URL>
<DATE> 2002/11/27/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Gerçek gündemden sapmak büyük hatadır 
</HEADLINE>
<TEXT>

     Otel lobilerinde, bakanlık mekanında toplu namaz kılmak... Dokunulmazlığa dokunmaktan kaçınmak... Anayasa’nın 109. maddesine dokunarak başbakanlık yolunu açmak... Türbana dolanmak... Kendi başına yeni anayasaya kalkışmak... Askerle oynamak... 
     Türkiye’nin gündemi böyle mi 
     Bütün manşetler bunlarla yüklü. 
     Ne kadar doğru bu gündem 
     Evet, toplu namaz gösterileri yanlış 
     Otel lobilerinde, bakanlıklarda toplu namazlar hoş bir görüntü değil. İbadetin böylesine bir gösteri haline bürünmesi toplumu gerebilir. Vicdanlara baskı olarak algılanıp başka tepkilere kaynaklık edebilir. 
     Evet, dokunulmazlık zırhına dokunmaktan kaçınmak yanlış 
     Seçim öncesi toplumdan yükselen en yoğun isteklerden biri, milletvekili dokunulmazlıklarının kaldırılmasıydı. Daha doğrusu yalnız TBMM kürsüsüyle sınırlı tutulmasıydı. 
     Milletvekillerinin dokunulmazlığa sığınarak adaletten kaçmaları uzun yıllardır siyasetçiyle siyasetin saygınlık ve inandırıcılığına halkın gözünde çok büyük darbeler indirmişti. 3 Kasım’da bütün eski lider ve partilerin defterden silinmesinde bu tepkinin payı vardır. 
     Şimdi AKP ipe un seriyor. 
     Oysa, Tayyip Erdoğan seçim öncesi bunun sözünü vermişti. Deniz Baykal’la çıktığı Uğur Dündar’ın televizyon programında neler söylediği henüz belleklerde tazeliğini koruyor. Şimdi dokunulmazlık konusunu en az bir yıl ileriye attılar. 
     Anlaşılan yargıya güvenmiyorlar. 
     Hatalı bir tutum... 
     Evet, 109. madde de yanlış 
     Tayyip Erdoğan’ın başbakan olması 3 Kasım’ın saygı gösterilmesi gereken bir sonucu. Siyasetin bir gereği. Muhalefet dahil demokrasiyi içine sindiren herkesin buna itirazı yok. 
     Ancak görüş ayrılıkları, Anayasa’nın 109. maddesinin değiştirilerek bu yolun açılmasında ortaya çıkıyor. Cumhurbaşkanı Sezer ve CHP, TBMM dışından, yani milletvekili olmayan bir kişinin başbakanlık koltuğuna oturmasını doğru bulmuyorlar. Parlamenter sistemi zorlamanın yanlış olacağını haklı olarak belirtiyorlar. 
     Evet, türbana dolanmak yanlış 
     Türban, sistemin sinir tellerine dokunan bir konu. Bu yüzden ihtimamla ele alınması lazım. Doğru olan, öncelik - sonralık sıralamasında daha aşağılarda yer almasıdır türbanın. 
     Bu arada bazı türban yasaklarının kaldırılmasını, bunun için kamusal alan tarifinin sınırlarını yeniden belirlemenin doğru olacağını düşünüyorum. Ama zamana yayarak ve elbette toplumsal mutabakat arayarak... 
     Evet, kendi başına yeni anayasa’ya kalkışmak da yanlış 
     Anayasa gibi bir konuyu yalnız muhalefetle değil, sivil toplumla birlikte ele almak, mümkün olabilecek en geniş uzlaşmayı sağlayarak yeni bir anayasa yapmaktır doğru olan... 
     Evet, askeri şurasından, burasından politikaya çekme çabaları da yanlış 
     Evet, Bülent Arınç’ın üslubunda da yanlış bir şeyler var. 
     Yanlışlar böyle. 
     Ve bunlar gündem olmamalı 
     Öncelikli gündem biliniyor 
     Kıbrıs... 
     Avrupa Birliği... 
     Ekonomik program... 
     Gerçek gündemden sapmak, çok büyük hata olur. 
     Lütfen dikkat 
     CHP Lideri Baykal’ın dün hükümet programının TBMM’de görüşülmesi sırasında isabetle belirttiği gibi, yolsuzluk ve yoksullukla mücadele gündemine bağlı kalmak ve iyi yapılan başlangıcı bozmaktan özenle kaçınmak gerekir. 
     
     







Anayasa ve dokunulmazlık 


Yine Köyceğiz oh be, dünya varmış be... 


Gölge boksu.. 


Arınç’tan izlenimler 


Gerçek gündemden sapmak büyük hatadır 


Nuh’un 2. gemisi 


Mumcu’dan çözüm bekleyen eğitim sorunları 


2002 euro’ya şans getirdi 


Başbakan Gül genel başkan da olsun 


Ya örtünmek istemeyen kadınların hakları 


Başbakan’ın telefonla müdahalesi... 


Yoksulluk yardımı annelere 


Ayrılık hukuku Hayal mecalsizliği 


Mali milat ve nereden buldun kalkıyor 


</TEXT>
</DOC>
