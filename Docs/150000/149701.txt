<DOC>
<DOCNO> 149701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sondun16.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'in eşi "Firstlady"leri anlatan bir kitap yazacak 
</HEADLINE>
<TEXT>

     İngiltere Başbakanı Tony Blair'in ünlü bir hukukçu olan eşi Cherie'nin, İngiltere'de Winston Churchill'in eşi Clementine'den John Major'ın eşi Norma'ya ve ardından kendisine kadar uzanan başbakan eşlerini anlatan bir kitaba imza atacağı bildirildi. 
     ''Downing Sokağı 10 numara'' olarak siyasi tarihteki yerini alan ünlü Başbakanlık Konutu'nun sahibelerini anlatan kitabın yazımının geçen yıl başladığı ve bir İşçi Partili Lord olan Melvyn Bragg'ın eşi Ceta Haste'in de kitabın yazımında Cherie'ye yardımcı olduğu belirtildi. 
     Başbakanlık Konutu ise Cherie'nin yazdığı belirtilen kitapla ilgili bir yorumda bulunmayı reddederken, bunun ''özel bir mesele'' olduğunu söylemekle yetiniyor. Ancak Başbakanlığa yakın çevreler, Cherie'nin kendisinin Downing Sokağı'ndaki deneyimlerini de içeren böyle bir kitap yazdığını doğruluyor. 
     Bu arada, Liberal Demokratlar kitap projesini eleştirmekte gecikmedi. Parti sözcülerinden Norman Baker, ''Bir kez daha politik hayatla özel yaşamın çizgilerini karıştırıyorlar ve bu çizgiyi istedikleri gibi kullanıyorlar. Biliyorlar ki Başbakan eşi olarak ayrıcalıklı bir konumdalar ve bunu kullanmaya hazırlanıyorlar. Hepimiz biliyoruz ki bu kitap, İşçi Partisi'nin sempatisini artırmaya hizmet edecek'' dedi. 
     Cherie Blair'in kitap projesi için röportajlar yaptığı ve bu çerçevede aralarında Sir Winston Churchill'in özel sekreterinin eşi Leydi Margaret Colville'in de bulunduğu pek çok kişiyi Downing Sokağı'nda ağırladığı belirtiliyor. 
     





</TEXT>
</DOC>
