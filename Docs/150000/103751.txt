<DOC>
<DOCNO> 103751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/sonspo11.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Christian Galatasaray ile bir yıllık sözleşme imzaladı 
</HEADLINE>
<TEXT>

     Transfer çalışmalarını sürdüren Galatasaray, Brezilyalı forvet oyuncusu Christian Correa Dionisio ile Fransa'da 1 yıllık kiralık olarak sözleşme imzaladı. 
     Galatasaray Kulübü Genel Sekreter Yardımcısı Turgay Vardar imzasıyla yapılan yazılı açıklamada, Galatasaray Kulübü Futbol Şubesi üyeleri Burak Elmas ve Özer Saraçoğlu'nun, Fransa'nın Lens kentinde Christian ile, sezon sonunda satın alma opsiyonu Galatasaray'da olmak üzere kiralık olarak 1 yıllık anlaşma yaptıkları kaydedildi. 
     Geçen sezon Fransa Ligi takımlarından Girondins De Bordeaux'da oynadıktan sonra Brezilya'nın Palmeiras takımına kiralanan 27 yaşında ve 1.86 metre boyundaki Christian, 9 kez milli oldu. 
     Christian'ın yarın sarı-kırmızılı kulübün yöneticileriyle birlikte İstanbul'a gelerek, Galatasaray'ın Bursaspor ile yapacağı lig maçını izleyeceği öğrenildi. 
     





</TEXT>
</DOC>
