<DOC>
<DOCNO> 100320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/soneko19.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş '' Türkiye önemli bir aşamadan geçiyor'' 
</HEADLINE>
<TEXT>

     Devlet Bakanı Kemal Derviş, Türkiye'nin, son 18 ayda gerçekleştirdiği reformlar ve Avrupa yasalarının, toplumun çok önemli bir aşamasını simgelediğini söyledi. 
     Devlet Bakanı Kemal Derviş, Eskişehir Ticaret Odası'nda düzenlenen toplantıda yaptığı konuşmada, ''Son 18 ayda yapılan sadece bir istikrara geri dönüş, bir makro ekonomik dengeleri yeniden tesis etme çabası değildi, aynı zamanda çok önemli yapısal değişikliklerde desteğinizle yapıldı'' ifadesini kullandı. 
     Reformların, sivil toplum ve Türkiye'nin desteğiyle yapıldığını, TBMM'nin desteği ve gücüyle yapıldığını belirten Derviş, sözlerini şöyle sürdürdü 
     ''Biraz hakikaten haksız ve tuhaf bir durum var şu anda, biraz politikaya, Meclise karşı tepki de var toplumda, fakat benim tahminim, Türkiye'nin son 18 ay içinde gerçekleştirdiği, ekonomik ve sosyal alandaki reformlar, bu son günlerde gerçekleşmiş olan Avrupa yasaları, tarihte toplumumuzun, ülkemizin, milletimizin çok önemli bir aşamasını simgeliyor ve bunları sanıyorum takdirle anacağız. 
     Bütün olumsuzluklara ve zorluklara rağmen, çok büyük işler başarılmıştır. 
     Makro dengesi bozulmuş bir ülke krize giriyor ve çok çok olumsuz olaylar yaşanıyor. Büyüme duruyor, eksiye gidiyor, istihdam azalıyor, enflasyon artıyor. 
     Maalesef bugünkü dünyada da bunu sık sık birçok ülkede de görüyoruz. Mutlaka makro ekonomik dengeyi yeniden tesis etmek gerekiyordu. Çok da ağırlaşmış bir borç yüküyle birlikte bunu Türkiye yapabildi. Fakat burada tabi bu işin, makro ekonomik denge açısından, üç tane önemli boyutu var. 
     Birincisi döviz piyasalarında işleyebilecek bir sisteme götürmek olayı, burada yaşadığımız darbelerden sonra, Şubat darbesi ilk darbe değil, 1994'te olmuştu. Kasım'daki çalkalanma ve ondan sonra Şubat geldi. Yani sabit bir kur politikasına geri dönmek mümkün değildi ve inandırıcı olmazdı ve bu kura da hücum olurdu.'' 
     
     ESNEK KURUN ÖNEMİ... 

     Esnek kurun, ekonomide güven verdiğini ve sabit kurun risklerini taşımadığını vurgulayan Devlet Bakanı Derviş, sözlerini şöyle sürdürdü 
     ''Sayın Başbakan'ın, maalesef hastaneye gittiği günü hatırlayın. Çok endişe uyanmıştı toplumda, acaba ne olacak, tam da bilinmiyor, nedir Ne kadar ciddidir ve ne zaman çıkacak bugün sabit bir kurla yaşasaydı ekonomimiz büyük felaket olabilirdi. Merkez Bankası 19-20 Şubat olaylarında olduğu gibi bir günde 10 milyar dolar harcamak mecburiyetinde kalabilirdi. Bunu harcayacak gücü var belki, ama bu 10 milyar dolara çok yazık olurdu. 
     Dolayısıyla, esnek kurun bize verdiği emniyet var bir güç var. Herhangi bir olay olabilir Allah saklasın, yani kimse bunu önceden göremeyebilir. İçerde veya dışarıda şuursuz bir olayda işleyen milletin biraz alışmış olduğu esnek kur rejiminde, sabit kur rejiminde yaşanan ani kayıp, ani çöküş olamaz. Kur bunu önlüyor. Bu esneklik bunu önlüyor ve bunu yani şuanda tesis etmiş durumdayız. Tabi buna alışmak kolay değil, maliyetsiz de değil. Hiç şüphesiz ekonomik yaşamımıza girişimlerimize bir zararı da oluyor zaman zaman belirsizlik. 
     Fakat bugünkü şartlar altında, serbest bir kur rejimiyle makro ekonomiyi yönetmek gerçekten daha sağlıklı ve daha emniyetli bir yöntem. Tabiki olumlu bir çok etkinin biraraya gelmesiyle, bu serbest kurdaki dalgalanmanın azalması lazım, daha istikrarlı hale gelmesi lazım. Ama kurun serbest kalmasında büyük yarar var.'' 
     
     "BUGÜNKÜ TOPLANTI SİYASİ DEĞİL" 

     Kemal Derviş, ''Amacım bugün Eskişehir'den siyasete girmek veya siyasi bir toplantı değildir'' dedi. 
     Derviş, Eskişehir Ticaret Odası'nda düzenlenen toplantıda yaptığı konuşmada, amacının Ankara ve İstanbul dışında ekonomik ve sosyal sorunları tartışmak olduğunu ifade etti. 
     Bakan Derviş, hükümetin bir bakanı olduğunu hatırlatarak, doğal olarak bakanlığını, başarılı bir biçimde gittiği yere kadar sürdürmek isteğinde olduğunu söyledi. 
     Hedeflere kavga gürültüyle de olsa ulaşıldığını, bunun dışarıda güven toplandığını belirten Derviş, TOBB Başkanı Rifat Hisarcıklıoğlu'nun ''bütçeyi deldirtmeyiz'' sözünü hatırlatarak, bunun yabancı sermayenin gelmesi açısından önemli olduğunu söyledi. 
     Bakan Derviş, kendisinin sosyal demokrat olduğunu, bir sosyal demokrat olarak bunun söylemenin daha zor olduğunu ancak, öğrencinin, esnafın çiftçinin isteklerinin biraz daha beklemesi gerektiğini kaydetti. 
     Derviş, sihirli bir değnek var, ben gelirim 1 yıl içinde muslukları açacağım diyenlerin doğru söylemeyeceklerini kaydetti. 
     Mali disiplinin zorunlu olduğunu anlatan Derviş, 3-4 yıllık bir sürede borçların makul bir düzeye inebileceğini ifade etti. 
     Verginin ödeyen vatandaşlar açısından ağır olduğunu anlatan Derviş, şunları söyledi 
     ''Vergi oranlarını ve SSK primlerini biraz aşağı çekmek doğru olur. Bunun için ya devlet harcamaları kısılmalı ya da vergi tabana yayılmalı. Bence ikincisi çok daha önemli. Devleti sayısal olarak küçültmek lazım. İsraf hala devam ediyor. Devletteki harcamaların hızla aşağı çekilmesine taraftar değilim, mutlaka eğitim sağlık harcamaları gibi bazı harcamaların artırılması gerekiyor.'' Derviş, bugüne kadar 40-50 ülke ile çalıştığını ve hiç bir yerde 36 bakanla görev yapılmadığını belirterek, ''Bal gibi 20 bakanlıkla iş yapılır. Önemli tasarruf önlemleri alınır'' dedi. 
     Kemal Derviş, verginin tabana yayılarak ve vergi reformu getirilerek bu sayede vergi oranlarında ve sosyal güvenlik primlerinin düşürülebileceğini belirtti. Derviş, bunun için çalışmanın yürüdüğünü kaydetti. 
     
     "KOALİSYONDA VİZYON BİRLİĞİ OLMALI" 

     Kemal Derviş, koalisyona iktidar için değil, ortak vizyonların yapılması için girilmesi gerektiğini belirtti. 
     AB'ye uyum amacıyla TBMM'den çıkarılan yasalara sevindiğini belirten Derviş, bunun gerçekleşmesinde sivil toplum örgütlerinin büyük önem taşıdığını vurguladı ve ''İtiraf ediyorum, AB yasalarının geçeceğini tahmin etmiyordum, yanıldım...'' dedi. 
     Bakan Derviş, demokrasilerde mutlaka sorunlara çözüm bulunacağını vurgularken de, ''Demokrasiye güvenmek lazım'' diye konuştu. 
     Ortadoğu ile hissi bağları bulunduğunu ve Arapça öğrendiğini anlatan Derviş, Ortadoğu ve Asya içinde ne kadar güçlü olunursa, AB'deki değerlendirmenin de öyle olacağını ifade etti. Türkiye'nin yerinin AB olduğunu belirten Derviş, şöyle konuştu 
     ''Halkımız sağduyu ile bizim yerimiz AB'dir, diyor. Çok hızlı kalkınmak için kendi kaynaklarımız yeterli değil. Macaristan, Polonya, Portekiz gibi, dış yatırımları kendi yatırımlarımızla birleştirmemiz lazım. 10 milyonluk Macaristan'a yılda 5-8 milyar dolar yabancı yatırım geliyor. Bizde ortalama 1 milyar dolar. Bize yılda 10 milyar dolar gelirse, 10 yılda Türkiye müreffeh bir ülke olur, borçlanmaya gerek kalmaz.'' Bir ülkenin AB sürecine katılması halinde yabancı yatırımcının hızla geldiğini anlatan Derviş, ''Yılda 8-10 milyar dolar çekilmesi halinde, halkımız, refah olur, çocuklar mutlu olur, diyor. Mümkün ama imkansız değil. Çağdaş Avrupa'ya biz yardımcı olabiliriz. Çağdaş olmak bağnazlığı, ırkçılığı aşan bir toplum olmak demektir. AB'nin bize Ortadoğu ve Akdeniz'de ihtiyacı var'' dedi. 
     Derviş, değişik zamanlarda değişik sektörlerde yükselme ve düşüşlerin yaşandığını belirterek, ''4 yıl önce telekom müthiş bir sektördü. 4 yıl sonra yerden kalkmadı ama kalkacak. Küresel piyasa ekonomilerinde belirsizlik artıyor. Sosyal güvenlik sistemi daha da önem kazanıyor. İyi bir yönetim, AB ile yılda yüzde 7-8 büyümeyi yakalar, yaklaşık 10 yıl içinde de bugünkü Portekiz, Yunanistan'ın durumuna yaklaşırız'' dedi. 
     
     ''YÜZDE 30-35 ENFLASYON HİÇ BİR ÜLKEDE KALMADI'' 

     Derviş, enflasyonun yüzde 30-35 düzeyinin hiç bir ülkede kalmadığını belirterek, ''Afrika'da bile yok'' diye konuştu. 
     Enflasyonun olduğu ortamlarda mutlaka belirsizliğin yaşandığını hatırlatan Derviş, enflasyonun yüzde 60-80 olması halinde bunun faiz ve kuru aynı oranda yükselttiğini söyledi. Yüksek enflasyon ortamında işçi ücretlerinin de sorun teşkil ettiğini, işçilerin haklı olarak korktuğunu ve kendilerini garantiye almak istediklerini belirten Derviş, ekonomik belirsizliği yenmek için enflasyonu yenmenin şart olduğunu söyledi. 
     Enflasyon ne kadar olursa reel faizin de o kadar yüksek olduğunu belirten Derviş, ''1994 krizinde reel faiz ortalama yüzde 25-30 idi. 94 krizi atlatıldı gibi, ama atlatılmadı. Evet borç oranı yüzde 40'tı aynı düzene geri dönüldü. Enflasyon özellikle çaresiz vatandaşları daha çok ezdi'' diye konuştu. 
     
     MERKEZ BANKASI'NIN BAĞIMSIZLIĞI 

     Türkiye'de en önemli reformların başında Merkez Bankası'nın bağımsızlaştırılması geldiğini belirten Derviş, şöyle devam etti 
     ''Merkez Bankası'nın çok değerli bir başkanı da var. Çok konuda ters düşebiliyoruz. Eğer onun yetki alanında ise kararları bağımsız veriyor. Merkez Bankası'nın 1. önceliği enflasyonu düşürmektir. Merkez Bankası kısa vadeli baskılara boyun eğmiyor. 
     BDDK'nın bağımsızlığı da önemlidir. Irak olayı spekülasyonu, ABD'deki şirketlerin sıkıntıları varken bütün bunlar reformlarla güven verdi. BDDK'ya karışmaya çalıştılar, karışamadılar. Bu da çok önemli bir mesaj oldu. BDDK görevini yapacak kimsenin gözünün yaşına bakmayacak. Hiç bir siyasetçinin telkinlerine boyun eğmeyecek ve güçlü güçsüz herkes aynı kurallara uymak mecburiyetinde. Ben güçlüyüm, ben kurallara uymam diye bir şey yok.'' 
     
     "ŞEFFAF YÖNETİM GERÇEKLEŞMELİ" 

     Devlet Bakanı Kemal Derviş, Türkiye'nin önündeki çok önemli görevin, iyi ve şeffaf yönetimi gerçekleştirmek olduğunu söyledi. Derviş, iyi yönetim sağlandığında büyümenin yüzde 7-8 oranlarına ulaşabileceğini ifade etti. 
     Büyüme ve iyi yönetimin gerçekleştirilmesi için güçlü bir iktidarın gerekli olduğunu belirten Derviş, ''Çok bölünmüş 36 bakanlıkla, bir takım programlarla, bu benim partim, sen karışamazsın gibi yaklaşımla, bunları yapmak çok zordur'' diye konuştu. 
     Derviş, Türkiye'de enerji fiyatlarının da yüksek olduğunu, bu oranı düşürmek için ortam gerektiğini belirtti. 
     Bakan Derviş, basın mensuplarının, Başbakan Bülent Ecevit'in sözlerini hatırlatılması ve kamuoyunun kendisinden bir açıklama beklediğini söylemesi üzerine, ''biliyorum'' demekle yetindi. 
     
     GERÇEKLEŞMEYECEK PROJELERE SEÇİM DAHİ OLSA GİRMEMEK LAZIM" 

     Kemal Derviş konuşmasında, Avrupa'nın önemli bir tercih aşamasında bulunduğunu belirterek, ''çağdaş Avrupa mı olacak, Haçlı Seferi Avrupası mı olacak. Bence çağdaş Avrupa isteyenler galip gelecek. Birlikte çalışırsak daha çağdaş Avrupa olur. Bu gerçekleştirilir. Zaten gerçekleşmeyecek projelere girmemek lazım. Seçim konusunda bile olsa'' diye konuştu. 
     Bakan Derviş, Eskişehir Sanayi Odası'nda Oda Başkanı Savaş Özaydemir'den bir brifing aldı. 
     İstikrar sağlamadan ilerlemenin mümkün olmadığını belirten Derviş, enflasyonun yüzde 80 olacağı beklenen bir ortamda da üretim yapmamın mümkün olmadığını kaydetti. 
     Derviş, ''ortanın solundan olan bir insan olarak söylüyorum. Devletin görevi üretmek değil, üretime transfer sağlamak değil, özel sektöre ortam hazırlamaktır'' dedi. 
     





</TEXT>
</DOC>
