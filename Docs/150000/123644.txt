<DOC>
<DOCNO> 123644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/guncel/gun04.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
2002’nin en iyileri 
</HEADLINE>
<TEXT>

     EKONOMİ SERVİSİ 

     ABD’nin saygın ekonomi dergilerinden Businessweek, 2002 yılının en iyi ürünlerini belirledi. Yaratıcılık, ileri teknoloji, hayatı kolaylaştırma, tasarımdaki farklılık gibi kriterler göz önüne alınarak puanlandırılan ürünlerin tamamı piyasaya bu yıl çıktı. Dergiyi hazırlayan ekip, 2002 yılının geçmiş yıllara oranla çok daha yaratıcı olduğunu vurgulayarak, elemeler sırasında zorlandıklarını belirtti. 2002 yılının en iyi ürünlerinin tamamı ABD’de piyasaya sürülmüş durumda... Ürünlerin bir kısmını Türkiye’de de bulmak mümkün. Geçen yıl el ve diz üstü bilgisayarların ağırlıkta olduğu "en iyi ürünler" listesinde, bu yıl dijital ürünlerin h kimiyeti hissediliyor. İşte 2002 yılının en iyi ürünlerinden birkaçı.... 
     
Efsane geri döndü      Nissan’ın efsanevi coupe’si Z, 6 yıllık bir aradan sonra yeniden piyasada. İki kişilik Z, sınıfının en iyisi olarak kabul ediliyor. Gelecek yıl üstü açılan versiyonu da üretilecek. ABD’de fiyatı 27 bin - 38 bin dolar... 
     
Gel de para biriktirme      Bu pembe, şirin domuzcuk kumbaranın gövdesinde, "Biriktir, harca, bağışla ve yatırım yap" adında dört ayrı bölme bulunuyor. Hedef, çocuklara harçlıklarını en iyi şekilde yönetmeyi öğretmek. ABD’deki anne baba dernekleri tarafından da yılın ürünü seçilen domuzcuk kumbaranın fiyatı 15 dolar. 
     
Arabada havalar nasıl      Otomobilin klimasını binmeden önce, uzaktan kumandayla çalıştırmak yeni bir teknoloji değil. Ancak Audiovox adlı oto kumandası bunun bir adım ötesine geçti. Otomobiliniz klimasını çalıştırıyor, sıcaklık derecesini LCD ekranı üzerinden size bildiriyor. 
     
Kalp krizini haber veriyor      Philips’in yeni ürünü Heartstart, kalp krizi riski taşıyanlar için tam bir mucize. Günlük hayatınızı kalp sağlığına uygun bir şekilde düzenlemeniz için reçeteler sunan cihaz, kalbinizde en ufak bir ritm bozukluğu olduğunda hemen sizi uyarıyor. Fiyatı 2 bin 295 dolar. 
     
Dürbünlü kamera      Pentax, dürbünle dijital kamerayı birleştirdi. Digibino DB 100 adındaki bu cihaz saniyede 5 fotoğraf çekebiliyor, hafızasında 100 fotoğraf saklayabiliyor. Dürbünü ise hedefi 7 kat yakınlaştırıyor. ABD fiyatı 300 dolar. 
     
ABD’li gençlerin son gözdesi Honda      Honda’nın yeni motosikleti Interceptor VFR800, ileri teknolojisini Honda otomobillerinden almış. V4 motoruyla eskisinden daha hızlı olan motosikletin ABD’deki satış fiyatı 10 bin dolar. 
     
Robot süpürge      Roomba adındaki bu ev süpürgesi aslında bir robot. Çalıştırıldığında kendi kendine ıslak ve kuru temizlik yapabiliyor. Odadaki toz ve çöplerin yerini saptayıp, onları yok ediyor. ABD fiyatı 200 dolar. 
     
Avuç içi eğlence      Kablosuz el bilgisayarlarının çoğu iş amaçlı olarak kullanılıyor. T - Mobile Sidekick’in tasarımı ise tamamen eğlenceye yönelik. Telefon, internet sörfü, dijital kamera ve chat yapabilme özelliği var. ABD’de fiyatı 199 dolar. 
     



 GÜNCEL 















</TEXT>
</DOC>
