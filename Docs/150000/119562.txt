<DOC>
<DOCNO> 119562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sonspo12.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaddafi'nin oğlu, SS Lazio'yu almak için resmi talepte bulundu 
</HEADLINE>
<TEXT>

     İtalya'nın tanınmış kulüplerinden SS Lazio'yu almak için ilk resmi talep Libya lideri Muammer Kaddafi'nin oğlu El Saadi Kaddafi'den geldi. 
     SS Lazio'nun başkanı Sergio Cragnotti'nin işlerinin yolunda gitmemesinden dolayı satılacağını açıkladığı kulüp için El Saadi Kaddafi'nin hemen resmi girişimde bulunduğu bildirildi. 
     FC Juventus Kulübü'nün yüzde 7.5, 2. lig takımlarından Triestina'nın yüzde 33 hisselerine sahip olan El Saadi, geçen haftalarda, SS Lazio'nun hediyelik ve sportif eşyalarının satıldığı Blue Eleven adlı şirketine 3 milyon Euro ile ortak olmuştu. 
     28 yaşındaki Kaddafi'nin İtalya'daki sözcüsü Gianluca Di Carlo, SS Lazio'nun çoğunluk hisselerini almak için kısa bir zamanda Cragnotti'ye bir paket sunacaklarını ifade etti. 
     Bankalardan aldığı 150 milyon Euro'luk kredi borcunu ödemeyeceğini açıklayan başkanlığını Sergio Cragnotti'nin yaptığı Cirio Holding, ekonomik krizden kurtulmak için SS Lazio'yu satma kararı almıştı. 
     Kulübün 103 milyon Euro'luk borcu bulunduğu söylenirken, İtalyan basınında, satış fiyatının 200 milyon Euro olacağı öne sürülüyor. 
     Bu arada, ekonomik krize rağmen Lazio ligde iyi sonuçlar almaya devam ediyor. Geçen pazar günü deplasmanda Como'yu 3-1 yenen Lazio, 21 puanla ligde 4. sırada bulunuyor. 
     





</TEXT>
</DOC>
