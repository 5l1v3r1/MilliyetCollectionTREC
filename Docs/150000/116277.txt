<DOC>
<DOCNO> 116277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/siyaset/siy01.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kavga bitmez 
</HEADLINE>
<TEXT>

Erdoğan, "Başbakanlık sorunumuz yok" derken AKP’de tüzük kavgası çıktı. Tüzüğü kendisine göre yorumlayan adaylar, kulis yapmaya başladı 
     ABDULLAH KARAKUŞ Kayseri - Niğde 

     AKP Genel Başkanı Recep Tayyip Erdoğan, "Başbakanlık sorunumuz yok" derken, partisinde başbakan adaylığı nedeniyle tüzük kavgası çıktı. Başbakan adayları arasında adı geçen isimler tüzüğü kendilerine göre yorumlayarak, başbakan adaylığı için kulis yapmaya başladı. 
     Erdoğan’ın milletvekili adayı olamayacağının YSK tarafından açıklandığı gün, AKP Genel Sekreteri Ertuğrul Yalçınbayır, "Tüzüğümüz gereği genel başkandan sonra Abdullah Gül geliyor" açıklaması yaptı ancak yaşanan kavgalar yüzünden geri adım attı. Tüzüğe göre, Erdoğan’ın Ankara’da olmadığı günlerde MYK’ya başkanlık eden ve Genel Merkez’de de Erdoğan’a vek let eden Gül’ün adının öne çıkması üzerine, Bülent Arınç ve Abdüllatif Şener gibi isimler kulis faaliyeti başlattı. Bu tartışmaların ardından Yalçınbayır da, başbakan adaylığı konusunda tüzük değişikliğine gidilebileceğini söyledi. Yalçınbayır, sadece Gül’ün değil Grup Başkanı olarak Arınç’ın da adını dile getirdi. 
     Başbakan adaylığı konusunda ismi bir adım önde giden Gül, önceki gün seçim bölgesi Kayseri’de gövde gösterisi yaptı. Erdoğan’ın da katıldığı Şehir Stadı’ndaki geceye büyük katılım sağlayan Gül, "Başbakanlığa yakışırım" mesajı verdi. Gül’e, "Kayseri seninle gurur duyuyor" sloganları atıldı. 
     Erdoğan ise, başbakan adayının belli olmaması nedeniyle kendisini eleştiren DYP Genel Başkanı Tansu Çiller ve CHP Genel Başkanı Deniz Baykal’ın zavallı olduklarını söyledi. 
     
     Köşk hesabı 
     Erdoğan’ın Cumhurbaşkanlığı makamına da göz koyduğu ortaya çıktı. Genel Başkan Yardımcısı Sadık Yakut, Kayseri’de "Genel başkanımız önce başbakan, sonra cumhurbaşkanı yapılacaktır. Bunun önünde hiçbir güç duramayacak" diye konuştu. Erdoğan’a "Sen üzülme yasaklı adam", "Devletin başına Tayyip gelecek" sloganları atılması da dikkat çekti. 
     
At binenin, kılıç kuşananın      AKP lideri Erdoğan, Niğde mitinginde başbakanlık konusuna değinmedi. Baykal’a yüklenen Erdoğan, "Bu sola devlet teslim edilmez. Türkiye’de taş üstüne taş koymamış bunlar. Baykal, 40 yaşında bakanlık görevini yapamamış, şimdi 65 yaşında nasıl bazı şeyleri yapacak. Bir de durmadan bunları şişiriyorlar. At binenin, kılıç kuşananındır" dedi. 
     
Yeni Şafak Seçimden önce açıklasın      Genel Başkan Recep Tayyip Erdoğan ve AKP’nin, başbakan adayını seçimden önce açıklamamasını, partiye her koşulda sınırsız destek veren Yeni Şafak gazetesinin yazarları bile eleştirdi. Gazete yazarlarından Fehmi Koru, dünkü yazısında, AKP’nin seçim öncesi "şık" bir davranış sergileyerek, başbakan adayını açıklayabileceğini, bunun seçmenin zihnindeki belirsizliği silerek, partiyi hükümet kurma çabaları içine erkenden itebileceğini belirtti. 
     Gazetenin bir başka yazarı Ali Bayramoğlu da, AKP’nin birçok konuda olduğu gibi genel başkanlık konusunda da hata yaptığını kaydederek, seçmenden oy isterken kimin başbakan adayı olduğunun belirtilmemesinin şeffaflık iddiasıyla bağdaşmadığını vurguladı. Parlamenter sistemin başbakanı atama yetkisini Cumhurbaşkanı’na verdiğini kaydeden Bayramoğlu, AKP’nin şimdiye kadar yapması gerekenin, koşulları zorlama yerine, partinin tüzüğünü değiştirmek ve başbakan adayını açıklamak olduğunu ifade etti. 
     
     Erdoğan için kritik gün 
     Anayasa Mahkemesi, AKP’nin kapatılması ve Recep Tayyip Erdoğan’ın genel başkanlık yetkilerinin tedbiren önlenmesi talebiyle açılan davaya yönelik ilk incelemesini bugün yapacak. Yüksek Mahkeme, öncelikle Erdoğan’ın genel başkanlık durumunu ele alacak. Bu konuda bugün bir karar vermesi beklenen üyelerin sürpriz biçimde kararlarını seçim sonrasına da bırakabilecekleri kaydedildi. 
     



 SİYASET 













</TEXT>
</DOC>
