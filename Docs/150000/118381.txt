<DOC>
<DOCNO> 118381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/yasam/yas05.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol tarihine geçecek bir gol 
</HEADLINE>
<TEXT>

Almanya’da amatör lig maçında aut atışıyla vurulan top, fırtınanın yardımıyla aynı kalede filelerle buluştu.. Hakem golü verdi ama mahkeme henüz Gol’ demedi 
     FRANKFURT Milliyet 

     Bavyera eyaletine bağlı Aşağı Franken bölgesinde oynanan amatör lig maçında atılan’ bir gol, Almanya’da hem halkın hem de yüce yargının konusu oldu. Amatör futbol takımı DJK Kleineibstadt’ın 18 yaşındaki liberosu Marco Reinhard, karşılaşma 0 - 0’ken aut atışı yapmak üzere topu altı pasın köşesine dikti. Ve 1.93 metre boyunda, 83 kilo ağırlığındaki Marco, tüm gücüyle topa vurdu. Ancak ceza sahasının ön çizgisine kadar gelen top, tam bu sırada fırtınanın estirdiği çok şiddetli rüzgarın azizliğine uğradı. Geçen hafta Almanya’da büyük hasarlara yol açan Jaenette adlı fırtınanın şiddetiyle aniden geri dönen top, önce falso aldı, ardından yere çarpıp kaleciyi geçti ve DJK Kleineibstadt filelerine takıldı. Hakem golü geçerli saydı. Reinhard ve arkadaşları, uzun süre itiraz etmelerine rağmen kararı değiştiremedi. Maçı 1 - 0 kaybeden DJK Kleineibstadtlılar, hakemin aut atışını tekrar ettirmesi ya da korner vermesi gerektiğini öne sürerek mahkemeye başvurdu. Şimdi tüm Alman spor kamuoyu, Spor Mahkemesi’nin vereceği kararı bekliyor. 
     
     Köşe vuruşu olmalı’ 
     Merkez Hakem Kurulu Eğitim Planlama Araştırma Kurulu Başkanı Ali Kunak, "Kalecinin aut atışları sırasında olağanüstü bir hal gerçekleşir ve top ceza alanı dışına çıkmadan ağlara giderse oyun alanına girmemiş sayılır ve atış tekrarlanır. Eğer top ceza alanından çıktıktan sonra kimseye değmeden ağlara giderse, bu kez rakip takım köşe vuruşu ile oyunu başlatır" dedi. 
     



 YAŞAM 




























</TEXT>
</DOC>
