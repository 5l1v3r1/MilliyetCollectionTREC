<DOC>
<DOCNO> 137676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sondun02.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükelçi Pamir Irak tarihi dönemeçte inandırıcı olmalı 
</HEADLINE>
<TEXT>

     Türkiye'nin BM nezdindeki Daimi Temsilcisi Büyükelçi Ümit Pamir, Türkiye'nin, Irak bunalımına barışçı çözüm bulunmasını amaçladığını belirtti ve Irak'ın bu tarihi dönemeçte inandırıcı şekilde hareket etmesi gerektiği uyarısında bulundu. 
     Pamir, BM Güvenlik Konseyi'nde dün akşam başlayan Irak konulu açık oturumda yaptığı konuşmada, Türkiye'nin, Irak sorununun ortaya çıkışından bu yana, bu güney komşusuyla 80 yıllık ilişkileri düzenleyen ilkelere bağlılığını sürdürdüğünü kuvvetle vurguladığını belirtti. 
     Bu çerçevede Türkiye'nin, Irak krizinin barışçı yollardan çözümü için yürütülen çabalara aktif destek verdiğini kaydeden Pamir, bu amaçla yürütülen bölgesel girişimlerde de ilk sırada yer aldığının altını çizdi. 
     
     ''IRAK İNANDIRICI OLMALI'' 
     Irak'ın bu tarihi dönemeçte inandırıcı şekilde hareket etmesi gerektiğini vurgulayan Pamir, kısa süre önce İstanbul Deklarasyonu'na imza atan ülkelerin, Irak yönetimini, bölgede barış ve istikrarın sağlanması yönündeki sorumluluklarını kararlı ve samimi bir şekilde yerine getirme çağrısında bulunduklarını anımsattı. 
     Aynı anda Türk hükümetinin de Iraklı yetkililerle her seviyedeki görüşmelerinde, Irak'a ''son uyarıların'' yapılmakta olduğunu ve Güvenlik Konseyi'nin 1441 sayılı kararının ''yazıldığı şekilde'' yerine getirilmesinden başka yol bulunmadığını bildirdiklerini söyleyen Pamir, Türkiye'nin bu yöndeki mesajlarını vermeyi sürdürdüğünü kaydetti. 
     
     ''BARIŞÇI ÇÖZÜM'' 
     ''Bugün de aynı şeyi amaçlıyoruz Barışçı bir çözüm'' diyen Ümit Pamir, Türkiye'nin, sorunun askeri harekata gerek duyulmadan barışçı yöntemlerle çözülmesini amaçladığını ve AB zirvesinde alınan kararın da aynı amacı teyit ettiğini belirtti. 
     Körfez Savaşı'ndan sonra yaklaşık 500 bin mültecinin Türkiye'ye akın ettiği zamanlarda birçok Avrupa ülkesinin 20 ila 90 kadar mülteci kabul etmek için pazarlık yaptığını anımsatan Büyükelçi Pamir, dünyada 90'lı yıllarda küreselleşme tüm hızıyla devam eder ve herkes küreselleşmenin faydalarından bahsederken, Türkiye'nin, yaptırımlar yüzünden güney komşusuyla bin yıldır ilk kez ticaret dahi yapamaz durumda kaldığını ifade etti. 
     Pamir, ayrıca Kuzey Irak'ın içine sürüklendiği istikrarsızlık nedeniyle terör belasına maruz kalan Türkiye'nin bu mücadeleyi kazandığını belirtti. 
     
     EKONOMİYE ETKİSİ 
     Bugün ''savaştan söz edilmesinin'' dahi zaten kırılgan olan Türkiye ekonomisini olumsuz etkilediğine ve yabancı yatırımcının bölgeden kaçmasına neden olduğuna işaret eden Pamir, Türk halkının bu krizin barışçı yöntemle sona erdiğini görmeyi istemesi için her türlü neden ve hakkının bulunduğunu vurguladı. 
     Bütün bunlara rağmen, bugün dahi bazı çevrelerin Türkiye'nin Irak'la ilgili bir gündemi olduğunu ileri sürdüğüne dikkati çeken Büyükelçi Pamir, Türkiye'nin Irak'ın toprak bütünlüğünün ve siyasi birliğinin teyit edilmesiyle halklarının hakkının korunmasından başka isteği bulunmadığını ifade etti. 
     Pamir, Türkiye'nin bunalımın tırmanmasından ciddi kaygı duyduğunu ve meselenin odak noktasının Güvenlik Konseyi'nde kalmasını ümit ettiğini belirtirken, Irak'ın, başta Güvenlik Konseyi'nin 1441 sayılı kararı olmak üzere silahsızlanma alanındaki tüm yükümlülüklerini harfiyen yerine getirmesi ve Iraklı yöneticilerin de zamanın hayati önemi bulunduğunu bilmeleri gerektiğini kaydetti. 
     İnandırıcı bir güç tehdidiyle desteklenmiş yoğun diplomasinin yegane sonuç alma yöntemi olduğunun anlaşıldığını belirten Pamir, BM silah denetçilerinin şefleri Hans Blix ve Muhammed El Baradei'nin Irak'ın barışçı yollardan silahsızlandırılmaları için harcadıkları çabaları takdirle karşıladıklarını söyledi. 
     Pamir, Irak hükümeti tarafından kısa süre önce U-2 keşif uçaklarının uçmalarına ve Iraklı bilim adamlarıyla ülke içinde ya da dışında özel görüşme yapılmasına izin verilmesinin aktif işbirliği hedeflerine ulaşılmasına imkan vereceği ümidinde olduğunu belirtti. 
     Türk halkının Irak'la yakın tarihi ve kültürel bağları bulunduğuna işaret eden Pamir, Türkiye'nin Irak'ın her zaman komşusu olarak kalacağını vurguladı. 
     Pamir, yıllardır ekonomik yaptırımlar ve zor insani koşullar altındaki Irak halkının çektiği sıkıntıların Türkiye için bir endişe kaynağı olduğunu da kaydetti. 
     Türkiye'nin, BM Güvenlik Konseyi'nin birlik ve bütünlüğüne verdiği öneme dikkati çeken Pamir, Güvenlik Konseyi'nin insanlığın 3 bin yıllık diplomasi tarihinin yegane meşru aracı olduğunu, görüş ayrılıklarına rağmen Güvenlik Konseyi üyeleri arasında bütünlüğün sağlanacağının umulduğunu vurguladı. 
     





</TEXT>
</DOC>
