<DOC>
<DOCNO> 133638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/soneko13.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış ticaret açığı yüzde 39.6 arttı... 
</HEADLINE>
<TEXT>

     Devlet İstatistik Enstitüsü DİE , geçen yılın Ocak-Kasım döneminde 31 milyar 792.6 milyon dolarlık ihracat, 44 milyar 756.1 milyon dolarlık da ithalat yapıldığını açıkladı. 
     DİE verilerine göre, söz konusu dönem 2001 yılının Ocak-Kasım dönemi ile karşılaştırıldığında ihracat yüzde 10.9, ithalat yüzde 17.9 oranında arttı. 
     Önceki yılın 11 ayında, 28 milyar 673.9 milyon dolar tutarında ihracat ve 37 milyar 958.3 milyon dolar tutarında ithalat yapılmıştı. 
     Verilere göre önceki yılın Ocak-Kasım döneminde 9 milyar 284.4 milyon dolar olan dış ticaret açığı ise yüzde 39.6 artarak, geçen yılın aynı döneminde 12 milyar 963.5 milyon dolara çıktı. 
     2002 yılının 11 ayında, ihracatın ithalatı karşılama oranı da yüzde 71 oldu. Önceki yıl aynı dönemde, ihracatın ithalatı karşılama oranı yüzde 75.5 düzeyinde gerçekleşmişti. 
     
     KASIM'DA DIŞ TİCARET AÇIĞI YÜZDE 85.4 ARTTI 

     Öte yandan, geçen yılın Kasım ayında, 3 milyar 368.9 milyon dolarlık ihracat, 4 milyar 699.3 milyon dolarlık da ithalat yapıldı. 
     Önceki yıl Kasım ayında, ihracat 2 milyar 841.7 milyon dolar, ithalat da 3 milyar 559.4 milyon dolar olmuştu. 
     Buna göre Kasım ayında, önceki yılın aynı ayına kıyasla ihracat yüzde 18.6, ithalat da yüzde 32 oranında arttı. 
     2001 Kasım'da 717.7 milyon dolar olan dış ticaret açığı da yüzde 85.4 artarak, geçen yılın Kasım ayında 1 milyar 330.4 milyon dolara yükseldi. 
     İhracatın ithalatı karşılama oranı da, 2002'nin Kasım ayında yüzde 71.7'ye geriledi. Önceki yıl aynı ayda bu oran yüzde 79.8 idi. 
     
     EN BÜYÜK PAY İMALAT SANAYİNİN 

     Türkiye'nin 2002'nin Ocak-Kasım döneminde 31 milyar 792.6 milyon dolarlık ihracatındaki en yüksek paya, yüzde 93.1 ile imalat sanayi ürünleri sahip oldu. 
     Bunu yüzde 5.7 ile tarım ve ormancılık ve yüzde 1 ile de madencilik ve taşocakçılığı ürünleri izledi. 
     Devlet İstatistik Enstitüsü DİE verilerine göre, 2002 Ocak-Kasım döneminde 29 milyar 595.9 milyon dolar düzeyinde gerçekleşen imalat sanayi ihracatında, önceki yılın aynı dönemine oranla yüzde 12.8 artış kaydedildi. 2001'in 11 aylık döneminde imalat sanayi ihracatı 26 milyar 241.4 milyon dolar olmuştu. 
     Söz konusu dönemler itibariyle tarım ve ormancılık ürünleri ihracatı yüzde 12.6, madencilik ve taşocakçılığı ürünleri ihracatı yüzde 0.1 oranında gerilerken, balıkçılık ürünleri ihracatı yüzde 52.1 oranında arttı. 
     Geçen yılın 11 ayında yüzde 52.1 artış göstererek, 39.4 milyon dolar olan balıkçılık ürünleri ihracatı, 2001 yılı söz konusu dönemde 25.9 milyon dolar idi. 
     
     İTHALATTA ARTIŞ 

     DİE verilerine göre, ithalatın mal gruplarına dağılımı incelendiğinde ise en fazla artış yüzde 18.7 ile ara hammadde malları ithalatında olduğu görüldü. 
     Ara malları ithalatı, önceki yıl Ocak-Kasım döneminde 27 milyar 632.2 milyon dolar iken, geçen yıl aynı dönemde 32 milyar 802 milyon dolara çıktı. 
     Önceki yıl 11 ayda 6 milyar 264 milyon dolar olan sermaye yatırım malları ithalatı ise yüzde 12.9 artışla, 2002'nin aynı döneminde 7 milyar 72 milyon dolara yükseldi. Geçen yıl söz konusu dönemde, tüketim malları ithalatı ise yüzde 17.5 artış ile 3 milyar 732.2 milyon dolardan, 4 milyar 384.9 milyon dolara çıktı. 
     Türkiye'nin 11 aylık toplam ithalatı 44 milyar 736.1 milyon dolar düzeyinde gerçekleşirken, bunun içinde sermaye mallarının payı yüzde 15.8, ara mallarının payı yüzde 73.3, tüketim mallarının payı da yüzde 9.8 oldu. 
     
     DIŞ TİCARETİN ÜLKELERE DAĞILIMI 

     Öte yandan geçen yıl Ocak-Kasım döneminde ihracatın yüzde 65.6'sı, ithalatın da yüzde 63.8'i, Ekonomik İşbirliği ve Kalkınma Teşkilatı OECD ülkeleriyle gerçekleştirildi. 
     Verilere göre, 2002'nin 11 ayında OECD ülkelerine 20 milyar 845.7 milyon dolarlık ihracat yapıldı. Önceki yıl aynı dönemde OECD ülkelerine yapılan ihracat, 19 milyar 19.2 milyon dolar düzeyinde bulunuyordu. 
     Buna göre OECD ülkelerine yapılan ihracat, söz konusu dönemde yüzde 9.6 arttı. Bu dönemde AB ülkelerine yapılan ihracat yüzde 10.1, EFTA ülkelerine de yüzde 26.9 oranında arttı. 
     Seçilmiş ülke gruplarına göre ise ihracat, Bağımsız Devletler Topluluğu ülkelerine yüzde 18.4, Karadeniz Ekonomik İşbirliği üyesi ülkelere yüzde 21.2, Türk Cumhuriyetlerine yüzde 11.8, Ekonomik İşbirliği Teşkilatı ECO ülkelerine yüzde 5.4 ve İslam Konferansı Teşkilatı ülkelerine de yüzde 2.5 arttı. 
     
     İTHALATTA DURUM 

     İthalat incelendiğinde ise 2002 yılı Ocak-Kasım döneminde OECD ülkelerinden, 28 milyar 570.5 milyon dolarlık ithalat yapıldı. 
     Önceki yıl aynı dönemde OECD ülkelerinden yapılan ithalat 23 milyar 822.5 milyon dolar düzeyinde bulunuyordu. Buna göre OECD ülkelerinden yapılan ithalat, söz konusu dönemde yüzde 19.9 arttı. 
     On bir ayda, AB ülkelerinden yapılan ithalat yüzde 20.2, EFTA ülkelerinden ithalat yüzde 63.5 artış gösterdi. 
     Seçilmiş ülke gruplarına göre ise ithalat, Bağımsız Devletler Topluluğu ülkelerinden yüzde 11.9, Karadeniz Ekonomik İşbirliği üyesi ülkelerden yüzde 11, İslam Konferansı Teşkilatı ülkelerinden yüzde 7.2, Ekonomik İşbirliği Teşkilatı ülkelerinden yapılan ithalat yüzde 20.1 ve Türk Cumhuriyetlerinden yapılan ithalat da yüzde 52.8 artış gösterdi. 
     





</TEXT>
</DOC>
