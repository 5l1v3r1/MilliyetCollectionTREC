<DOC>
<DOCNO> 122846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sondun14.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Kimse bize zorla bir şey kabul ettiremez" 
</HEADLINE>
<TEXT>

     KKTC Cumhurbaşkanı Rauf Denktaş, ''kimsenin Kıbrıs Türküne zorla bir şey kabul ettiremeyeceğini, her şeyin görüşme yoluyla halledileceğini'' belirtti. 
     New York'ta bulunan Denktaş, Bayrak Radyo Televizyonu'nda yayımlanan Ramazan Bayramı mesajında, Kıbrıs Türk halkına ''barış içinde nice bayramlar'' dileğinde bulundu. Denktaş, ''Hasretle sizi kucaklar, mübarek bayramın hepiniz için hayırlı ve uğurlu olmasını dilerim. Biliyorum çok zor günlerden geçiyorsunuz. 'Kıbrıs ne oldu ne olacak, haklarımız ne olacak, köyümüz ne olacak' düşünceleriyle üzülmektesiniz'' dedi. 
     ''Sizlere bir mesaj vermek istiyorum, kimse bize zorla bir şey kabul ettiremez. Dünyanın haritasında böyle bir şey yoktur, zorla evlilik olmaz'' diyen Denktaş, ''iki tarafın, yaşayabilir bir hal çaresi için anlaşması gerektiğini'' kaydetti. 
     ''Kimsenin kimseyi zorla evinden, köyünden yerinden edemeyeceğini, her şeyin görüşme yoluyla halledilebileceğini'' belirten Cumhurbaşkanı Denktaş, mesajında şunları belirtti 
     ''Önümüzde görüşler var. Bu görüşler hakkında şimdi herkes nelere itiraz edilmesi gerektiği üzerinde durmaktadır. Yani bazı arkadaşlarımızın başlangıçta söylediği gibi gözümüz kapalı 'Çok iyi bir belgedir, kabul edilir' şeklinde yaklaşımlar değişmektedir. Demek ki gereken, bu belgeyi bilirkişilerle derinliğine incelemek ve neler getirmekte olduğunu görerek hareket etmektir. Bu yapılıyor, buna çok seviniyorum.'' Bayramların çocukları, fakirleri sevindirmek için dinin öngördüğü bir olay olduğuna işaret eden Denktaş, ''Bir aylık bir oruçtan sonra, yani açlığı tadıp, Allah'a yaklaşıp dualarla kendimizi ve içimizi temizledikten sonra bayram günü bizden fakir olanları sevindirmek, onlara yardım etmek dinimizin güzelliğidir. Aynı zamanda küslerin barıştığı, ailelerin kucaklaştığı, insanların ön safhaya çıktığı bir olaydır. Hepimize bu güzel günde iyi bayramlar diliyorum. Nice dayramlar diliyorum'' dedi. 
     Cumhurbaşkanı Denktaş, mesajında şunları söyledi 
     ''Bayrağımız altında egemenliğimize dayalı, toprağımızın sahibi, Rum komşularımızla en iyi şekilde anlaşmış bir gelecek düşünüyorum. Bu, tabiatıyla Rumların da yaklaşımına bağlıdır. Kıbrıs'ı bir Rum adası, bir Yunan adası olarak görmekten vazgeçmeleri, Kıbrıs Türkünü azınlık olarak görmekten vazgeçmeleri yolumuzu açacaktır.'' 
     





</TEXT>
</DOC>
