<DOC>
<DOCNO> 100117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/soneko18.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ASO Başkanı "İş Güvencesi Yasası, iş barışını yaralar" 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, İş Güvencesi Yasa Tasarısı ile iş barışının "onarılmaz bir yara" alacağını söyledi. 
     Çağlayan yaptığı yazılı açıklamada, Başbakan Bülent Ecevit ve Siyasi Parti Başkanlarına gönderdiği mektupla İş Güvencesi Yasa Tasarısı hakkındaki görüşlerini ilettiğini belirtti. 
     Siyasilerin tasarı ile ilgili tutumlarını eleştiren Çağlayan, "Bu düzenleme, çalışma barışını adeta bir kanser gibi kemirerek bitirecektir." dedi ve söz konusu tasarının yeni hükümete bırakılması gerektiğini söyledi. 
     Türkiye'nin 1994 yılında imzaladığı, Uluslararası Çalışma Örgütü'nün ILO 158 sayılı sözleşmesi ve Avrupa Birliği'ne AB verdiği Ulusal Program'daki taahhütleri gereği iş güvercesi yasasını çıkarması gerekiyor. 
     Çalışma ve Sosyal Güvenlik Bakanlığı tarafından son şekli verilerek Başbakanlığı gönderilen ve 14 Şubat'ta TBMM Başkanlığı'na sevkedilen tasarı halen TBMM'de bekliyor. Tali Komisyon'da AB Uyum Yasa Paketi içine alınan İş Güvencesi Yasa Tasarısı, Asli Komisyon olan Adalet Komisyonu'nda paketin dışında bırakılmıştı. 
     





</TEXT>
</DOC>
