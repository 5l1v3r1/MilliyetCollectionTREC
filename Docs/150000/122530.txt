<DOC>
<DOCNO> 122530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sontur20.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'de Genel Başkanlığa bir aday daha çıktı... 
</HEADLINE>
<TEXT>

     Antalya Büyükşehir Belediyesi'nin eski başkanlarından Hasan Subaşı, 14 Aralık'ta toplanacak DYP Büyük Kongresi'nde genel başkanlığa aday olduğunu açıkladı. 
     Subaşı, DYP İl Başkanlığı'nda düzenlediği basın toplantısında, kongre kararının acele verildiğini belirterek, seçimlerdeki başarısızlıklardan ders çıkarılmadan, seçim sonuçlarından çıkarılacak mesajları almadan yola çıkmanın, bu sonuçları da aratabileceğini kaydetti. 
     Merkeziyetçiliğin, devleti hareketsiz ve verimsiz hale getirdiğini, aynı alışkanlıkla siyasetin de merkezileştirildiğini anlatan Subaşı, siyasetin merkezileşmesi ile lider kadrolar ile parti tabanı ve halk arasındaki bağın koptuğunu söyledi. 
     DYP'nin, büyük kongreye, özeleştiri yapmadan ve başarısızlığa neden olan alışkanlıklarla gidiyor olmasının vahim sonuçlar yaratabileceğine değinen Subaşı, şöyle devam etti 
     ''Bugüne kadar hizmet veren genel başkanlarımıza ve tüm partililere şükran duygusuyla yaklaşmamız, yapılan yanlışları, eksikleri dile getirmekten bizi alıkoymamalıdır. Partimizi demokratlaştırmadan, nasıl ki Türkiye'yi demokratlaştırma söylemimiz samimi bulunmamışsa, partimizi toparlamadan, parçalanmış çatıyı onarmadan, merkez sağda birliktelikten bahsetmek de samimi bulunamaz. Ancak sağlıklı yapılanma ile merkez sağda bütünleşme iddiasında bulunabiliriz.'' Subaşı, parti tabanının kendisine genel başkanlığa aday olması mesajı verdiğini de vurgulayarak, ''Partimiz için sorumluluk yüklenmekten kaçınamayız. Kamuoyuna, DYP genel başkanlığına aday olduğumu partililerimizin huzurunda açıklamayı görev ve sorumluluk sayıyorum'' dedi. 
     





</TEXT>
</DOC>
