<DOC>
<DOCNO> 124841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sontur17.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Peribacalarında jakuzi keyfi... 
</HEADLINE>
<TEXT>

     Kapadokya'da, peribacalarını konaklama tesisine dönüştüren işletmeciler, doğal güzelliklere modern donanımlar ekleyerek, müşterilerinin beğenisine sunuyorlar. 
     Alınan bilgiye göre, geçmiş dönemlerde yörede yaşayanların kiler, samanlık, ahır, mutfak veya yatak odası olarak kullandıkları, ilginç doğal güzellikleriyle dikkati çeken peribacaları, modern tarzda yeniden yapılandırılarak lüks konaklama tesislerine dönüştürülüyor. 
     Nevşehir'in Göreme Beldesi'nde faaliyet gösteren Legend Hotel de bu şekilde bir yapılanmayla misafirlerini ağırlıyor. Otel işletmecisi Kadir Tuğrul, yaptığı açıklamada, otelin kayadan oyma yerleşkesini tamamen doğal dokuları korunarak, modern tarzda yeniden düzenlediklerini söyledi. 
     Peribacasından konaklama tesisine dönüştürülen otelin daha çok yabancı turistler tarafından tercih edildiğini kaydeden Tuğrul, ''Otelimizin kapı ve pencerelerini Kastamonu el oymalarıyla yeniden yaptırdık. Osmanlı mimarisini yansıtan olelimiz peribacasının yapısı nedeniyle yazın serin kışın sıcak oluyor. Oteli modern tarzda dekore etmek için hiçbir masraftan kaçınmadık'' diye konuştu. 
     
     JAKUZİ KEYFİ 
     Doğal güzelliği korunarak modern donanımlarla yeniden yapılandırılan otelde turistlere birçok lüks hizmet sunuluyor. 27 yatak kapasiteli otelin her odasında 500 kanallı televizyon, mini bar ve el işlemesi antik süs eşyaları bulunuyor. Ayrıca, her odada jakuzi keyfi yapmak da mümkün. 
     Oda fiyatları 60-100 dolar arasında değişen otel, daha çok ABD'li ve Japon turistlerce tercih ediliyor, doluluk oranı ise yüzde 50-60 arasında gerçekleşiyor. 
     





</TEXT>
</DOC>
