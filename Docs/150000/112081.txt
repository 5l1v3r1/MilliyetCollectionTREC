<DOC>
<DOCNO> 112081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sontur20.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kız öğrencilere pantolon giyme serbestisi geliyor... 
</HEADLINE>
<TEXT>

     Milli Eğitim Bakanı Necdet Tekin, kız öğrencilere okullarda pantolon giyme olanağı sağlanacağını, ancak resmi bayramlarda her okul idaresinin kız öğrencilerin tümünün ya etek ya da pantolon giymesine karar vereceğini bildirdi. 
     Tekin, Bakanlık Başöğretmen Salonu'nda düzenlediği basın toplantısında, çeşitli konulardaki çalışmalarına ilişkin bilgi verdi. 
     Bir süredir kamuoyunda gündeme gelen, kız öğrencilerin pantolon giyip giyemeyecekleri konusuna değinen Tekin, ''Kız öğrencilere pantolon giyme olanağı sağlanacak. Öğrencilerimiz arzu ettikleri takdirde şekil ve şartları Talim Terbiye Kurulumuzca belirlenecek koşullara uygun pantolon giyebilecekler'' dedi. 
     Bakan Tekin, şunları söyledi 
     ''Okul idaresi, okul aile birliği, okul koruma derneği ve kız öğrencilerimizden oluşan bir komisyon, kot, streç ve şeffaf olmamak kaydıyla kumaş pantolon için öğrenciye yakışan bir renkte karar verecekler. Koyu renk olabilir. Bu konudaki karar okullarda panolara asılacak. Sadece resmi bayramlarda, okul idareleri, kız öğrencilerin tümünün ya pantolon ya da etek giymelerine karar verecek.'' 
     
     FEN EDEBİYAT FAKÜLTESİ MEZUNLARININ ATAMASI... 

     Milli Eğitim Bakanı Tekin, Fen Edebiyat Fakültesi mezunlarının öğretmen olarak ataması için Maliye Bakanlığı'nın 5 bin kadro tahsis ettiğini belirterek, bu durumdaki adayları atayacaklarını bildirdi. Tekin, atama kılavuzunun yakında çıkarılacağını bildirdi. 
     Ayrıca, eğitim-öğretim yılı başlamadan önce 30 bin kadroya, 27 bin 106 öğretmen atandığını, ancak atananlardan göreve başlamayanlar bulunduğunu anlatan Tekin, göreve başlamayanların tespit edilerek, yerlerine yeni atama yapılacağını dile getirdi. 
     Tekin, öğretmen atamalarına ilişkin bugüne kadar Bakanlığa ''ciddi ve haklı itiraz'' gelmediğini kaydederek, sadece 166 kişinin kodlama hatası yaptığının tespit edildiğini söyledi. Tekin, atamaların bilgisayar ortamında ve şeffaf yapılacağını, itiraz halinde, hata kendilerinde ise bunu düzelteceklerini belirtti. 
     
     ''YÖK, YÜK OLMUŞ'' 

     Öğrenci Seçme Sınavı'na ilişkin bazı düzenlemeler yapılması konusundaki isteklerini de dile getiren Tekin, meslek lisesi mezunlarının, alanlarında lisans programlarına gidebilmelerine ilişkin sınırlamaların kaldırılması gerektiğini vurguladı. 
     Ayrıca adaylara, ÖSS'de, lise 1, lise 2 ve lise 3. sınıfta okudukları derslerden dengeli sorular yönetilmesi gerektiğini kaydeden Tekin, ''Dengeli sorulsun ki öğrenciler, öğrendikleri tüm konulardan soru sorulacağını bilsin. Fakat böyle olmayınca öğrenci lise 3'teki konuları neden öğrensin. Bu bulanıklığı kaldırın'' dedi. 
     Tekin, Yükseköğretim Kurulu'nun YÖK ÖSS puan sisteminde son yaptığı düzenlemeye işaret ederek, ''Bunun yanı sıra bahsettiğim konularda da düzenleme yapılması gerekiyor. Benim YÖK'ün özerkliğiyle bir alışverişim yok, daha özerk olsun. YÖK, aldığı kararlarla eğitim sistemine adeta yük olmuş'' diye konuştu. 
     
     SÜRÜCÜ KURSLARI SINAVI 

     Milli Eğitim Bakanı Tekin, sürücü adaylarına yönelik 19 Ekim 2002 Cumartesi günü merkezi sınav yapılacağını anımsattı. 
     Bu sınavın Türkiye'de tüm il merkezlerinde gerçekleştirileceğini, ancak bazı ilçelerin il merkezlerine uzaklığının fazla olduğunu ifade eden Tekin, bu sorunun bundan sonraki sınavlarda yaşanmayacağını söyledi. Tekin, ''19 Ekim'den sonra yapılacak sınavlar, ÖSYM'nin Öğrenci Seçme Sınavı'nı yaptığı tüm il ve ilçe merkezlerindeki gibi uygulanacak'' dedi. 
     Engelli öğrencilere yönelik çalışmalar da yapıldığını kaydeden Tekin, bu konudaki ayrıntıları daha sonra açıklayacaklarını sözlerine ekledi. 
     
     SORULAR 

     Tekin, bir gazetecinin, ''Fen Edebiyat Fakültesi mezunlarının öğretmen olarak atanmalarına mevzuat yönünden bir engel bulunup bulunmadığını'' sorması üzerine, ''Hayır, yok. Bu konuda Talim Terbiye Kurulu'nun kararı var. Bu karara göre, Fen Edebiyat Fakültesi mezunlarının atanabilme öncelikleri 3. sırada belirlenmiş'' dedi. 
     Bakan Tekin, bir başka soru üzerine de, ''başörtüsü konusunu sorun olarak görmediğini'' bildirdi. 
     Avrupa Komisyonu Türkiye Temsilcisi Hansjoerg Kretschmer'in bu sabah kendisini ziyaret ettiği hatırlatılarak, basına kapalı görüşme sırasında ''ruhban okulu açılması'' konusunun gündeme gelip gelmediğinin sorulmasına karşılık da Tekin, ''Hayır, biz eğitim konusunda yaptıklarımızı anlattık. Ruhban okulu gündeme gelmedi'' dedi. 
     Bir başka soru üzerine de Tekin, farklı dil ve lehçelerde kurs açılmasına ilişkin bugüne kadar müracaatta bulunan olmadığını bildirdi. 
     





</TEXT>
</DOC>
