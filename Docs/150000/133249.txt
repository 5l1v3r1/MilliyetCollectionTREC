<DOC>
<DOCNO> 133249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/sondun04.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Bu noktada Denktaş'ın açıklamalarını doğru bulmuyorum 
</HEADLINE>
<TEXT>

     Başbakan Abdullah Gül, KKTC Cumhurbaşkanı Rauf Denktaş'ın bugün yaptığı açıklamalarla ilgili olarak, "Çok önemli bir dönüm noktasındayız. Böyle önemli bir dönüm noktasındayken kamuoyuna böyle açıklamaların yapılmasını açıkçası doğru bulmuyorum" dedi. 
     Gül, "Milli davadan vazgeçen hiç kimse yok. Ne genel başkanımız, ne de biz... Tayyip Bey çıkıp, 'verelim de kurtulalım' diye birşey söylemiyor ki" diye konuştu. 
     Çözüm için ısrarlı olduklarını belirten Gül, "Ama, çözüm kendimizi aldatacak bir çözüm de değildir. Burada yaptığımız hemen her toplantıda Kıbrıs'ı da önümüze getiriyorlar. Bizim orada neler söylediğimizi muhataplarımız çok iyi biliyor. Biz, burada kendimizi, halkı aldatacak, halka zafer diye ilan edeceğimiz, ama tatmin olmayacağımız birşey yapmayız" diye konuştu. 
     Gül, şöyle devam etti 
     "Ama ne diyorum, bu işin çözümü için biz olumlu bir şekilde gayret ediyoruz. Çözüm nedir Hepimizi tatmin edecek, Türklerin orada geleceğini garanti altına alacak, Ada'yı barış adası yapacak, 1970'li yıllarda gördüğümüz manzaraları bir daha ortaya çıkarmayacak garantileri ortaya koyduktan sonra herhalde buna 'evet' dememiz gerekir. Onun için gayret ediyoruz" Gül, "Dışişleri Bakanı Yaşar Yakış, KKTC'ye giderken çantasında ne olacak " şeklindeki soruyu da, "Çantasında Kıbrıs'a hükümetimizin verdiği önemi, Kıbrıs'ta müzakerelere verdiğimiz desteği ve Türk tarafının çıkarlarına çıktığımız sahipliği göstermek için gidiyor ve oradaki Türklerin geleceğine verdiğimiz önemi göstermek için gidiyor. Birliğe, beraberliğe davet etmek için gidiyor" diye yanıtladı. 

     
</TEXT>
</DOC>
