<DOC>
<DOCNO> 126900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/ekonomi/eko06.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beko Elektronik ile Profilo evlendi gibi 
</HEADLINE>
<TEXT>

Avrupa’nın en büyük TV üreticisini yaratacak Beko Elektronik ile Profilo Telra’nın birleşme görüşmelerinin tamamlandığı ileri sürülüyor 
     ŞULE YÜCEBIYIK 

     Beko Elektronik ile Profilo Telra arasında aylardır devam eden birleşme görüşmelerinin sona erdiği, tarafların geçtiğimiz hafta imza attığı konuşuluyor. Merkezi Mecidiyeköy’de bulunan Profilo Telra çalışanlarının da Beylikdüzü’ndeki Beko fabrikasına taşınmak üzere eşyalarını toplamaya başladıkları gelen haberler arasında. 
     
     Açıklamayı biz yapamayız’ 
     Profilo Genel Müdürü Göksen Körezlioğlu, birleşme görüşmelerinin sona erdiği yönündeki haberlere şöyle yanıt verdi "Beko’nun halka açık bir şirket olması nedeniyle bu açıklamayı bizim yapmamız doğru değil. Beko bizden daha büyük bir şirket. Şirket etiği ve centilmenlik açısından da birleştik’ açıklamasını onlara bırakıyoruz. Açıklamanın en uygun yer ve zamanını onlar tayin edeceklerdir. Bu daha doğru olur. Biz şimdilik görüşmeler sürüyor’ diyoruz." Beko Genel Müdürü Ali Sümerval da, görüşmelerin halen sürdüğünü ancak imza aşamasına gelinmediğini vurguladı. 
     
     Çubukçu tarih vermişti 
     Avrupa’nın en büyük üçüncü televizyon üreticisi Beko Elektronik, yaklaşık bir yıldır Profilo Telra ile görüşüyor. Beko Yönetim Kurulu Üyesi Aydın Çubukçu, geçen temmuz ayında "2002’nin sonuna kadar birleşme kararının verileceğini" açıklamıştı. Çubukçu, birleşmenin koşullarını da "Birleşme Beko çatısı altında olacak. Beko ismi değişmeyecek. Telra’nın değeri kadar hisseyi, Profilo’ya verip şirkete ortak edeceğiz" diyerek açıklamıştı. 
     Beko, bu yıl TV üretim kapasitesini 2 milyondan 4 milyon adete çıkaran Telra ile evliliğinden sonra Avrupa’nın en büyük televizyon üreticisi haline gelecek. Yeni şirketin Avrupa’nın en büyük elektronik eşya üretim kapasitesine sahip olması bekleniyor. Yeni şirketin çalışan sayısı 5 bin, yıllık üretim kapasitesi de 10 milyon adete ulaşacak. Beko Elektronik, bu yıl 4 milyon adetlik üretim yaparak Avrupa’da üçüncü olmayı hedefliyor. Beko Elektronik yaklaşık 3 bin kişi istihdam ediyor ve 2002 ciro hedefi 520 milyon dolar. 
     



 EKONOMİ 


















</TEXT>
</DOC>
