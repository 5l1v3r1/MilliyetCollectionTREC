<DOC>
<DOCNO> 120462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sonspo15.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1 yarışları... 
</HEADLINE>
<TEXT>

     Türkiye Otomobil ve Motor Sporları Federasyonu TOMSFED Başkanı Mümtaz Tahincioğlu, ''Formula 1 için 7 yıllık kontrat imzaladık'' dedi. 
     Gençlik ve Spor Genel Müdürü Kemal Mutlu'ya yaptığı ziyaret sonrasında bir açıklama yapan Mümtaz Tahincioğlu, 2005 yılında Türkiye'de ilki yapılacak Formula 1 için 7 yıllık sözleşme imzaladıklarını söyledi. 
     Tahincioğlu, sözleşmede 5 yıllık uzatma haklarının bulunduğunu belirterek, ''Bu demek oluyor ki yaptığımız yatırımın karşılığını 12 yılda fazlasıyla alabiliriz. Ama önemli olan bu organizasyonu ilkinde eksiksiz olarak yerine getirmek. Eğer istenen yaptırımları yerine getirirseniz, bu organizasyonu bir daha düzenlememek için hiçbir neden olmaz'' diye konuştu. 
     2005 yılı yarış takviminin ancak 2004 yılı ekim ayında belli olacağını kaydeden Tahincioğlu, şöyle konuştu 
     ''Bu takvimi belirlerken, ülkelerin yaptırım gücü bulunmuyor. Takvimin belirleyici etkeni tamamen lojistik konumdur. Biz Avrupa'nın en uzak noktasıyız. Ya bizden başlayacaklar ya da Macaristan'dan bize gelecekler. Tabii bunlar benim kendi düşüncelerim.'' İstanbul'un her açıdan yoğun bir kent olduğunu da vurgulayan Tahincioğlu, bu yoğunluğun kendileri için sorun yaratmayacağını vurgulayarak, ''Çünkü pistin yapılacağı Kurtköy, İstanbul'un en sakin semti, TEM ve E-5 karayollarıyla bağlantıları var, ayrıca kullanılmayan Sabiha Gökçen Havaalanı'na da çok yakın. Ancak biz gelen turistleri şehrin içinde yatırmak ve onların alışveriş yapmasını sağlamak istiyoruz'' diye konuştu. 
     
     DÜNYA RALLİ ŞAMPİYONASI 
     Tahincioğlu, Dünya Ralli Şampiyonası'nın bir ayağının da Antalya'da yapılacak olmasının, Antalya'nın Formula 1 şansını azaltmadığını belirterek, ''İzmir, İstanbul ve Antalya'yı biz belirledik. Dünya Ralli Şampiyonası için çalışmalarımız 3 yıl önce başlamıştı. Bu ikisi çok ayrı olaylar'' dedi. 
     Dünya Ralli Şampiyonası'nın tarihi konusunda bir hoşnutsuzluk yaşadığını da ifade eden Tahincioğlu, sözlerini şöyle tamamladı 
     ''Artık bu yıl için tarih konusunda tartışmak istemiyorum. Dünya Ralli Şampiyonası'nın Türkiye ayağı, 28 Şubat-2 Mart tarihleri arasında yapılacak. İstediğim tarih bu değildi. Gelecek yıllarda mayıs, eylül veya ekim aylarından birinde yapılması için çalışacağım. Çünkü Antalya için en uygun ayların bu dönemler olduğunu düşünüyorum.'' 
     





</TEXT>
</DOC>
