<DOC>
<DOCNO> 117434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sontur25.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayar "Koşullar uygun olursa gerektiği gibi hareket edeceğim" 
</HEADLINE>
<TEXT>

     Eski Demokrat Türkiye Partisi DTP Genel Başkanı Mehmet Ali Bayar, DYP Genel Başkanı Tansu Çiller'in, partisinin genel kurulunu toplayıp aday olmayacağına yönelik açıklamalarına ilişkin, ''DYP'nin halen bir genel başkanı vardır. Koşullar uygun olursa gerektiği gibi hareket edeceğim'' dedi. 
     Vefat eden eski bakanlardan Ahmet Seyfi Öztürk'ün Eskişehir'de düzenlenen cenaze törenine katılan Bayar, gazetecilerin sorularını yanıtladı. 
     Bayar, bir gazetecinin, DYP Genel Başkanlığı'na aday olmayı düşünüp düşünmediğine ilişkin sorusuna karşılık, şunları söyledi 
     ''Seçimde vatandaş, sağ ve sol partilere iyi bir ders verdi. Türkiye'de siyasetin yeniden yapılanması kaçınılmazdır. Bu partiler arasında DYP de vardır. Zaten bunu da DYP Genel Başkanı Çiller, genel kurul kararı alarak ortaya koymuştur. Bu süreçte genel kurul koşulları neyi gerektiriyorsa bu değerlendirilecektir. DYP'nin halen bir genel başkanı vardır. Koşullar uygun olursa gerektiği gibi hareket edeceğim.'' AK Parti'nin tek başına iktidara gelmesini de değerlendiren Bayar, AK Parti Genel Başkanı Erdoğan'ın başbakanlık için Cumhurbaşkanı Ahmet Necdet Sezer'e bir isim vermesi gerektiğini belirterek, ''Zaman son derece değerli. Bu nedenle hükümet bir an önce kurulmalıdır'' diye konuştu. 
     





</TEXT>
</DOC>
