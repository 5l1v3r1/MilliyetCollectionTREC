<DOC>
<DOCNO> 109637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/spor/spo55.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
HABER TURU 
</HEADLINE>
<TEXT>

     Görevler elit isimlere 
     GENÇLİK ve Spor Genel Müdürü Kemal Mutlu, federasyon başkanlarına talimat vererek, milli takımlarda en üst düzey antrenör belgesine sahip antrenörlerin görevlendirilmesini istedi. Mutlu, "Milli takımlar, ülkelerin birinci önemde takımlarıdır. O ülkenin en seçkin, en kaliteli ve en başarılı sporcularının başında da onlara bilgi ve birikim bakımından en iyi yetişmiş antrenörlerin olması gerekir" dedi. 
     
     Ofsayta çözüm 
     ALMAN bilim adamları, futbol hakemlerinin ofsayttaki kararsızlıklarına son verecek bir sistem geliştirdi. Frauenhofer Enstitüsü ve Münih Teknik Üniversitesi uzmanları, "CairosSistem" adlı bir mekanizmayla hatalı kararların önüne geçmeyi amaçlıyor. Proje Başkanı Reinert, sistemin oyuncuların dizliklerine ve topa sensörler yerleştirip, bilgisayara iletilmesiyle çalıştığını söyledi. 
     
     Karar günü 
     SAKARYASPOR’DA lige devam edilip, edilmemesi konusundaki kesin karar bugün verilecek. İkinci Başkan Ömer Yazıcı, "Zamanı iyi kullanmak zorundayız. Yarın, bugün gelinen noktayı değerlendirip, tartışacağız. Lige devam edip etmeme konusunda son kararı vereceğiz" diye konuştu. Kazada yaralananlardan 4 kişinin futbola devam edebileceği, kafilede bulunmayan 8 oyuncu ve el sıkışılan 17 futbolcuyla toplam 29 kişilik kadro kurulabileceği bildirildi. 
     
     Masa tenisinde teknik seminer 
     İSVEÇ’İN yetiştirdiği masa tenisi dünya şampiyonlarından ünlü antrenör Ulf Tickan Calsson, bir haftalık teknik ve taktik eğitim semineri vermek için İstanbul’a gelecek. 30 Eylül’de başlayacak uygulama kampı 7-13, 14-18 yaş grupları ile her yaştan büyüklere açık olacak. Konuyla ilgili bilgi 0216 492 36 97 numaralı telefondan alınabilecek. 
     
     Yıldız’dan tarihi araştırma 
     İNSANLIK tarihi boyunca varolan ve Türkler’in her dönemde yakından ilgilendiği spor olgusu, gazeteci - yazar Doğan Yıldız tarafından farklı bir dille kaleme alındı. "Çağlarboyu Türkler’de Spor" adını taşıyan ve piyasaya sürülen eserde, tüm branşlara Türkler’in ilgisi ve tarihçe yer alıyor. 
     



 SPOR 


























</TEXT>
</DOC>
