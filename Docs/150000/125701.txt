<DOC>
<DOCNO> 125701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sontur16.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan suikast yorumu ''Ülkemizin etrafında tuzaklar var'' 
</HEADLINE>
<TEXT>

     CHP Genel Başkanı Deniz Baykal, Dr. Necip Hablemitoğlu'nun öldürülmesinden derin üzüntü duyduğunu belirterek, ''Bu olay, Türkiye'nin çok güç bir dönemin içinden geçmekte olduğunu bir kez daha gösteriyor'' dedi. 
     Baykal, cinayetin bir an önce aydınlığa kavuşmasını isteyerek, karşılıklı suçlamaya, spekülasyona elverişli bir zemin olmaktan çıkarılması gerektiğini söyledi. 
     Deniz Baykal, CHP MYK toplantısı için parti genel merkezine gelişinde gazetecilerin sorularını yanıtladı. 
     Hablemitoğlu'nun öldürülmesi olayını değerlendiren Baykal, uzun bir aradan sonra tekrar Türkiye'de değerli bir aydına yönelik bir suikast olayıyla karşı karşıya kalındığını belirtti. Baykal, Hablemitoğlu'nu 48 yaşında, Türkiye'ye büyük hizmetler vereceği bir noktada kaybetmiş olmaktan derin üzüntü duyduğunu ifade ederek, şunları söyledi 
     ''Fakat daha önemli olanı bu olay, Türkiye'nin çok güç bir dönemin içinde olduğunu bir kez daha gösteriyor. Uzun bir süreden beri ben, tarihi güç bir dönemin içine girdiğimiz konusunda kamuoyumuzu uyarmaya çalışıyorum ve bu sorumluluk bilinci ile yapıcı, iyi niyetli muhalefet anlayışını sürdürmeye çalışıyorduk. Bunun ne kadar önemli olduğu görülüyor. Türkiye büyük sorunlarla karşı karşıya, Tarihi bir dönemin içindeyiz. Ülkemizin etrafından büyük tuzaklar var. Bu tuzaklardan geçebilmek için olağanüstü bir duyarlılığa ve dikkate ihtiyaç var'' 
     
     KONU AYDINLANMALI 

     Baykal, cinayetin biran önce aydınlatılması gerektiğini belirterek, ''Bunun arkasında kimlerin olduğu güvenilir bir biçimde ortaya konulmalıdır. Konu karşılıklı suçlamaya, spekülasyona, elverişli bir zemin olmaktan çıkarılmalıdır. Türkiye, bir korku, telaş ve karanlıkta birbirini suçlayan insanların ülkesi haline dönüştürülmemelidir'' dedi. 
     Ülkenin önündeki sorunlar karşısında sorumlu bir anlayışla, ulusal yararlar göz önünde tutularak, kararlar alma zorunluluğunu bir kez daha ortaya çıktığını kaydeden Baykal, ''Bütün bunlara çok iyi değerlendirmek gerekir. büyük bir üzüntü içindeyim. Tüm ülkemize başsağlığı diliyorum'' dedi. 
     Baykal, daha sonra partisinin MYK toplantısına katıldı. 
     





</TEXT>
</DOC>
