<DOC>
<DOCNO> 105342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sontur04.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezen Aksu, Aspendos'ta yağmur altında "şarkı söyledi"... 
</HEADLINE>
<TEXT>

     Sezen Aksu, ''Türkiye Şarkıları'' konserlerinin ikincisini, Antalya'daki Aspendos Antik Tiyatrosu'nda verdi. Sanatçı, 6 ayrı grupla seslendirdiği şarkılarıyla Antalyalıları büyüledi. 
     Antalya'daki tarihi Aspendos Antik Tiyatrosu, ''Dünya Barış Günü''nde, 170 kişiden oluşan orkestra ve koronun eşlik ettiği, Sezen Aksu'yu ve ''Türkiye Şarkıları''nı ağırladı. Beşiktaş Kültür Merkezi'nce organize edilen ''Türkiye Şarkıları'' konserini, yaklaşık 8 bin müziksever izledi. Sezen Aksu, Ozan Doğulu'nun şefliğinde İzmir Devlet Opera ve Bale Orkestrası, Feriköy Vardanat Ermeni Kilise Korosu, Lostpaşaros Seferadis Musevi Topluluğu, Onura Rum Müzik Topluluğu, Enderun Klasik Türk Müzik Topluluğu ve Diyarbakır Büyükşehir Belediyesi Çocuk Korosu'nun oluşturduğu dev orkestra ve koro eşliğinde, büyük bir mozayiği barındıran Anadolu şarkılarını seslendirdi. 
     ''Şarkı söylemek lazım. Biz zaten hep birlikteyiz'' diyerek konserine başlayan Sezen Aksu, ''Dansöz Dünya'' parçasını da oryantal eşliğinde söyledi. 
     Dinleyicilerle 28 yıldır tüm hayatı paylaştıklarını belirten Aksu, ''Arkadaşlar'' diye seslendiği izleyicilerle, şarkılarını bir ağızdan seslendirdi. 
     Tüm grupların kendi dillerinde barış ve sevgi mesajlarını taşıyan şarkılar söylediği konser, izleyicilerin büyük beğenisini kazandı. Konserde ayrıca Ermenice, Rumca ve Kürtçe şarkıların yanı sıra Sezen Aksu, yıllardır dillerden düşmeyen Türkçe şarkılarıyla da nostalji rüzgarı estirdi. 
     Onura Rum Müzik Topluluğu, Sezen Aksu ile birlikte iki dilde Ege bölgesi şarkılarını seslendirirken, topluluğun üyesi baba-oğul, birlikte sirtaki yaptı. 
     Esprileriyle geceye renk katan Sezen Aksu, Kürtçe ''Düğün'' türküsünü de söyledi. Aksu, ''Siz benim, ben sizin kalplerinizi hissediyorum. Şahane bir şey yapıyoruz arkadaşlar'' dedi. 
     Sezen Aksu'ya, konserin son bölümünde Diyarbakır Büyükşehir Belediyesi Çocuk Korosu eşlik etti. Korodaki çocuklar, Kürtçe ve Türkçe şarkıları peşpeşe söylediler. 
     
     ''TANRI DA SEVİNCİNDEN AĞLIYOR'' 
     Konser boyunca yağan yağmura rağmen Sezen Aksu ve orkestra, konseri kesmedi. Konserin sonuna doğru, yağmurun şiddetini artırmasıyla, izleyiciler, konseri şemsiyelerini açıp yağmurluklarını giyerek izledi. 
     Sezen Aksu, konseri, ''Bence Tanrı da sevincinden ağlıyor arkadaşlar'' diyerek noktaladı. Sezen Aksu ve diğer sanatçılar, seyircilerin uzun süre salonu terketmemesine rağmen, şiddetli yağış nedeniyle ''bis'' yapamadılar. 
     Konseri, Devlet Bakanı ve Başbakan Yardımcısı Mesut Yılmaz'ın eşi Berna Yılmaz ve Eski Devlet Bakanı Cavit Kavak ve çok sayıda sanatçı da izledi. 
     





</TEXT>
</DOC>
