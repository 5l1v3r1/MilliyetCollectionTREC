<DOC>
<DOCNO> 106735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sondun17.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül ve sonrası kronolojisi 
</HEADLINE>
<TEXT>

     Hava korsanları 2001 yılının 11 Eylül'ünde ABD'de tarihin en büyük terör eylemlerini düzenlendi. 
     11 Eylül saldırılarının ardından meydana gelen önemli gelişmeler ise şöyle 
     
     11 Eylül 2001 

     Hava korsanları iki ticari uçağı kısa aralıklarla ABD'nin New York kentindeki Dünya Ticaret Merkezi'nin DTM ikiz kulelerine çarptırdı. Üçüncü bir uçak, başkent Washington'daki Savunma Bakanlığı Pentagon'ın binasına çarptı. Hava korsanlarının kaçırdığı dördüncü uçak ise yolcuların müdahalesi sonucu kontrolden çıktı ve Pennsylvania eyaletinin Shanksville bölgesinde düştü. 
     DTM'nin saldırıya uğramasından sonra yüzmilyonlarca insan ikiz kulelerin yanışını ve bir saat içinde yerlebir olmasını canlı olarak televizyonda izledi. 
     Saldırıdan birkaç saat sonra Amerikalılara seslenen ABD Başkanı George Bush, saldırının sorumluları ve saldırganlara yardım edenlerin mutlaka cezalandırılacağını söyledi. 
     
     15 Eylül 2001 

     Bush, ABD'nin teröre savaş açtığını ve ülkesine düzenlenen saldırıların bir numaralı şüphelisinin Afganistan'da bulunan Suudi asıllı terörist Usame Bin Ladin olduğunu söyledi. 
     
     7 Ekim 2001 

     ABD ve İngiltere, Afganistan'da Bin Ladin ile örgütü El Kaide'ye ve onlara barınma imkanı sağlayan Taliban yönetimine yönelik askeri harekat başlattı. Amerikan ve İngiliz savaş uçaklarının hava saldırılarında başkent Kabil, Taliban'ın kalesi Kandahar ve Celalabad vuruldu. 
     
     20 Ekim 2001 

     Amerikan ordusunun özel birliklerinden 100'den fazla asker Afganistan'a inerek ilk defa yer operasyonlarını başlattı. 
     
     13 Kasım 2001 

     Afganistan'da Taliban karşıtı ''Kuzey İttifakı'' güçleri Taliban güçlerinin Kabil'i terketmesinden sonra Amerika'nın havadan desteğiyle başkente doğru ilerlemeye başladı. 
     
     25 Kasım 2001 

     Kuzey İttifakı'nın kalesi Mezar-ı Şerif'teki Ceng Kalesi'nde isyan çıkaran çoğu yabancı kökenli 500'den fazla El Kaide üyesi mahkum öldürüldü. 
     
     5 Aralık 2001 

     Almanya'nın Bonn kentinde BM'nin önderliğinde toplanan Afgan muhalif gruplar Peştu kabile lideri Hamid Karzai'nin liderliğinde geçici hükümet oluşturulması için anlaşmaya vardılar. 
     
     6 Aralık 2001 

     Taliban karşıtı Afgan kuvvetleri, Afganistan'ın doğusunda Bin Ladin'in kalesi olarak bilinen dağlık Tora Bora bölgesini ele geçirdi, ancak Bin Ladin bulunamadı. 
     
     13 Aralık 2001 

     Amerikan televizyonları 11 Eylül saldırılarını Bin Ladin'in planladığını gösterir video kasetler yayınladı. 
     
     22 Araık 2001 

     Hamid Karzai, Afganistan geçici hükümetinin başkanı olarak yemin etti. 
     İngiliz Richard Reid, 197 kişinin olduğu Paris-Miami uçak seferi sırasında ayakkabısına yerleştirdiği patlayıcı patlatmaya çalışırken yakalandı. 
     
     2 Ocak 2002 

     11 Eylül saldırılarıyla ilgili olarak suçlanan ve eldeki tek zanlı olan Fransız vatandaşı Zekariya Musavi, Amerikan mahkemesine çıkarıldı. 
     
     29 Ocak 2002 

     Bush, ulusa sesleniş konuşmasında kitle imha silahları elde etmeye çalışmakla suçladığı ve ''şeytan ekseni'' olarak nitelediği Irak, İran ve Kuzey Kore'nin ABD ve müttefiklerine saldırabileceğini ileri sürdü. 
     
     22 Şubat 2002 

     Amerikalı ve Pakistanlı yetkililer, Wall Street Journal gazetesi muhabiri Daniel Pearl'ün Ocak ayında Pakistan'ın Karaçi kentinde İslamcı gruplar tarafından kaçırıldığını açıkladılar. İslamcı gruplar, Pearl'ün öldürüldüğünü ve ölümünün video kasete alındığını bildirdiler. 
     
     18 Mart 2002 

     ABD, Afganistan savaşındaki en büyük kara operasyonu olarak nitelediği ''Anakonda Operasyonu''nun sona erdiğini bildirdi. Anakonda Operasyonu sırasında B-52 bombardıman uçakları ve helikopterler eşliğinde binlerce Amerikan askeri, Afganistan'ın dağlık bölgelerindeki mağara ve sığınaklarda El Kaide ve Taliban militanlarına karşı operasyonlar düzenledi. 
     
     11 Nisan 2002 

     Tunus'un güneyinde bir sinagog yakınında patlayıcı yüklü kamyon havaya uçuruldu, 14'ü Alman 21 kişi öldü, saldırının sorumluluğunu El Kaide üstlendi. 
     
     30 Mayıs 2002 

     New York'taki Dünya Ticaret Merkezi enkazının kaldırılması çalışmaları sona erdi. 
     
     10 Haziran 2002 

     Amerikan Adalet Bakanı John Ashcroft, ABD'de radyoaktif kirli bomba saldırısı düzenlemeyi planlayan El Kaide üyesi Amerikan vatandaşı Jose Padilla'nın, 8 Mayıs'ta Pakistan dönüşü Chicago'da yakalandığını bildirdi. 
     
     19 Haziran 2002 

     Afganistan geçici hükümetinin başkanı Hamid Karzai, geleneksel meclis Loya Jirga'nın genel kurulunun son gününde devlet başkanlığına ve 18 aylık geçiş hükümetinin başına getirildi, hükümetini açıkladı. 
     
     5 Temmuz 2002 

     Birleşmiş Milletler BM ve Irak, BM silah denetçilerinin yeniden Irak'a dönmesi için yapılan görüşmelerin üçüncü turunda da sonuç alamadılar ve görüşmeler başarısızlıkla bitti. 
     
     6 Temmuz 2002 

     Afganistan Devlet Başkanı Yardımcısı Hacı Abdülkadir, başkent Kabil'de iki kişi tarafından vurularak öldürüldü. 
     - Amerikan askerlerinin Afganistan'daki operasyonları sırasında ele geçirdiği Amerikalı Taliban, sürpriz bir şekilde patlayıcı taşıdığını ve Taliban'a yardım ettiğini kabul etti. 
     
     5 Ağustos 2002 

     Irak, kitle imha silahı üretildiği iddia edilen yerleri serbestçe gezmelerine izin vereceğini belirterek, ABD Kongresi'nden Bağdat'a heyet göndermesini istedi. Beyaz Saray, Irak yönetiminin davetini reddetti. 
     
     8 Ağustos 2002 

     Irak Devlet Başkanı Saddam Hüseyin halkına seslenerek, ABD'nin tehditlerinden korkmadığını, Irak'ın herhangi bir saldırıyı püskürtmeye hazır olduğunu söyledi. 
     
     4 Eylül 2002 

     New York şehri belediye yetkilisi William Thompson, 11 Eylül saldırılarının New York'a verdiği zararın 83 ila 95 milyar dolar arasında olacağını kaydetti. 
     
     5 Eylül 2002 

     Kandahar kentinde Karzai'ye suikast girişiminde bulunuldu. Karzai'nin kurtulduğu saldırıda saldırgan dahil 3 kişi öldü. Kabil'de patlayıcı yüklü araç havaya uçuruldu, 26 kişi öldü, 150 kişi yaralandı. 
     
     6 Eylül 2002 

     Alman yetkililer, 11 Eylül'ün yıl dönümünde Almanya'daki Amerikan tesislerine saldırı planladıkları gerekçesiyle Bin Ladin yandaşı bir Türk ile Amerikalı nişanlısının tutuklandığını açıkladı. 
     
     9 Eylül 2002 

     Amerikalı yetkililer, 11 Eylül'de New York ile Washington'da düzenlenen terörist saldırılarda ve Pennsylvania'da düşen uçakta 9 Eylül itibariyle 3044 kişinin öldüğünü, kaybolduğunu ya da öldüklerinin varsayıldığını bildirdi. 
     





</TEXT>
</DOC>
