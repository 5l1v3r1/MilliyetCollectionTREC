<DOC>
<DOCNO> 132404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/soneko05.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu Hükümet'in görevi ülkenin tansiyonunu düşürmektir 
</HEADLINE>
<TEXT>

     Türkiye Odalar ve Borsalar Birliği TOBB Yönetim Kurulu Başkanı Rifat Hisarcıklıoğlu, ''Hükümetin vazifesi, ülkenin tansiyonunu düşürmektir'' dedi. 
     Hisarcıklıoğlu, geçtiğimiz hafta sonu yapılan ve Başbakan Abdullah Gül ve bazı bakanların katıldığı ''reel sektörlerin değerlendirilmesi'' ile ilgili toplantının, hükümetle iş dünyası arasında ''olumlu bir bağ'' kurduğunu söyledi. 
     Başbakan Abdullah Gül'ün söylediği ''Business Friend'' anlayışının uygulamaya geçmesi halinde, Türkiye'nin büyük bir başarıya imza atacağını dile getiren Hisarcıklıoğlu, şöyle konuştu 
     ''Kişi başına geliri 2200 dolardan üst seviyelere çıkaracak ortam, bu ortamdır. Bugün 5 milyon insan işsiz. Esas olan işadamlarının önünü açarak, istihdam yaratmaktır. Geçen seneye göre yüzde 6.5 büyüme var. Ancak istihdam oranında her çeyrekte binde 3 artış var. Mevcut uygulamalardan vazgeçilip, ekonomi kayıt altına alınmadıkça istihdam oranlarındaki düşüş engellenemez. Vergi arttıkça, kayıp kaçak oranı artar. Vergiyi artırmak demek kayıtdışı ekonomiyi istiyorum demektir. Mevcut sistem acaba herkesi defolu hale getirip kolay yönetmek için midir Reel sektörün sahaya inebilmesi için sahanın temizlenmesi lazım.'' Hükümet ile iş dünyası arasında ''sağlam bir köprü'' oluşturabilmek amacıyla bir komisyon kurma hazırlığı içinde olduklarına dikkat çeken Hisarcıklıoğlu, ''Hükümetin vazifesi ülkenin tansiyonunu düşürmektir. Her sivil toplum örgütünün görüşüne dikkat etmek zorundadır. Erdoğan ve Gül'ün bu konuda taahhütleri vardır. Ancak bu şekilde temsili demokrasiden , katılımcı demokrasiye geçebiliriz'' dedi. 
     





</TEXT>
</DOC>
