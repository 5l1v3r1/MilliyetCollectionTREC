<DOC>
<DOCNO> 105934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/sonspo13.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 4 - Gebzespor 0 
</HEADLINE>
<TEXT>

     A Milli Futbol Takımı'nın Avrupa Şampiyonası Eleme Grubu'nda Slovakya ile yapacağı maç nedeniyle lige verilen arayı iyi değerlendirmeye çalışan Beşiktaş, bugün Gebzespor ile yaptığı hazırlık maçını 4-0 kazandı. 
     Ümraniye'deki BJK Nevzat Demir Tesisleri'nde gerçekleştirilen maçta teknik direktör Mircea Lucescu, ligin ilk haftalarında fazla şans vermediği futbolcuları oynattı. 
     Göksel, Ali Eren, Ronaldo, Zago, Niyazi, Yasin Sülün, Bayram, İbrahim, Kaan Dobra, Zafer ve Nouma ilk 11'iyle ahaya çıkan siyah-beyazlılar, Üçüncü Lig 5. Grup'ta mücadele eden ve aynı zamanda Beşiktaş'ın pilot takımı olan Gebzespor'u 4-0 yendi. 
     Beşiktaş, rakibini Ronaldo'nun yerine oyuna giren genç futbolcu Eser'in 2, Ronaldo ve Yasin Sülün'ün de 1'er golüyle yenmesini bildi. 
     Siyah-beyazlılarda, 40'ar dakika 2 devre yapılan maçta genç futbolcu Eser, attığı goller ve ortaya koyduğu performansla göz doldururken, Nouma'nın etkisiz bir futbol ortaya koyması dikkati çekti. 
     Hazırlık maçında kaleci Yasin Yıldız, Evren, Tamer ve Amaral da forma giydi. 
     Bu arada sakatlığı geçmeyen Sergen, hazırlık maçı sırasında diğer sahada koşu yaptı. 
     Yarın antrenman yapmayacak olan siyah-beyazlı futbolcular, akşam 22.30'da da kampa girecek. Beşiktaş, 7 Eylül Cumartesi günü de Romanya'nın National Bükreş takımıyla yapacağı hazırlık maçı için bu ülkeye gidecek. 
     





</TEXT>
</DOC>
