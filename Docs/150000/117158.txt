<DOC>
<DOCNO> 117158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/soneko16.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'nin ekonomi kurmayı Coşkun 6.5 faiz dışı fazla garanti 
</HEADLINE>
<TEXT>

     AK Parti'nin ekonominden sorumlu Genel Başkan Yardımcısı Ali Coşkun, Uluslararası Para Fonu IMF ile yüzde 6.5'lik faiz dışı fazla konusunun sorun yaratmayacağını, hesaplarını yaptıklarını ve yüzde 6.5 faiz dışı fazlayı garanti edeceklerini söyledi. 
     Ali Coşkun, faiz dışı fazla konusunun medyada gereksiz şekilde farklı yorumlandığını, faiz dışı fazlanın yüzde 6.5 olması konusunda bir sıkıntıları olmadığını anlattı. 
     ''Onun dışında IMF'nin içişlerimize müdahale etmesini arzu etmiyoruz'' diyen Coşkun, IMF yetkilileri ile temasları sürdürdüklerini vurguladı. 
     Mali Milat yasasını kaldıracaklarını anlatan Coşkun, şunları kaydetti 
     ''Çünkü o yasa eksik çıktı, geriye dönük çıktı. Dolayısıyla piyasada deklare edilen paranın en az üç-dört katı, dışarı kaçtı. Şimdi de hükümet ertelemeye mecbur oldu. Son bir ayda 50 üzerinde meslek grubu, borsa kuruluşu ile temaslar yaptım. Piyasada terginlik var. Onun için Mali Milat'tan kaynaklanan nereden buldun meselesini iptal edeceğiz.'' 
     
     BDDK'YI YETERSİZ BULUYORUZ 
     AK partinin ekonomiden sorumlu Genel Başkan Yardımcısı Ali Coşkun, Bankacılık Düzenleme ve Denetleme Kurumu ile ilgili olarak da, BDDK'yı kuruluşu ve yönetimin atanması itibariyle yetersiz buluyoruz'' dedi. 
     Coşkun, BDDK'nın daha sağlıklı çalışabilmesi için, Bankalar Birliği, Maliye Bakanlığı Hazine Müsteşarlığı ve TOBB gibi ekonomi ve bankacılıkla ilgili birimlerin, orada temsil edilmesi gerektiğini söyledi. 
     Ali Coşkun, ''İkinci mesele, atanması tamamen Bakanlar Kurulu tarafından yapılıyor ve 6 yıl değişmiyor. Oysaki Meclis gözetiminde bunun olmasını arzu ediyoruz. Sayıştay'ın denetiminin olmasını istiyoruz. BDDK'nın tarafsız, bağımsız, sağlıklı çalışan bir kurum haline gelmesini istiyoruz'' şeklinde konuştu. 
     
     ÜST KURULLAR 
     Üst kurulların, yeni üst kitler haline gelmesini de istemediklerine işaret eden Coşkun, şöyle devam etti 
     ''Başbakan Bülent Ecevit de, bu kurulları yönetemiyoruz. Bizim insiyatifimizin dışına çıktılar diye şikayet etti. Yeniden Yasa değişiklik taslağı hazırladılar ama Meclis'e yetişmedi. Biz de değişiklik yapacağız. Ama çok acelemiz yok, önümüzde Bütçe var, Mali Milat var, AB var, diğer ekonomik tedbirler var dolayısıyla böyle oldu bitti diye bir şey düşünmüyoruz. Daha sonra yetkili kurullarla görüşerek, daha sağlıkılı çalışması için yapacağız.'' 
     
     ENERJİDE VERGİ İNDİRİMİ 
     Coşkun enerji maliyeti ve enerjide vergi indirimi konusuna değinirken, şu anda Türkiye'de maliyet enflasyonu olduğunu ve işletmelere bakıldığında önemli girdilerin başında enerjinin geldiğini vurguladı. 
     ''Tarımda, sanayide ve hizmet sektöründe de aynı şekilde'' diyen Ali Coşkun, şunları söyledi 
     ''İncelediğimizde, enerji fiyatlarını bir birim enerji maliyetine aşağı yukarı 4 katı vergi geliyor. OECD ülkeleri ve AB'ye baktığımızda en pahalı enerji kullanan, fazla vergi ödeyen ve en fazla sigorta pirimi ödeyen ülkeyiz. Oysa rekabet gücümüzü arttırmamız lazım. İlk yapacağımız işlerden biri de enerji üzerine gelen aşırı vergileri aşağı çekmektir.'' Bu arada IMF ile ön görüşmeler yaptıklarını ifade eden Coşkun, ''IMF ile her zaman görüşme yapıyoruz. Önümüzde sıkışık bir takvim olduğu için, gayri resmi de olsa ilişkileri sıcak tutmaya çalışacağız'' şeklinde konuştu. 
     





</TEXT>
</DOC>
