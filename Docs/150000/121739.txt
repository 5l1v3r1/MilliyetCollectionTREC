<DOC>
<DOCNO> 121739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/spor/spo15.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Hedef büyüttüler      GÖKAY AKIN 

     TEKERLEKLİ Sandalye 1. Ligi’nde üst üste 59 maç kazanarak Dünya rekoru kıran İzmir Büyükşehir Belediyespor yeni hedef için kolları sıvadı. Rekortmen takımın antrenörü Harman Yazıcıoğlu, 59 maçlık seriyi en az 75’e çıkartarak bir daha spor tarihinde kırılması zor bir rekora imza atmak istediklerini açıkladı. ABD Basketbol Milli Takımı’nın 58 maçlık galibiyet rekorunu tarihe gömen İzmir Büyükşehir Belediyesi, Guinnes rekorlar kitabına girmek için başvuruda bulunacak. 
     
Romario keyifte      BREZİLYA futbolunun yetiştirdiği gelmiş geçmiş en büyük golcülerden olan Romario, sezon başında Vasco de Gama’dan Fluminense’ye transfer olurken, sözleşmesine koydurduğu özel maddeler sayesinde keyif sürüyor. Deplasmandaki karşılaşmalara, takım arkadaşlarından sonra, maç günü giden 36 yaşındaki golcü, bir gün sonraki antrenmanlara çıkmıyor, diğer günler de önceden mazeret belirtmesi halinde idmana gelmeyebiliyor. Yağmurlu havalarda da çalışmalara katılmayan Romario, böyle günlerde özel klinikte su masajı yaptırmayı tercih ediyor. 
     
Bayern Münih’e boksör antrenör      ŞAMPİYONLAR Ligi’ne ilk turda veda eden Galatasaray’da basına yansıyan takım içi ciddi bir huzursuzluk yok, ama aynı durumdaki Bayern Münih’te kavgalar birbirini izliyor. Alman ekibinde geçtiğimiz günlerde önce Lizarazu ile Kovac birbirine girmiş, daha sonra ise Kuffour Jeremies ile girdiği münakaşa sonrası kendilerini ayırmaya gelen Thorsten Fink’e yumruk atmıştı. Kaleci antrenörü Sepp Maier de, olayların önlenmesi için ünlü Ukrayna asıllı Alman boksör Vitali Klitchko’yu yardımcı antrenör olarak göreve başlatmayı teklif etti. 
     
I Love you’ hakem      HOLLANDA’NIN Hengelo kentinde bir amatör maçta yaşanan ilginç olay gündemdeki yerini koruyor. Wilhelminascool takımında forma giyen Martin Bennick kendisine sarı kart gösteren hakeme yoğun itirazı neticesinde ikinci sarı karttan kırmızı kartla cezalandırıldı. Sinirlenen ve ne yapacağını şaşıran Bennick tepkisini herhangi bir fiziksel saldırıda bulunamayacağı hakemi dudaklarından öperek gösterince 8 ay ceza aldı. 
     

</TEXT>
</DOC>
