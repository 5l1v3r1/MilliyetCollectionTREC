<DOC>
<DOCNO> 149265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/spor/ygsozer.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez takım gibi 
</HEADLINE>
<TEXT>

     Halil ÖZER 

     Galatasaray, bu yıl Brezilya'dan yeni Hagi getirdi, olmadı... Haritadan tam tersine döndüler, bu kez İsrailli getirler, yine olmadı... Zaman geçti, bir baktılar buluvermişler... Hiç kimse onun kim olduğunu anlamadı. Yeni Hagi adayı beklenmedik bir yerden Kocaeli'den geliverdi. Ona elbette Hagi gibi diyemeyiz. Kimseye de diyemeyiz. Ama Volkan, oynadığı futbolla Hagi'den esintiler sergiliyor. Bu daha ilk yılı değil, bir kaç ayı. Bir de Volkan'ın tam alıştığı, tam uyum sağladığı, kendine güvenini tam kazandığı zaman düşünün neler yapacağını... 
     Dün maçı koparan adam Volkan'dı... Revivo ve Baliç gibi ustalar varken, frikikte rol oynamak Volkanvari bir cesaretti. Şut atmadı, sanki kurşun sıktı. Sadece gol mü Yüzde yüz pozisyon yaratan ara pasları, sinsi sinsi kurduğu gol tuzakları, savunmadaki kademe anlayışı, orta sahadaki yardımlaşması topa olan hükümdarlığı Volkan gösterisinin birer parçalarıydı. 
     Bir de tabii Lukunku... Tribünler yine ona tam söylenmeye başlamıştı. Sonra başladı, sahne almaya. Değil gol atmayı, pozisyona bile girmekte zorlanan Lukunku sonunda canladı. Takıma büyük katkı sağladı. Rakip savunmayı fiziğiyle sanki dövdü. Çok şık bir gol attı, bir de attırdı. Ama tabiiki bundan daha iyi olmalı. 
     Galatasaray'da dün 3 - 5 kişi oynamadı. Bütün takım, Mondragon dahil, herşeyini sahaya koydu. Böyle olunca da üç puan ve futbol ortada. Bundan önceki haftalara bakın. Üç kişi oynar, diğerleri yatardı. Ne sıkıntı çekerlerdi. Demek ki, futbol bir takım oyunu. Takım oynarsa herşey güzel olur. Takım oynamazsa herşey zor olur. 
     Fatih Terim, Altay'ın süratli kontratak tarzına rağmen, dörtlü bir forvetle çıktı. Revivo ve Balic'in de Lukunku ve Ümit'e katılmasıyla otomatikman orta alanın yükü Volkan ile Cihan'a bindi. Bu takıma bir güvendi. Revivo biraz durgundu, ama bütün forvet orta sahaya en iyi şekilde yardım etti, mücadele etti, sonuca gitti. 
     Hakem Selçuk Dereli, Galatasaraylı Ümit Davala gibi... Kötü, ama yine sahada. Ofsaytlarda dikkatli değildi. Kim ne derse desin ilk goldeki serbest vuruş bana göre yanlış karardı. İkisini de ayağı aynı şekilde kalktı. Biraz daha yükseğe kalkana faulü verdi. Biraz ağırdı. Ayrıca bu karar maçın kader anıydı, kopma noktasıydı... 
     Altay, iyi başladı, ama çok kötü bitirdi. İlk gol onları dağıttı. Sinan ikinci yarıda Fenerbahçe maçındaki pozisyondan çok daha kolayını yakaladı. Mondragon'u geçemeyince dönen top gol oldu. Belli ki Altay üst üste galibiyetlerle rahatlamış, ama ligde işler belli olmaz. Öyle bir gidersin ki, ruhun bile duymaz. 
     


SPOR 






























</TEXT>
</DOC>
