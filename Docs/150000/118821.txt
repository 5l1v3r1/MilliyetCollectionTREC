<DOC>
<DOCNO> 118821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sondun10.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de itfaiyeciler grevde... Yangınlarda üç kişi öldü... 
</HEADLINE>
<TEXT>

     İngiltere'de itfaiye teşkilatı çalışanlarının 48 saatlik grevinin dün akşam başlamasından sonra çıkan yangınlarda 3 kişinin ölmesi tartışmalara yol açtı. 
     İngiliz basını, ''Grev Acı Başladı'' başlığıyla bugünkü manşetlerinde bu gelişmelere yer verdi. 
     Grev başladıktan 2 saat sonra Galler'deki Newton bölgesinde bir evde çıkan yangında 76 yaşında bir kadın yaşamını yitirdi. Yangının başlamasından sadece 7 dakika sonra evin bulunduğu mahalleye Kraliyet Hava Kuvvetleri'nin ''yeşil bereliler'' ekibinin bulunduğu iki itfaiye aracının geldiğine dikkat çeken bölge sakinleri, ''itfaiyecilerin boşluğunu çok hissetmedik, ancak yangının çıktığı evde yaşayan kadının çok yaşlı ve yatalak olması muhtemelen kurtarılmasını imkansız kıldı'' dediler. 
     Yangına uykuda yakalandığı sanılan yaşlı kadının dumandan boğularak öldüğü belirtildi. 
     Orta Batı İngiltere ve Burnley'de de yaşlı iki erkek ölüme uykuda yakalandı. Bu olaylarda da ''yeşil bereliler''in yangın yerlerine ilk 10 dakika içinde ulaştıkları açıklandı. 
     İtfaiye Teşkilatı Çalışanları Sendikası da yaptığı açıklamada, yaşlı kadının ailesine başsağlığı dilerken, olayda doğrudan sorumlulukları bulunmadığını savundu. 
     Yangınlar, itfaiye teşkilatının grevini tartışmalı hale getirirken, itfaiye çalışanlarına istedikleri ücret artışını vermeyip bu sonuçlara yol açtığı için eleştirilen Başbakan Tony Blair de kendini savundu. Blair, dünyanın hiçbir yerinde, hiçbir hükümetin bir teşkilatın çalışanları tarafından istenilen yüzde 40'lık ücret artışını ödeyemeyeceğini öne sürdü. 
     İtfaiyecilerin grevinin başlamasının ardından alınan ''sahte yangın ihbarları'' da sıkıntıya yol açtı. 
     İhbarların büyük bölümünün gerçek dışı olduğunu belirten yetkililer, zaten sınırlı olan kaynakların bu şekilde israfına yol açanların yakalanmaları halinde büyük cezalara çarptırılacaklarına dikkat çekiyor. 
     Grevin başlamasıyla Londra'da ulaşım da kaos yaşanmaya başladı. Bu sabahtan itibaren etkisini gösteren kaosa, metro yönetiminin yangın çıkması halinde müdahale edilmesi güç olacağı gerekçesiyle yerin çok altındaki hatlarda sefer yapmaması yol açıyor. 
     Dün akşam yerel saatle 18.00'de başlayan grev, yarın akşam aynı saatte sona erecek. 
     





</TEXT>
</DOC>
