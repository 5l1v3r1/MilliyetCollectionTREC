<DOC>
<DOCNO> 120949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sonspo03.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor İzmir'de sadece 3 puan değil, unvanımızı da bıraktık 
</HEADLINE>
<TEXT>

     Gaziantepspor Kulübü Basın Sözcüsü Kamil Gereçci, Göztepe deplasmanında yalnız 3 puan bırakmadıklarını, yenilmezlik unvanını da yitirdiklerini söyledi. 
     Kamil Gereçci, zirve yarışındaki rakipleri olan takımların kazandığı bir haftayı puansız kapatmalarının çok önemli bir kayıp olduğunu belirterek, ''Mutlaka kazanmalıydık. Özellikle ikinci yarıda sergilediğimiz iyi oyuna rağmen cömertçe harcadığımız fırsatların ardından bir son dakika golüyle 3 puanı ve yenilmezlik unvanını bıraktık'' dedi. 
     Bu yenilgiyle yenilmezlik unvanını yitirmelerinin, zirve mücadelesinde kendilerini olumsuz etkilese de ilk yarının sonuna kadarki 4 maçta bu kaybı telafi edeceklerine inandığını kaydeden Gereçci, ''Yolumuza emin adımlarla devam edeceğimizden hiç kimsenin kuşkusu olmasın. Zirve mücadelemizi sonuna kadar sürdüreceğiz'' diye konuştu. 
     Gereçci, yenilmezlik unvanının kaybıyla birlikte üzerlerindeki baskının ortadan kalktığını ve artık daha stressiz oynayacaklarını sözlerine ekledi. 
     





</TEXT>
</DOC>
