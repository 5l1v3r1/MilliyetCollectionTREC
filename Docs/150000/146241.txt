<DOC>
<DOCNO> 146241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sontur10.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsız, işe yatak odasından başlıyor... 
</HEADLINE>
<TEXT>

     Hırsızların, girdikleri evde ilk önce yatak odasını yokladıklarına dikkat çekilerek, kıymetli eşyaların evin değişik yerlerinde saklanması önerildi. 
     Gaziantep Emniyet Müdürlüğü'nün internet sitesinde, ''Unutmayın Her Dokunuş Bir İz Bırakır'' başlığıyla yayımlanan duyuruda, hırsızlık olaylarında korunmayı sağlayacak önlemlere yer verildi. 
     Evi soyulan vatandaştan, öncelikle ''155 Polis İmdat'' telefonunu arayarak olay yerinin incelenmesi için görevlilerin gelmesini beklemesi, bu çalışma yapılıncaya kadar suç yerini karıştırmaması istenilen duyuruda, çalıntı eşyaların genellikle battaniye, çarşaf gibi örtülerle taşındığına dikkat çekilerek, bu şekilde eşya taşıyanların, vakit geçirilmeden polise bildirilmesi gerektiği vurgulandı. 
     Hırsızların girdikleri evde ilk önce yatak odasını karıştırdıkları ifade edilen duyuruda, şu önerilerde bulunuldu 
     ''Kıymetli eşyalarınızı evin daha değişik yerlerine saklayınız. Tatile gittiğinizde veya evinizden uzun süreli ayrıldığınızda posta kutunuzun anahtarını, komşunuza bırakmayı unutmayınız. Hırsızlar öncelikle posta kutusu dolu olan daireleri seçerler. 
     Evinize geldiğinizde camınızın kırıldığını ya da kapınızın aralık olduğunu fark ederseniz, evinize giren kişi ya da kişiler hala içerde olabileceğinden, eve girmeyiniz. Derhal 155 Polis İmdat telefonunu arayın, bu arada evinizi gözetlemeye devam edin. 
     Komşularınızın evine de sahip çıkın. Eğer siz komşularınızın evine sahip çıkarsanız, onların da sizin evinize sahip çıkacaklarını unutmayınız.'' 
     
     ''SEMTİNİZİN GÜVENLİĞİ İÇİN ÇEVRENİZİ GÖZETLEYİN'' 
     Zamanının büyük bölümünü evinde geçiren vatandaşlardan, semtlerinin güvenliği için çevreyi gözetlemeleri istenirken, şöyle denildi 
     ''Toplu yerleşim yerlerinden uzak meskenler hırsızların tercihidir. Bu tür evlerin kapıları güçlü menteşe ve sürgülerle donatılmalıdır. Bunlar kapınızın bir manivela veya levye ile zorlanarak açılabilmesini engelleyecektir. Bunun yanı sıra çelik kapı kullanmanızda veya kapı çerçevelerinin çelik destekli olmasında fayda vardır. 
     Yalnız yaşayan bir bayan iseniz, kapınızda veya telefon rehberinde adınızın ilk harfiyle soyadınızı kullanınız. Böylelikle yabancı biri o adreste bir kadının mı yoksa erkeğin mi oturduğunu anlayamayacaktır. 
     Yeni bir eve taşındığınızda, evle ilişkisi olan bazı kişilerde hala evin anahtarının olması ihtimaline karşı mutlaka kilitleri değiştiriniz. Eğer evinizi satmayı düşünüyorsanız, her gelene evinizi gezdirmek yerine bir emlakçıyla irtibat kurarak sadece evinizi gerçekten alabilme ihtimali olan kişilere evinizi gezdirin. 
     Telefona cevap verirken, numaranızı söylemeyin. Sizi arayan kişi yanlış numara aramış olabileceğini söyleyerek numaranızı sorarsa kendi numaranızı söylemeyip aradığı numarayı tekrar etmesini isteyiniz. Asla kendiniz hakkında bilgi vermeyin ve evde yalnız olduğunuzu söylemeyin. 
     Kapınızın önündeki şüpheli sesler için en iyi savunma, kapı gözetleme deliğinden dışarıyı kontrol etmeniz ve kapı zincirinizi takılı tutmanızdır. Unutmayın dışarıdakinden şüphe duyuyorsanız dışarıda kalmasını sağlayın, kapınızı tamamen açmadan önce yabancıların kimliklerini göstermesini isteyip kontrol ediniz. 
     Apartman sakinlerini birbirlerini uyarmak, yardım etmek ya da apartman güvenliği konularında dahili telefon sistemi aracılığı ile konuşabilmelidir. Bahçenizde çalı ya da ağaç yetiştiriyorsanız, bunları kapı ve pencerenizin dışarıdan görünmemelerine mani olmayacak şekilde budamaya özen gösterin. Böylelikle hırsızların kimseye görünmeden çalışma şansları azalacaktır.'' 
     




</TEXT>
</DOC>
