<DOC>
<DOCNO> 143691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sonspo16.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de kadro dışı kalanlar çalışmalara başladı... 
</HEADLINE>
<TEXT>

     Fenerbahçe'de, teknik sorumlu Oğuz Çetin'in raporu doğrultusunda, kulüp yönetim kurulunun kadro dışı bıraktığı 5 futbolcu, bugün takımdan ayrı olarak ilk kez çalışmaya çıktı. 
     Ogün Temizkanoğlu, Abdullah Ercan, Yusuf Şimşek, Ali Akdeniz ve Oğuz Dağlaroğlu, yönetim kurulunun tahsis ettiği altyapı antrenörlerinden Tuğrul Duru yönetiminde, sarı-lacivertli kulübün Fikirtepe Tesisleri'nde çalıştı. 
     Antrenman öncesi sahada arkadaşlarıyla konuşup, daha sonra medya mensuplarının yanına gelen Ogün, kadro dışı kalan 5 oyuncu adına açıklamalarda bulundu. 
     İstenmeyen olaylar yaşandığını anlatan Ogün, ''Yönetimin aldığı karara saygılıyız. Bundan sonra burada çalışacağız'' dedi. 
     Deneyimli futbolcu, kadro dışı kalan 5 oyuncunun bundan sonra hiçbir yerde açıklama yapmayacağını vurgulayarak, ''Beşimizin de ağzından herhangi bir açıklama çıkmayacak. Bundan sonra adımıza yazılacak yazıların hepsi asılsız olacaktır. Çalışmalarımızı burada sürdürmeye devam edeceğiz'' diye konuştu. 
     Ogün, futbolu bırakıp bırakmayacağıyla ilgili bir soru üzerine de, ''Bırakmayı düşünmüyorum. Daha önce Fenerbahçe'de iyi bir yerde bırakmak istiyordum. Bu şartlarda şu anda kesinlikle bırakmayı düşünmüyorum. Eğer bu olay yaşanmasıydı, Fenerbahçe'de oynamaya devam etseydim sezon sonunda futbolu bırakabilirdim'' dedi. 
     Ogün ayrıca, başka bir soru üzerine de, bundan sonra takıma geri döneceklerini tahmin etmediklerini bildirdi. 
     Öte yandan, kadro dışı kalan oyuncuların çalışmasını tesislerin dışından izleyen birkaç kişinin, bu futbolculara zaman zaman lehte ve aleyhte bağırdıkları duyuldu. 
     





</TEXT>
</DOC>
