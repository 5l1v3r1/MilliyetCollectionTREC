<DOC>
<DOCNO> 115233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sondun01.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Catherine Zeta-Jones hamileyken diyet yapıyor 
</HEADLINE>
<TEXT>

     İkinci bebeğini bekleyen Catherine Zeta-Jones, kilo almamak için hamile olmasına rağmen diyet yaptığını açıkladı. 
     Internetteki ''imdb'' sitesinin haberine göre, ilk çocuğu Dylan'dan sonra çok kilo alan 33 yaşındaki Zeta-Jones, ikinci gebeliğinde yediklerine dikkat etmeye başladı. 
     İlk çocuğu Dylan'ın doğumundan sonra ''dev bir topa'' benzediğini itiraf eden İngiliz oyuncu, ''Her gün yarım saat egzersiz yapıyorum. Taze meyve ve sebze yiyorum. Karbonhidrat ve proteinleri ise az miktarda alıyorum'' dedi. Şekeri tamamen kestiğini anlatan yıldız, hamileliğine rağmen ''model gibi görünmek'' istediğini söyledi. 
     Dylan'a hamileyken çekilmiş fotoğraflarına bakmak bile istemediğini dile getiren Zeta-Jones, ''O zaman ne istersem yemiştim. Buna ekmek de dahildi. Sonunda fırından çıkmış bir ekmek gibi oldum. Şimdi dikkat ediyorum. Ama, diyet zor iş'' açıklamasında bulundu. 
     Zeta-Jones'un hamile olmalarına rağmen formlarını koruyan top modeller Liz Hurley ve Kate Moss ile ''Sex and the City'' filminin yıldızı Sarah Jessica Parker'ı örnek aldığı belirtildi. 

     
</TEXT>
</DOC>
