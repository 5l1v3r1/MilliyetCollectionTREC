<DOC>
<DOCNO> 126465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/ekonomi/eko06.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaz ucuzlasın, bavul ticareti bir yıl uzatılsın 
</HEADLINE>
<TEXT>

     ABDULLAH KARAKUŞ Moskova 

     AKP lideri Recep Tayyip Erdoğan, iki günlük Rusya ziyaretindeki ilk görüşmesini Başbakan Mihail Kasyanov’la yaptı ve doğalgaz fiyatlarının düşürülmesini ve iki ülke arasındaki bavul ticaretinin bir yıl daha sürdürülmesini istedi. 
     
     Başbakan gibi karşılandı 
     Enerji Bakanı Hilmi Güler, Devlet Bakanı Kürşat Tüzmen ve işadamlarından oluşan heyetle Rusya’ya giden Erdoğan, başbakan gibi karşılandı. Erdoğan’ın uçağının indiği Vunukova - 2 Askeri Havaalanı’na Türk bayrağı asıldı, geçeceği yollar trafiğe kapatıldı. Kasyanov, Erdoğan’la görüşmesinde "Türkiye’nin izlediği Çeçenistan politikasından memnunuz" derken Erdoğan, "Terörü kınıyoruz lanetliyoruz. Terörün dini, ırkı olmaz" karşılığını verdi. 
     
     5 milyar dolar hedefi 
     TOBB’un düzenlediği İş Konseyi toplantısında da Mavi Akım projesiyle ekonomik dengenin Türkiye’nin aleyhine bozulabileceğini belirten Erdoğan, iki ülke arasındaki dış ticaret hacminin 3.5 milyar dolardan 5 milyar dolara çıkması gerektiğini kaydetti. 
     
     Moskova’da kayboldular 
     Erdoğan’la beraber Moskova’ya giden gazeteci ve işadamları, Erdoğan’ın polis eskortlu konvoyunun dışında tutulunca trafiğe takıldı. Kaybolan ve üç saat Moskova sokaklarında ağır ağır ilerleyen heyet, ancak açılış bittikten sonra Ramstore’a ulaşabildi. 
     
Ruslar Türkçe öğrendi’      Rusya Başbakanı Kasyanov, Erdoğan’ın "Bavul ticareti sayesinde vatandaşımız Rusça konuşuyor" sözlerine, "Rusların en çok turist olarak gittiği yer Türkiye, biz de bu sayede Türkçe öğreniyoruz" yanıtını verdi. 
     



 EKONOMİ 























</TEXT>
</DOC>
