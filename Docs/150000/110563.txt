<DOC>
<DOCNO> 110563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/soneko11.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD yönetimi savaş bütçesini tartışıyor... 
</HEADLINE>
<TEXT>

     Irak'a karşı olası bir müdahalenin ABD'ye aylık maliyetininin, 9 milyar doları bulabileceği açıklandı. 
     Başkan George Bush'a, bir savaş durumunda harcama yetkisi verecek Kongre kararının, bu hafta içinde ABD Senatosunda tartışmaya açılacağı belirtilirken, Senato Bütçe Komisyonu maliyet tahminleri hazırlıyor. 
     Uzmanlar, ister kara çarpışmaları, ister yoğun hava saldırıları biçiminde sürdürülsün, Irak'a karşı savaşın ABD'ye aylık maliyetininin 6 ile 9 milyar arasında bir tutarı bulacağını düşünüyor. 
     Bütçe uzmanları, bundan başka, Basra Körfezi'ne yapılacak asker ve donanım yığınağının 9 ile 13 milyar dolara, savaş sonrası asker ve donanımın geri çekilmesininin de 5 ile 7 milyar dolara mal olacağını hesaplıyor. 
     Olası bir savaşın, ABD zaferiyle sonuçlanması durumunda önemli bir maliyet kalemini de, savaş sonrasında harap olacak Irak'ın halkına yapılacak insani yardım ve kitle imha silahlarını ortadan kaldırmak için gerekli masrafları oluşturacak. 
     Bu maliyetlerin de, ayda 1 ile 4 milyar dolar arasında olacağı sanılıyor. 
     ABD Senatosu'nun Bütçe Komisyonu Başkanı Demokrat Partili Senatör Kent Conrad, 3 aylık savaş ve ardından 5 yıl sürecek bir işgalin ABD'ye toplam maliyetinin, 275 milyar doları bulabileceğinin akıldan çıkarılmaması gerektiğini vurguluyor. 
     ABD Başkanı Bush'un baş ekonomik danışmanı Lawrence Lindsey de, önceki hafta yaptığı açıklamada, Irak'a olası müdahalenin ABD'ye 200 milyar dolara patlayacağını bildirirken, ABD ekonomisinin bu büyüklükte bir harcamadan fazla etkilenmeyeceğini savunmuştu. 
     





</TEXT>
</DOC>
