<DOC>
<DOCNO> 108897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/dunya/adun.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
O seni vurmadan sen onu vur 
</HEADLINE>
<TEXT>

ABD’nin, 11 Eylül ürünü, potansiyel tehditleri somutlaşmadan yok etme’ fikrine dayanan ve ilk kez Irak’ta uygulanacak olan yeni savaş doktrini resmileşti 
     YASEMİN ÇONGAR Washington 

     ABD’nin artık yeni bir savaş doktrini var. Başkan George W. Bush’un birkaç ay önce ortaya attığı bu doktrin, önceki gün, "ABD’nin Ulusal Güvenlik Stratejisi" başlıklı 31 sayfalık bir rapor halinde, Kongre’ye gönderildi ve resmiyet kazandı. Doktrin, "vurmasaydım vuracaktı" mantığına dayanıyor. Soğuk Savaş yıllarına damgasını vuran "caydırıcılık" ve "kıskaç" politikalarının yerini alan ve ilk uygulamasını Irak’ta bulması beklenen bu yeni doktrine göre, ABD kendisine yönelik potansiyel bir tehdidi, aktif hale dönüşmesini beklemeden yok edecek. 
     
     Hegemonyacılığın ilanı 
     Bush’un imzasını taşıyan rapor, içeriği ve üslubu bakımından, "Amerikan askeri hegemonyacılığının deklarasyonu" niteliğinde. Raporda, terörizm ve kitle imha silahlarının, ABD’ye yönelik en büyük tehditler olduğu ve bu tehditlerin ortadan kaldırılmasının ancak Amerika’nın "dünyanın en üstün askeri gücü" olma niteliğinin korunmasıyla mümkün olacağı belirtiliyor. 
     
     Gerekirse tek başına 
     Bush raporunda, "ABD kendisine yönelik tehditlerin sınırlarına ulaşmasına izin vermeden, bu tehditleri saptamalı ve önceden yok etmelidir" dedi. Bush, bunun ancak "ilk vuran taraf" olmayı ve "gerekirse tek başına hareket etmeyi" göze almakla mümkün olacağını da savundu. 
     
     Üç stratejik hedef 
     Yeni Amerikan doktrini, üç stratejik hedefe dayanıyor. Bu hedefler, "kitle imha silahları peşindeki saldırgan rejimlere karşı dünya liderliği, büyük güçler arasında iyi ilişkiler geliştirerek barışı korumak ve Amerikan değerlerini dünyaya yayıp iyi rejimleri ödüllendirerek özgürlük ve refahın nimetlerinden daha fazla insanın yararlanmasını sağlamak" diye sıralanıyor. 
     



 DÜNYA 













</TEXT>
</DOC>
