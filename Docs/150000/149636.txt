<DOC>
<DOCNO> 149636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/siyaset/siy02.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkücüsü AKP'yi mahkemeye verdi 
</HEADLINE>
<TEXT>

Yıldız, tehdit edildiğini öne sürerek Erdoğan'ın danışmanı Olçak hakkında suç duyurusunda bulundu 
     ÖNDER YILMAZ, TÜRKER KARAPINAR 

     AKP, seçim döneminde müziğini kullandığı türkücü Fikret Yıldız'la davalık oldu. Parasını alamadığını savunarak, AKP Genel Merkez personeli reklam ve tanıtımdan sorumlu genel başkan danışmanı Erol Olçak tarafından tehdit edildiğini öne süren Yıldız, suç duyurusunda bulundu. 
     Yıldız, 7 Mart'ta Ankara 25. Noterliği'nden AKP'ye çektiği ihtarnamede, "Türkülerle Akparti" isimli kaset ve CD'sinden biner adet satın alınarak tüm teşkilatlara gönderildiğini ve propaganda malzemesi olarak kullanılmasına karşın 100 milyar lira parasının ödenmediğini iddia etti. Dilekçede, danışman Erol Olçak'ın söz yazarı Sadi Ata'yı arayarak, "Tebligatı aldık. Sizinle hesaplaşacağız. Bunun sonuçlarına katlanacaksınız. İşyerinizi başınıza yıkarım. Biz iktidardayız kendiniz düşünün" diye tehdit ettiği öne sürüldü. Yıldız, ilgili telefon kayıtlarının incelenmesini ve konuyla ilgili ceza davası açılmasını istedi. Yıldız, davaya ilişkin olarak şunları söyledi "Müziklerin belirlenmesi için AKP Genel Merkezi'nde Erol Olçak ve AKP Genel Başkan Yardımcısı Murat Mercan'la buluştuk. Bulunduğumuz odada Tayyip Erdoğan, Abdülkadir Aksu ve Ali Coşkun da vardı. Mercan'ın, '15 Ocak'ta devletten para yardımını aldıktan sonra paranı veririz' demesi üzerine endişelenmedim." 
     
     


SİYASET 

















</TEXT>
</DOC>
