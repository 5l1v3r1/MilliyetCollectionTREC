<DOC>
<DOCNO> 127330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sontur33.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hülya Koçyiğit'in sağlığı iyi... 
</HEADLINE>
<TEXT>

     Televizyon dizisi çekimleri sırasında dün fenalaşarak hastaneye kaldırılan sanatçı Hülya Koçyiğit'in sağlık durumunun iyi olduğu ve en geç yarın taburcu edileceği bildirildi. 
     Özel Acıbadem Hastanesi Nöroloji Bölümü'nde tedavi gören Koçyiğit, sette başı dönmeye başlayınca bir süre beklediğini ifade ederek, baş dönmesinin daha da şiddetlenmesi üzerine baygınlık geçirdiğini anlattı. 
     Koçyiğit, ''Arkadaşlarıma beni hastaneye götürmelerini söyledim. Onlar da beni hemen hastaneye kaldırdılar. Belki de hayati bir tehlikeyi böylelikle önlemiş oldular'' diye konuştu. 
     Hülya Koçyiğit'in tedavisini üstlenen Dr. Dilaver Kaya da yaptığı açıklamada, baş dönmesi, bulantı ve fenalık şikayetleriyle dün gece hastanenin acil servisine başvuran sanatçının ilk nörolojik muayenesinin sonucunun normal çıktığını söyledi. 
     Dr. Kaya, ''Önemli olan beyinden kaynaklanan nedenlerin araştırılmasıydı. Yaptığımız tetkiklerde beyinden kaynaklanan bir nedene rastlamadık'' diye konuştu. 
     İç kulağın arkasında beynin denge merkeziyle ilgili bir sıvı bulunduğunu ve bu sıvının baş dönmesine yol açtığını kaydeden Dr. Kaya, ''Şu anda baş dönmesi oldukça azaldı. Kendisi de gayet iyi. Bu akşam ya da yarın sabah taburcu etmeyi düşünüyoruz'' dedi. 
     





</TEXT>
</DOC>
