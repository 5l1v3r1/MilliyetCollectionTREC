<DOC>
<DOCNO> 105688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sondun25.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Sürdürülebilir Kalkınma zirvesi... 
</HEADLINE>
<TEXT>

     ABD Dışişleri Bakanı Colin Powell, Güney Afrika'nın Johannesburg kentinde devam eden BM Sürdürülebilir Kalkınma zirvesinin son günündeki konuşmasında, çoğunluğunu Amerikalı sivil toplum örgütlerinin oluşturduğu izleyicilerin protestosuna maruz kaldı. 
     Powell'ın, zirvede delegelere yönelik konuşmasında, ABD'nin küresel ısınma dahil, çevresel sorunlarla baş etmek için harekete geçtiğini söylemesinin hemen ardından salondan ıslıklı ve alkışlı protestolar yükseldi. 
     Edinilen bilgiye göre, Powell konuşmasını sürdürürken, salondaki izleyiciler arasında bulunan ve Amerikan Sivil Toplum Örgütleri Koalisyonu mensupları, ''Utan Bush'' sloganı atarken, bazı izleyiciler de ''hükümetler tarafından ihanete uğrayanlar'' afişini taşıdı. Protestocular, Kyoto protokolünü onaylamayan ABD'yi eleştirdiler. 
     Powell'ın konuşması sırasında en az 5 Amerikalı çevre ve yoksulluk karşıtı örgüt lideri güvenlik güçleri tarafından salondan çıkarıldı. 
     Oturuma başkanlık eden Güney Afrika Dışişleri Bakanı bayan Nkosazana Dlamini-Zuma protestocuları susturmaya çalıştı. 
     Powell'ın konuşmasında, Zimbabve hükümetinin ülkedeki yiyecek sıkıntısından sorumlu olduğu ve milyonlarca insanı açlıkla karşı karşıya bıraktığı şeklinde eleştirisinin ardından salonu ıslık ve yuhalama sesleri kapladı. 
     Powell, açlık krizinin had safhada olduğu Zambiya'yı da, ABD'nin transgenetik mısırlarını kabul etmemesinden dolayı eleştirdi. 
     Konuşmasının büyük bölümünde Amerika'nın gelişen dünya ve çevre için gösterdiği çabalara değinen Powell, ''Amerikan halkının kalbi her zaman insanların kendileri ve çocukları için daha iyi bir yaşam hazırlamalarına yardımcı olma arzusuyla doludur'' diye konuştu. 
     Powell, her zaman ekonomik yönetim, insana yatırım ve çevre için sorumluluğun gelişme için hayati önem taşıdığı ilkesine inandıklarını ifade etti. 
     ABD Dışişleri Bakanı, zirvedeki konuşmasından önce de BM Genel Sekreteri Kofi Annan ile biraraya geldi. 
     Bu arada, merkezi Washington'da bulunan Ulusal Çevre Güveni örgütü lideri Philipp Clapp, yaptığı yazılı açıklamada, Bush yönetiminin Avrupalı müttefikleri ve gelişen ülkelere bu zirvede çok net bir mesaj gönderdiğini belirterek, ''Amerika'nın öncelikleri artık sizin öncelikleriniz değil. Powell'ın son gün özet bir görüntüsü bunu değiştirmez'' dedi. 
     Bush'un ekibinin yoksullara yardım etmeyi ve çevreyi koruma konusunda uzun vadeli somut taahhütleri kabul etmediğini belirten Clapp, ''Bunu yapmak yerine, bir avuca sığmayacak kısa vadeli projeleri gündeme getirdiğini'' savundu. 
     Doğa Dostları Uluslararası Programları direktörü Leslie Fields de, basın merkezinde yaptığı açıklamada, BM Sürdürülebilir Kalkınma zirvesinin başarıya ulaşmasının önündeki en büyük engelin Bush yönetimi olduğunu söyledi. 
     





</TEXT>
</DOC>
