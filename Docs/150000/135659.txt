<DOC>
<DOCNO> 135659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/yazar/altan.html </URL>
<DATE> 2003/02/07/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Son yüz yılda silahlara toplam kaç para ödendi dünyada 
</HEADLINE>
<TEXT>

     - Son yüz yılda, dünyadaki tüm devlet yöneticilerinin silahlara ödedikleri toplam para, acaba ne kadardı 
     Şimdiye dek yanıtı hiç açıklanmamış bir soru işte... 
     Ve bir soru daha 
     - Son yüz yılda, dünyadaki tüm devlet yöneticilerinin silahlara ödedikleri, milyarlarca kere milyarlarca dolar şu anda yeryüzünde yaşamakta olan 6 milyar insanın ne işine yaradı 
     
     Halk yığınlarından yana olma edebiyatı, salt şiirlerde kaldığı zaman o yığınları, "vatan, millet, bayrak, devlet, şanlı tarih, kahraman atalar" nutuklarıyla yöneten politikacıların en azından son yüz yılda, insanlığa kaça mal oldukları da ortaya çıkmıyor. 
     Böylesi bir saydamlık dönemine geçilmedikçe de, her şey fasarya... 
     
     Genç bir meslektaş, merak edip küçük bir araştırma yapsa 93 Muharebesi diye bilinen, 1877 - 78 son Osmanlı - Rus savaşını acaba o tarihteki İstanbul gazeteleri hangi başlıklarla vermişlerdi 
     Duyduğum kadarıyla bir tanesini hatırlatmaya çalışayım 
     "Bilmem hangi şeyh efendi rüyasını gördü, iki hafta içinde St. Petesburg’dayız" 
     Ve 10 ayda Rus orduları, Yeşilköy’e inmişti. 
     
     Ya I. Dünya Savaşı hangi başlıklarla verilmişti İstanbul basınında 
     Böyle küçük ve zevkli araştırılar, halk yığınlarının nasıl morfinlendiğini öyle güzel çıkarır ki vitrinlere... 
     Ve şimdi asıl soru 
     - Halk yığınlarının nasıl afyonlandığı, yahut morfinlendiği vitrinlere çıksa ne olur, çıkmasa ne olur 
     Şu olur 
     - Halk bireyleri, beyinsel bir kuşkuculuğun kırbacıyla, "tabu"ları bir kez daha irdelemeyi benimseyebilirler. Yok, şayet benimsemezler de, "kör inançların" yok edici tümörlerini, kendileri için kutsal bir güneş olarak görmeyi sürdürürlerse sürüne dilene, perişanlık içinde kazıklanıp giderler... 
     Saddam’ın, iki eli böğründeki zavallı Irak halkını, nasıl kazıklamakta olduğunu fark edemezler. 
     Ve fark edemezler ki, bahtsız Irak halkı Saddam’ın kendilerini morfinleyip durması sonucunda sürüklenmektedir ölümcül belalara... 
     Her iki Dünya Savaşı’nda ölenler vatanları için mi, öldüler yoksa başlarındaki politikacıların, kendilerine göre yaptıkları birtakım hesaplar sonucunda mı öldüler 
     Bu arada silah fabrikatörleri ne kazandı acaba 
     
     Koşullanmış insan beyinlerini arıtabilmenin yöntemlerini kimler aramadı ki 
     Sokrates, Descartes, Spinoza, Feuerbach ve yüzlerce yazar... 
     Ama geniş anlamda politikacıların pekiştirdikleri hipnozlarla başa tam çıkamadılar. 
     
     Neden çıkamadılar 
     Çünkü teknolojideki gelişimler, henüz silah üretimleriyle siyasal egemenliklerin rantabilitesini bozacak düzeye gelmemişti. 
     Şimdi 21. yüzyıl sürecinde siyasal egemenliklerin de, silah üretimlerinin de, rantabilitesi bozulacak... 
     Global iletişim nasıl hızlandıysa, global ulaşım da hızlandıkça hızlanacak... 
     Arnavut, yahut Japon, yahut Arjantinli olmanın fazla bir anlamı kalmayacak... 
     
     Değişim süreçlerinin analiz ve öngörüleri henüz Türkiye’de, üniversiteleri bile pek ilgilendirmiyor. 
     Henüz daha - hiçbir bedel ödemeden - kestirmeden zengin olup, köşeyi dönme tutkusu ağır basıyor. 
     Böylesi saçma ve denklem dışı bir tutkunun iflas etmesi için, bilmiyoruz daha kaç kuşağın ziyan olması gerekecek... 
     Neyse... 
     
     Tarihinde bir uçak bombardımanı bile yaşamamış olan Türkiye de, ilk kez gerçek bir savaşın birçok görüntüsünü izleyebilecek TV’lerde... 
     Sonra ne olacak 
     Sonra her şey unutulacak. 
     Ve yaz plajlarında yeni aşklar yaşanacak. Sokak çocukları da kağıt mendil satmayı sürdürecekler yollarda... 
     
     







Irak, riskler ve CHP 


Son yüz yılda silahlara toplam kaç para ödendi dünyada 


CHP müsameresi 


Taha Yasin’in gizli ziyareti 


Hükümet doğru olanı yapıyor 


Suçüstü yapmak 


Mumcu’nun söyledikleri yine çok tartışılacak 


TÜSİAD raporu ve enflasyon 


Ne olacağı belli... 


AKP’nin şeffaflığı bu kadar mı 


Futbol şakaları... 


Küba’dan Irak’a... 


Amerikan militarizmi üzerine bir başyapıt 


Harp çıkmadan işler bozuluyor 


</TEXT>
</DOC>
