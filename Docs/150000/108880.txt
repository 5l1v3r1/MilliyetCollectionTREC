<DOC>
<DOCNO> 108880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sontur10.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan 'Seçimlerin üzerine gölge düştü' 
</HEADLINE>
<TEXT>

     Saadet Partisi SP Genel Başkanı Recai Kutan, Yüksek Seçim Kurulu'nun YSK , seçime girecek bazı milletvekili adayları için aldığı yasak kararlarını tasvip etmediklerini söyledi. 
     Kutan, Doğalgaz Çevrim Santralı açılış törenine katılmak için geldiği Adapazarı'nda, trafik kazasında 5 mensubunu kaybeden Sakaryaspor Kulübü'ne taziye ziyaretinden önce gazetecilerin sorularını yanıtladı. 
     YSK'nın, bazı adayların seçime giremeyeceği yönündeki kararını nasıl değerlendirdiği sorulan Kutan, şu yanıtı verdi 
     ''3 Kasım'da seçim var. SP olarak, Türkiye'de yasakçı bir tatbikata hep karşı çıktık. Yasakçı tatbikatı tasvip etmiyoruz, daha şimdiden seçimlerin üzerine gölge düşmüştür. YSK'nın açıklamasına göre, 50 kişiye seçim yasağı konulmuştur. İçlerinde Başbakanlık, Genel Başkanlık ve milletvekilliği yapmış kişiler vardır. Vatandaşımız bu yasakçı zihniyetten rahatsızdır. Gönül arzu ederdi ki, bu seçim herhangi bir yasak olmadan yapılabilsin.'' Kutan, kapatılan RP Genel Başkanı Necmettin Erbakan'ın, bundan sonra ne yapacağı konusundaki fikrinin sorulması üzerine de, ''Yapacağı bir şey yok. YSK'nın kararı kesindir. Ancak, Erbakan bağımsız aday olduğu halde bile mitinglere katılıp SP için vatandaştan oy talebinde bulunacaktı. Bu tatbikatına aynen devam edecek'' diye konuştu. 
     TBMM'nin olağanüstü toplanması için yürütülen çalışmalara bakış açısı da sorulan Kutan, ''Evet, bazı milletvekilleri var. Biz, SP olarak böyle bir girişimin içinde değiliz. Bu girişimlerde bulunanlar, bazı partilerden milletvekilleriyle görüşüyorlar'' dedi. 
     Kutan, ''YSK'nın açıklaması 28 Şubat sürecinin bir devamı mı '' sorusunu da ''Öyle bir değerlendirme yapmadım'' diye yanıtladı. 
     





</TEXT>
</DOC>
