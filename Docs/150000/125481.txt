<DOC>
<DOCNO> 125481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sontur10.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaza geçiren kadının çanta inadı... 
</HEADLINE>
<TEXT>

     Beşiktaş'ta yolun karşısına geçmek isterken bir otomobilin çarpması sonucu yaralanan yaşlı kadın, çantasını kimseye emanet etmedi. 
     Barbaros Bulvarı'nda yolun karşısına geçmek isteyen 66 yaşındaki Merih Yurdakök'e, Niyazi Özanlımen'in kullandığı 34 SF 831 plakalı otomobil çarptı. 
     Otomobilin ön camına vurarak yere düşen ve yaralanan Yurdakök'ün vücudunda kırıklar olabileceğinden şüphelenen polisler, olay yerine ambulans çağırdılar. 
     Yüzü kanlar içinde olmasına rağmen ambulans beklenirken kol çantasına sıkı sıkı sarıldığı görülen Yurdakök, polislerce muhafaza altına alınmak istenen çantasını vermedi. 
     Görevli memurların çabalarına rağmen ikna edilemeyen Yurdakök, olay yerine gelen ambulansa çantasıyla binerek Taksim Eğitim ve Araştırma Hastanesi'ne götürüldü. 
     Burada tedavi altına alınan Yurdakök'ün sağlık durumunun, hayati önem taşımadığı bildirildi. 
     Otomobil sürücüsü Özanlımen de gözaltına alındı. 
     





</TEXT>
</DOC>
