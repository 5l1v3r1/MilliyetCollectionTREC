<DOC>
<DOCNO> 100136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sonspo09.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal, Ankara'da paylaşılamıyor... 
</HEADLINE>
<TEXT>

     Birinci Süper Futbol Ligi'nin başlamasına sayılı saatler kala lige hazır görünen Gençlerbirliği, hedefini ilk 3 olarak belirledi. 
     Bu sezon şampiyonluğa oynayacak bir kadro oluşturabilmek için transfer yaptıklarını belirten Gençlerbirliği Kulübü Basın Sözcüsü Muammer Akyüz, ''Şampiyonluğa oynayabilecek bir takım oluşturmaya çalıştık. Çok iddialı bir şey biliyoruz, ancak hedefimiz, ilk 3 arasında olmak'' dedi. 
     Teknik direktör Ersun Yanal'ı bu tür hedefleri olduğu için takımın başına getirdiklerini, Türkiye Spor Yazarları Derneği TSYD Ankara Şubesi Turnuvası'nda kupayı almalarının lig öncesinde moral olduğunu kaydeden Akyüz, şöyle devam etti 
     ''Bu turnuva bize çok şey kattı. Lige iyi bir başlangıç yapabilirsek, gelecek sezon Avrupa Şampiyonlar Ligi veya UEFA Kupası'nda mücadele edebilecek sonuçları alabiliriz.'' TSYD turnuvasında ve bundan önceki hazırlık maçlarında takımın iyi bir grafik çizdiğini anlatan Muammer Akyüz, ''Şu ana kadar yaptığımız transferler yeterli. Ancak hocamız isterse, transfer yapabilecek durumdayız'' diye konuştu. 
     
     ERSUN YANAL'IN TRANSFERİ 
     Muammer Akyüz, Ankaragücü Kulübü ile bugüne kadar iyi bir diyalog içinde olduklarını, ancak teknik direktör Ersun Yanal'ın transferinden sonra birtakım hoş olmayan olaylar yaşadıklarını söyledi. 
     Teknik direktör Yanal'ın kendilerini tercih etmesinden sonra Ankaragücü Kulübü yetkililerinin olayları tırmandırdığını iddia eden Akyüz, şöyle konuştu 
     ''Ankaragücü olayları tırmandırıyor. Kendi tribünlerine oynuyorlar. Bu tür olaylar hoş değil. Olayı federasyona kadar götürdüler. Federasyona aslı olmayan belgeler sundular. Şu anda teknik direktörümüz tedbirli olduğu için ne soyunma odasına, ne de saha içine girebiliyor. Ankaragücü'nün geçen sezondan Yanal'a borcu olduğunu herkes biliyor. Ersun Yanal'ın, geçen sezon Fenerbahçe'ye transferi söz konusu olduğunda kendisine boş bir belge imzalattırdılar ve bunu şimdi aleyhine kullanıyorlar.'' 
     
     ''TAHKİM KURULU ADALETLİ BİR KARAR VERİR'' 
     Bu konu hakkında Futbol Federasyonu Tahkim Kurulu'na başvurduklarını hatırlatan Muammer Akyüz, ''Tahkim Kurulu, 8 Ağustos Perşembe günü Ersun Yanal ile ilgili kararını verecek. Biz, kurulun adil bir karar vereceğine inanıyoruz. Böyle idealleri olan bir hocayı çalışmaktan men etmek, federasyonun çalışma sistemine de uymaz. İnanıyoruz ki kurul, kararını verirken adaletli davranacaktır'' diyerek sözlerini tamamladı. 
     





</TEXT>
</DOC>
