<DOC>
<DOCNO> 129478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sondun16.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarık Aziz "Washington ve Londra yıkıcı savaşa hazırlanıyor" 
</HEADLINE>
<TEXT>

     Irak Başbakan Yardımcısı Tarık Aziz, Washington ve Londra'nın Irak'ta ''yıkıcı'' bir savaşa hazırlandıklarını söyledi. 
     Güney Afrika'dan bir heyetin ziyareti sırasında açıklamalar yapan Aziz, Washington ve Londra'daki saldırganların Irak'a ve Irak halkına saldırı hazırlığı içinde olduklarını belirterek, ABD ve İngiltere'nin 1991'de yaptıkları gibi ''barış şehri Bağdat'ı'' bir kez daha yıkmak istediklerini ileri sürdü. 
     Irak'taki BM silah denetçilerinin yetkilerini aştığı iddiasını bir kez daha yineleyen Aziz, kitle imha silahlarını araştırmakla görevli bu kişilerin sorumlulukları ötesinde işler yaptıklarını ifade etti. 
     Aziz, BM silah denetçilerinin Irak'ın konvansiyonel askeri kapasitesiyle ilgili olarak istihbarat topladıklarını, sivil alanlardaki sanayi ve bilim tesislerinde araştırma yaptıklarını, casusluk amaçlı sorgularda bulunduklarını kaydetti. 
     Denetçilerin araştırmalarıyla ilgili bir örnek de veren Aziz, BM görevlilerinin kendisine Bağdat'taki Mustansirya Üniversitesi'nde kaç kişinin çalıştığını ve maaşlarının yeterli olup olmadığını sorduklarını belirterek, ''Bu soruların kitle imha silahlarıyla ne alakası var'' dedi. 
     Güney Afrika ve halkının barış yanlısı ve dost olduğunu ifade eden Aziz, dünyanın, Washington ve Londra tarafından uydurulan yalanlara inanmamasını da isteyerek, bunun uluslararası gelişme için çok önemli olduğunu bildirdi. 
     





</TEXT>
</DOC>
