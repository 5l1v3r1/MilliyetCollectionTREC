<DOC>
<DOCNO> 137548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sonspo17.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Revivo Takıma uyum sağlamam kolay oldu 
</HEADLINE>
<TEXT>

     Galatasaraylı futbolcu Haim Revivo, Bursaspor maçında attığı 3 golden çok, alınan 3 puana sevindiğini söyledi. 
     Haim Revivo, Teknik Direktör Fatih Terim ve Xavier ile düzenlenen toplantıda, basın mensuplarının sorularını yanıtladı. Revivo, Ortega ve Hagi ile kıyaslanması konusunda, ''Hagi ve Ortega'ya saygım büyük, ancak şu anda onlar yok, sadece ben buradayım'' demekle yetindi. 
     Revivo, başka bir soru üzerine de Fenerbahçe camiasından birçok dostunun bulunduğunu dile getirerek, ''Bazı arkadaşlarım Bursaspor maçında attığım 3 golden sonra beni arayarak başarımdan dolayı kutladı, bu da çok normal'' diye konuştu. 
     Fenerbahçe ile Galatasaray takımları içindeki arkadaşlığı kıyaslamaktan kaçınan Revivo, ''Burada bütün arkadaşlar yeni futbolculara yardımcı oluyor. Böylece takıma uyum sağlamak da çok kolay oldu'' dedi. 
     
     XAVIER ''HAZIRIM'' 
     Xavier ise Ali Sami Yen Stadı'nda ilk maçını oynamaya hazır olduğunu söyledi. 
     Kendisini iyi hissettiğini anlatan Portekizli futbolcu, ''Seyircimizin önünde oynayacağımız Malatyaspor maçında mutlu olacağız. Ancak, bu da bize büyük bir sorumluluk yüklüyor. Beklentilere en iyi şekilde cevap vermek zorundayız. Taraftarlar beni kabul etti ve benimsedi. Ben iyi durumdayım, ancak futbolda her zaman kendinizi aşmalısınız'' diye konuştu. 
     Xavier, İstanbul'da beklediği ortamı bulduğunu belirterek, ''Türkiye'de, kendi ülkemdeki gibi sıcak bir futbol ortamı olduğunu biliyordum. Kaybetmeyi sevmem. Türk Milli Takımı da Dünya Kupası'nda elde ettiği üçüncülükle büyük karizma yaptı. İstediğim ortamı buldum'' diyerek sözlerini tamamladı. 
     





</TEXT>
</DOC>
