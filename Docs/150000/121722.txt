<DOC>
<DOCNO> 121722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/siyaset/siy03.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık konuşma değil, iş yapma vakti 
</HEADLINE>
<TEXT>

516 milletvekilinin katıldığı oylamada 346 kabul, 170 ret oyu çıktı. AKP’den 22, CHP’den 9 milletvekili oylamaya gelmedi 
     ANKARA Milliyet 

     TBMM’de 363 milletvekili bulunan AKP’nin kurduğu 58. Hükümet’e 346 güvenoyu çıktı. Güvenoyu için gerekli olan 276 oyun garanti görülmesi nedeniyle AKP’den 22, CHP’den 9 milletvekili oylamaya gelmedi. 
     Güvenoylamasına 516 milletvekili katılırken, 346 kabul, 170 ret oyu çıktı. Bu sonuca göre TBMM Başkanlığı için geçen hafta yapılan oylamada Arınç, hükümetten 23 oy fazla almış oldu. Arınç anayasa değişikliği için gereken 367 oydan daha fazla oy alarak 369 oyla TBMM Başkanı seçilmişti. Bağımsızlardan Edip Safter Gaydalı ile CHP’nin blok olarak ret oyu kullandığı oylamaya annesi ölen Adalet Bakanı Cemil Çiçek ile Turizm Bakanı Erkan Mumcu ve Sanayi Bakanı Ali Coşkun katılmadı. 
     Gül, teşekkür konuşmasında, "Artık konuşma değil iş yapma vakti. Milletimizin hizmetindeyiz. Hükümet olarak hazırlıklıyız, azimliyiz ve kararlıyız. Herkese karşı eşit mesafedeyiz" dedi. 
     Açık yapılan güvenoylaması elektronik sistemle gerçekleştirildi. Arınç güvenoylaması için 10 dakika süre verdi. İlk kez yapılan elektronik oylamada sisteme giremeyen milletvekillerinin gönderdiği pusulalar çok fazla olunca, kontrol işlemi oylamadan uzun sürdü. 



 SİYASET 















</TEXT>
</DOC>
