<DOC>
<DOCNO> 108889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sontur19.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Viranşehir'de 22 yıl sonra sinema keyfi... 
</HEADLINE>
<TEXT>

     Şanlıurfa'nın Viranşehir İlçesi'nde, 22 yıl sonra ilk kez beyazperdeden film seyredildi. 
     Diyarbakır Sanat Merkezi Gezici Sineması, Keleşabdioğlu Mahallesi'nde ''O da Beni Seviyor'' ve ''Doktor Doltettem'' adlı filmleri gösterdi. İki filmi, yaklaşık 400 kişinin izlediği bildirildi. 
     Belediye Başkanı Emrullah Cin, ilçede 1980 yılından bu yana ilk kez bir sinema gösterimi yapıldığını ve Viranşehirlilerin 22 yıllık sinema özleminin, bir nebze de olsa giderildiğini söyledi. 
     Cin, 22 yıl önce Viranşehir'de 2 yazlık, 2 kışlık 4 sinema bulunduğunu belirterek, ''Belediyemiz tarafından temeli atılan Kültür ve Sanat Merkezi tamamlandığında her türlü sosyal etkinlik yapılacak'' dedi. 
     Diyarbakır Sanat Merkezi yetkilileri, Güneydoğu Anadolu Bölgesi'nin birçok yerini gezdiklerini, ancak Viranşehir'de gördükleri ilgiyi hiçbir yerde görmediklerini belirterek, gezici sinemanın, ilçede 2 gün gösterim yapacağını bildirdiler. 
     





</TEXT>
</DOC>
