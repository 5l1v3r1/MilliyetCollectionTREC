<DOC>
<DOCNO> 133494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sontur17.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyükelçisinin milletvekillerine brifingi ertelendi... 
</HEADLINE>
<TEXT>

     TBMM Dışişleri Komisyonu Başkanı Mehmet Dülger, ABD'nin Ankara Büyükelçisi Robert Pearson'un bugün çeşitli komisyonlara mensup milletvekillerine vereceği brifingin ertelendiğini bildirdi. 
     Dülger, gazetecilerin konuya ilişkin sorusunu yanıtlarken, ABD Büyükelçiliği görevlilerinin, 25 Ocak Cumartesi günü öğleden sonra Komisyon görevlilerini arayarak brifingin ertelendiğini ilettiklerini söyledi. ABD Büyükelçiliği'nin, bugün Irak'ta görev yapan BM Silah Denetçileri Komisyonu Başkanı Hans Blix'in raporunu açıklaması ve Başkan George W. Bush'un yarın yapacağı ''Ulusa Sesleniş'' konuşmasını gerekçe olarak gösterdiğini bildiren Dülger, ''Erteleme kararı hafta sonu iletildiği için bizler 70'e yakın milletvekiline bunu bildirmekte zorlandık. Bazı milletvekilleri de hafta sonu programını iptal etmişler. Buna duyduğumuz tepkiyi ABD Büyükelçiliği'ne ilettik'' diye konuştu. 
     Dülger, organize olma konusunda başarılı olan ABD'lilerin brifingin ertelenmesini hafta sonu bildirmesini şaşırtıcı bulduklarını Büyükelçiliğe ilettiğini ifade ederek, ''Bize brifingin iptal edilmediğini, ertelendiğini söylediler. Belki gelecek hafta yapacağız'' dedi. 
     ABD Büyükelçisi Robert Pearson, Dışişleri Komisyonu üyelerinin tamamı, İnsan Haklarını İnceleme, Milli Savunma ile Plan ve Bütçe Komisyonlarından 6'şar milletvekilini brifing için Büyükelçiliğe davet etmiş, ancak üyeler Büyükelçi Pearson'un TBMM'ye gelmesini istemişti. 
     





</TEXT>
</DOC>
