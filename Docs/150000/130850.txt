<DOC>
<DOCNO> 130850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/dunya/adun.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
4 Kıbrıslıdan biri mitingde 
</HEADLINE>
<TEXT>

KKTC’nin başkenti Lefkoşa’da tarihi gün... 200 bin nüfuslu KKTC’deki muhalefet hareketi tarafından Annan Planı’na destek için düzenlenen Çözüm ve AB Kararlılık Mitingi’ne en az 50 bin kişi katıldı 
     DIŞ HABERLER SERVİSİ 

     KKTC’nin başkenti Lefkoşa dün tarihi günlerinden birini yaşadı. İnönü Meydanı’nı dolduran 50 bine yakın Kıbrıslı Türk, Birleşmiş Milletler Genel Sekreteri Kofi Annan’ın sunduğu plan çerçevesinde 28 Şubat’a kadar adada sorunun çözülmesi ve Rumlarla birlikte Avrupa Birliği’ne üyelik isteğiyle gösteri düzenledi. 26 Aralık’ta aynı meydanda yapılan ve 30 bin kişinin katılımıyla bir rekorun kırıldığı gösterinin ardından dün düzenlenen bu miting, 200 bin nüfuslu KKTC’de her dört kişiden birinin katılımıyla yeni bir rekoru işaret etti. 
     
     Esnaf kepenk indirdi 
     KKTC’deki sendikaların tamamına yakınının birleşerek oluşturduğu "Bu Memleket Bizim Platformu"un düzenlediği "Çözüm ve AB Kararlılık Mitingi"ne katılımı artırmak için birçok sendika greve gitti, okullar kapatıldı, esnaf kepenk indirdi. Miting için KKTC’nin değişik bölgelerinden Lefkoşa’ya otobüs seferleri de düzenlendi. 
     Dün saat 11’de başlayan ve ikiye kadar süren mitingde, istifası istenen KKTC Cumhurbaşkanı Rauf Denktaş’ın "çözümün önündeki en büyük engel olduğu" görüşü savunuldu. 
     
     Gül ve Erdoğan’a teşekkür 
     Kıbrıs Türk Ticaret Odası Başkanı Ali Erel, mitingde yaptığı konuşmada, "göç etmemek ve aydınlık bir gelecek için direndiklerini" belirterek, "halktaki kararlılık sürdükçe Kıbrıs’ta barışın engellenemeyeceğini" söyledi. 
     Cumhurbaşkanı Rauf Denktaş’ı, "zamanı boşa harcamakla" suçlayan Erel, Başbakan Abdullah Gül ve AKP Genel Başkanı Recep Tayyip Erdoğan’a, Kıbrıs konusundaki tavırları nedeniyle teşekkür etti. Cumhurbaşkanı Denktaş’a, "halkın önünü açması" çağrısı yapan Erel, "28 Şubat’tan önce Annan planını imzalattırmak ve 30 Mart’ta referandum yapmak gençlerimize borcumuzdur" dedi. 
     
     Baykal yuhalandı 
     Mitingde yapılan konuşmalarda, Başbakan Derviş Eroğlu, Turizm ve Çevre Bakanı Serdar Denktaş, CHP Genel Başkanı Deniz Baykal, CHP Milletvekili Onur Öymen, Dışişleri Bakanlığı Kıbrıs Dairesi Genel Müdürü Büyükelçi Ertuğrul Apakan, eski Dışişleri Bakanı Şükrü Sina Gürel, Cumhurbaşkanı Denktaş’ın Danışmanı Prof. Mümtaz Soysal ve gazeteci Oktay Ekşi aleyhinde tezahürat yapıldı. 
     
     Eylemler sürecek 
     Ali Erel, mitingle ilgili olarak AA’ya yaptığı değerlendirmede "halkın son kez ciddi bir uyarı yaptığını" söyledi. Kıbrıs’ta çok yakında bir çözüm olacağına ve Kıbrıslı Türklerin de Avrupa Birliği’ne üye olacağına inandığını dile getiren Erel, "her türlü eylemlerinin 30 Mart’a kadar devam edeceğini" kaydetti. 
     Erel, "Gerekmesi halinde yeni mitingler düzenleyeceklerini" belirterek, ’Sadece mitingler değil, imza kampanyaları, grevler, gerekirse hayatı kilitleyeceğiz. Ama biz muradımıza ulaşacağız" dedi. 
     
İşgal Ordusu’ pankartı açıldı      "Kıbrıs’ta barış engellenemez", "Çözüm ve AB için bir imza", "Çözüm hemen şimdi", "Göç etmek istemiyoruz" gibi pankartların taşındığı mitingde iki öğrencinin açtığı bir pankart özellikle dikkat çekti. Türk ordusunu "İşgal Ordusu" diye tanımlayan pankartı açan iki Türk öğrenci polis tarafından gözaltına alındı. KKTC polisi göstericilerin Rum tarafına geçmesi olasılığına karşı tedbir olarak Rum Kesimi ile aradaki sınırın Türk tarafında kalkanlarla etten bir duvar ördü. 
     



 DÜNYA 












</TEXT>
</DOC>
