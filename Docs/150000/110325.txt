<DOC>
<DOCNO> 110325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sondun44.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Konseyi'nde yeni üyelere yardım konusunda uzlaşma yok 
</HEADLINE>
<TEXT>

     AB Genel İşler Konseyi çerçevesinde, Brüksel'de biraraya gelen AB dışişleri bakanları, 2004'te AB'ye katılacak ülkelere yapılması öngörülen tarım yardımları konusunda uzlaşmaya varamadı. 
     AB Dönem Başkanı Danimarka'nın Dışişleri Bakanı Per Stig Möller, yeni üye ülkelerin AB'den elde edecekleri gelirden çok daha fazla para harcamalarını önlemek için bir sistem oluşturulması konusunda bakanların mutabık olmadıklarını, bu tartışmaların, 21-22 Ekim'de, Lüksemburg'da yapılacak Konsey toplantısına bırakıldığını bildirdi. 
     Konsey yetkilileri, yeni katılacak ülkelere tarım sektöründe maddi destek verilmesi gerektiği konusunda fikir birliği olduğunu, ancak bu miktarların nasıl hesaplanacağı ve katkı payları hususunda uzlaşmazlığın sürdüğünü ifade ettiler. 
     Dışişleri bakanlarının Lüksemburg'da da uzlaşamamaları halinde, dosya, 24-25 Ekim tarihlerinde, Brüksel zirvesinde biraraya gelecek devlet ve hükümet başkanlarına aktarılacak. 
     Öte yandan, AB Genel İşler Konseyi'nde, AB'ye 2004'te katılmaları öngörülen Litvanya ile Polonya arasında kalan, Rusların bulunduğu Kaliningrad bölgesindeki insanların konumları ve geçiş hakları konusunda da uzlaşma sağlanamadı. 
     AB Komisyonu, Litvanya ve Polonya'nın tam üye olmalarından sonra, Kaliningrad'daki Ruslara özel bir belge verilmesi yoluyla Rusya'ya geliş ve gidişlerinin kolaylaştırılmasını önermiş, ancak bu teklif Moskova tarafından reddedilmişti. 
     AB Genel İşler Konseyi toplantıları devam ediyor. 
     





</TEXT>
</DOC>
