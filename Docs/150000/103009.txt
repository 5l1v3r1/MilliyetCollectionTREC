<DOC>
<DOCNO> 103009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/dunya/adun.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef ülke İran’mış... 
</HEADLINE>
<TEXT>

ABD tarihinin en büyük tatbikatı olan Milenyum Meydan Okuması 2002’ sırasında dünya kamuoyundan sır gibi saklanan düşman ülkenin İran olduğu ortaya çıktı 
     DIŞ HABERLER SERVİSİ 

     Amerika Birleşik Devletleri’nin 24 Temmuz - 15 Ağustos tarihleri arasında gerçekleştirdiği, Amerikan tarihinin en büyük askeri tatbikatının hedefinin İran olduğu ortaya çıktı. Amerikan yönetimi, "Millenium Challenge 2002" Milenyum Meydan Okuması 2002 adı verilen tatbikatın hedefine ilişkin herhangi bir ipucu vermemeye özen gösterirken, New York Times gazetesi, senaryonun bütünüyle Basra Körfezi’nde geçtiğini yazdı. Bu da, Irak’tan sonra sıranın İran’da olduğu yolundaki spekülasyonları daha da güçlendirdi. 
     Tatbikatın Basra Körfezi’nde geçmesi dışında hedefin Tahran olduğuna yönelik ikinci büyük ipucu, senaryonun bir "stratejik su yolunu ele geçiren ülkede" geçmesiyle ortaya çıkıyor. Ortadoğu petrolünün geçiş noktası olan Hürmüz Boğazı üzerindeki egemen konumuyla İran bu senaryoya uyuyor. 
     
     Deprem senaryosu 
     Üçüncü ipucu da, hedefteki ülkenin elinde kitle imha silahlarının bulunması ki, İran’ın elinde bol miktarda kimyasal silah olduğu, nükleer silah programının ilerlediği de biliniyor. 
     Nihayet, Amerikan ordusunun hayali bir ülkenin çıkardığı uluslararası krizi önlemeye yönelik müdahalesini konu alan senaryoda ayrıca "deprem geçiren ülke"den söz edilmekte. Deprem kuşağında bulunan İran yine bu "hedef"e tam uygunluk gösteriyor. 
     Senaryoya göre, hedef ülkede çok yıkıcı, büyük bir deprem meydana geliyor. Aynı zamanda devletler arası anlaşmazlıklara bakan Dünya Mahkemesi bu ülkenin sınırlarıyla ilgili olarak aleyhine bir karar alıyor. Bunun üzerine ordu yönetime el koyuyor. Mahkemenin kararına öfkelenen generaller dünya için çok stratejik bir deniz yolunu bloke ediyor. Karşılığında Birleşmiş Milletler bu ülkeye uluslararası yaptırım uygulanmasına karar veriyor. Ardından, kitle imha silahlarına sahip olduğu varsayılan bu ülkeye ABD’nin havadan müdahalesi ve kentlerini işgal etmesi gündeme geliyor. 
     
     Yeni silahlar denendi 
     ABD’nin Pasifik kıyılarındaki San Diego ve Güney Californiya’daki üsler ile Nevada çölündeki dokuz ayrı bölgede, 13 bin 300 askerle gerçekleştirilen tatbikatı ABD Genelkurmay Başkanı ile Deniz Kuvvetleri Komutanı yönetmişti. 
     Kara, deniz, hava kuvvetleri ile deniz piyadelerinden birliklerin katıldığı tatbikatın amaçlarından biri de, Amerikan ordusunun vurucu gücünü, hareket yeteneği sınırlı ve nispeten yavaş olan şimdiki durumundan, mekanize birliklerden çok daha hızlı hareket edebilen ve son teknoloji ürünü silahları kullanan birliklerin yer aldığı bir yapıya dönüştürmek olarak açıklanmıştı. 
     Beş yıl sonraki savaş tarzının denendiği tatbikatla ABD askerlerinin, kitle imha silahlarına karşı savaşma yeteneğini artırması, şehir savaşını öğrenmesi ve insani yardım operasyonları düzenleme kapasitesini artırması da amaçlanmıştı. 
     ABD ordusunun envanterine yeni giren silahların da denendiği tatbikat, Amerikan deniz piyadelerinin düşman güçleriyle 96 saatlik çatışmalardan sonra kentleri ele geçirmesi ve barış gücü oluşturmasıyla sona ermişti. Bu çerçevede donanma saatte 80 km hıza ulaşabilen yeni savaş gemilerini de sınadı. 
     



 DÜNYA 











</TEXT>
</DOC>
