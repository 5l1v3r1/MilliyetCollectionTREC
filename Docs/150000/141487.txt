<DOC>
<DOCNO> 141487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/soneko06.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı TEDAŞ'ın 2.4 katrilyon lira alacağı var... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, TEDAŞ'ın 2.4 katrilyon lira alacağı bulunduğunu belirterek, öncelikle yılların birikimi olan bu alacakların tahsili yoluna gideceklerini açıkladı. 
     Enerji ve Tabii Kaynaklar Bakanlığı'ndan yapılan yazılı açıklamaya göre, vadesi geçmiş borçların ödenmesinde bir kereye mahsus ödeme kolaylığı sağladıklarını belirten Bakan Güler, böylece Türkiye Elektrik Dağıtım A.Ş'nin TEDAŞ zarar kaybının önleneceğini bildirdi. 
     Güler, elektrik borçları sebebiyle, özellikle sulama birliklerinin mağdur olduğunu, AK Parti iktidarının bu kesimin de sorunlarına el atacağını kaydetti. 
     Elektrik abonelerinin tüketimlerinin de masaya yatırılarak sektör bazında tüketim bilgilerinin çığkarılmasına başlandığını ifade eden Güler, böylece her tüketicinin üretim için harcaması gereken elektrik miktarının belirlenerek, elektrik ücreti ödemeleriyle bu miktarın karşılaştırılacağını anlattı. 
     Bakan Hilmi Güler, elektrik kayıp kaçaklarının önlenmesi amacıyla mobil timler oluşturulduğunu, tüketim envanterinin belirlenmesinden sonra çalışmaya başlayacak bu ekiplerin inceleme yapacakları illere gidene kadar hangi aboneyle ilgili çalışma yapacaklarını bilmeyeceklerini sözlerine ekledi. 
     





</TEXT>
</DOC>
