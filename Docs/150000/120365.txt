<DOC>
<DOCNO> 120365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/yazar/akyol.html </URL>
<DATE> 2002/11/22/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kültürümüz değişiyor 
</HEADLINE>
<TEXT>

     DAHA yirmi sene önce sağcılarımız "davadan taviz vermeden mücadele etmek" diye, solcularımız da "ilkelerden ödün vermeden savaşım" diye konuşurlardı. 
     Tabii "hain, dönek, satılmış, aymaz, gafil, revizyonist" gibi laflar da kaçınılmaz olarak bu kavramlara eşlik ederdi. Kaçınılmaz olarak diyorum çünkü düşünceler o kadar katı olunca en ufak bir farklılık, yeni bir açılım denemesi, bir "acaba " sorusu bile hemen "hain, gafil, aymaz, revizyonist" suçlamasına yol açardı ister istemez. 
     Bugün ise, ufak ideolojik kabilelerde bu tür laflar devam etse de, "uzlaşmak, oturup konuşmak, müzakere etmek" gibi kavramlar daha geçerli. 
     İşte Kıbrıs konusunda da "oturup müzakere edelim" diyoruz artık. 
     Eskiden bir parti iktidara gelince öteki hemen ertesi gün savaş açardı. Bugün AKP iktidarı karşısında CHP gerçekten "yapıcı muhalefet" örneği veriyor. 
     
     DEVRİMCİ kültür müzakereyi, karşılıklı tavizlerle uzlaşmayı, çoğulculuğu kabul etmez. Sol Kemalist Yakup Kadri’nin de, sağ Kemalist Recep Peker’in de "inkılapçı pazarlık etmez" demesi bundandı. 
     Ama ondan önce İttihatçı - İtilafçı kavgasının "ödünsüz bağnazlığı"nı çok felaketli bir şekilde yaşamıştık. Yazar Refik Halit, bu ödünsüzlüğün, hoşgörüsüzlüğün nasıl bir siyasi cinnete dönüştüğünü anlatır. 
     Aslında köylü toplumlarını küçük bir aydın ve bürokrat grubu kökten değiştirmeye kalkınca bu keskinlikler oluyor. Batı’da bir siyasi felsefe olarak tartışan ve kollara ayrılan Marksizm Doğu’da ödünsüz bir siyasi itikat haline gelip farklı dalları "revizyonist, dönek, hain" diye biçiyor. 
     Baas Partisi, Arap sosyalizmi ve siyasal İslam da aynı sosyolojik yapının, aynı aşamanın ürünleri... 
     Her konuda en doğruyu bilen ve yanılmaz olduklarına iman etmiş okumuş azınlık, devleti ele alıp toplumu tepeden tırnağa zorla değiştirmeye kalkınca böyle oluyor. 
     
     SANAYİLEŞME, kentleşme, ticarileşme, kitlevi eğitim ve sosyal hareketlilik gelişince, "yöneten" ideolojik grubun tasavvurundan çok farklı ve çoğulcu yapılar oluşuyor. Görülüyor ki, "sınıf" sosyalistlerin idealize ettiği gibi değil... "Ulus" milliyetçilerin, "ümmet" İslamcıların idealize ettiği gibi değil... 
     Toplumsal dinamikler de devrimcilerin tepeden buyurduklarına uymuyor. 
     Türkiye bürokratların kumanda ettiği bir ekonomik ve sosyal yapıdan, köylülükten çıkıp şehirli, piyasa ekonomisine dayalı, gelişmesi serbest girişime bağlı ve türdeşlikten uzak bir orta sınıf toplumuna dönüştükçe siyasi kültürümüz de değişiyor Sağın ve solun eski tarifleri, resmi ideolojinin eski şablonları bugünkü topluma dar geliyor... Onun için her zamankinden fazla "demokratikleşme" ihtiyacından bahsediyoruz. 
     Siyasi kültürümüzde artık "ödünsüz mücadele" değil "hoşgörü, uzlaşma" gibi kavramlar değer kazanıyor. Laikliğin liberalleşmesi zarureti ile İslamcılığın "muhafazakar demokratlığa" dönüşmesi bu sosyolojik değişimin eseridir. 
     Türkiye’nin geleceği için ben iyimserim. 
     
     







Kültürümüz değişiyor 


Dış dinamikler ve iç dubaralar 


Kılıç’ın istifası... 


Babacan ve türban 


Tayyip’le Kıbrıs’ı kazanmak, Kıbrıs’ı kaybetmek 


AKP’nin engelli koşusu 


Anadolu liseleri tarihe mi karışıyor .. 


Bu kur yüksek mi 


Başörtülüler değil başı açık olanlar... 


Hazine’nin patronu Babacan 


Karayalçın’dan AKP’ye yoksulluk projesi 


Kış kadınlar 


Vergi dediğin KDV ile ATV 


</TEXT>
</DOC>
