<DOC>
<DOCNO> 125886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sonspo07.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor Futbolcularımız iyi oyun sergilediler... 
</HEADLINE>
<TEXT>

     Diyarbakırspor Kulübü Başkanı Ali İhsan Kaya, lige istedikleri gibi başlayamadıklarının üzüntüsünü yaşadıklarını belirterek, son haftalarda başarılı sonuçlar alarak düze çıktıklarını söyledi. 
     Ali İhsan Kaya, A.A muhabirine yaptığı ilk yarı değerlendirmesinde, lige büyük hedefler belirleyerek başladıklarını, ancak ligin ilk yarısında bu hedeflerinden az da olsa uzaklaştıklarını belirterek, ''Son maçlardaki çıkışımızı, ikinci yarıda sürdürerek hedefimize ulaşmamamız için hiçbir neden yok'' dedi. 
     
     ''LİGİ İYİ YERDE TAMAMLAYACAĞIZ'' 
     Transfer çalışmalarını, ekonomik krize karşın gerçekleştirdiklerini ve aldıkları tüm futbolcuların performanslarından memnun olduklarını ifade eden Kaya, şöyle konuştu 
     ''İlk yarıya kötü başladık. Gerçek gücümüzü ancak ilk yarının sonlarına doğru ortaya koyabildik. Aslında biz olmamız gereken yerde değiliz. Sergilediğimiz oyun itibariyle ilk 5 takım arasında bulunmamız gerekirdi. Maalesef bunu gerçekleştiremedik. İlk maçlarda aldığımız yenilgi ve beraberliklere rağmen şu anda iyi yerdeyiz diyebilirim. Önemli olan güzel futbol oynamaktı. Biz bunu gerçekleştirerek güçlü takımları evimizde ve deplasmanda yenme başarısı gösterdik. Yönetim olarak mutluyuz. Aldığımız kötü sonuçlara rağmen bulunduğumuz yer bir başarıdır. 
     Diyarbakırspor, devre arasında yapacağı transferlerle güçlenip ikinci yarıda taraftarlarının istediği yere gelecektir. Transfer çalışmalarımız özellikle forvet üzerinde yoğunlaşıyor. Görüştüğümüz yabancı ve yerli futbolcular var. Ancak bunların ismini şu anda açıklamak istemiyorum. Çünkü açıklanan isimlere başka takımlardan teklif gidince fiyatları ikiye katlanıyor. Bu da bizi güç durumda bırakıyor.'' 
     
     ''GOL ADAMLARIMIZ GEÇ AÇILDI'' 
     Kaya, takımda yer alan futbolcuların hemen hemen tüm maçlarda iyi oyun sergilediğini, ancak gol atmada sıkıntı çektiklerini ifade ederek, bu sıkıntılarını az da olsa son maçlarda giderdiklerini söyledi. 
     Gol atmada zorlanan Saffet'in transferini eleştirenlerin olduğunu, ancak bu kişilerin şimdi ise transferleri yerinde bulduklarını da kaydeden Kaya, şöyle konuştu 
     ''Saffet'in gol yollarında kısır kalması bizi uzun süre üzdü. Üzerinde bir şansızlık olduğunu ve bu şansızlığı muhakkak kıracağını biliyordum. Önemli olan maçlarda attığı gollerle bizleri mutlu etti. Her futbolcunun bir şanssızlık devresi olur. Biz bunu bildiğimiz için takımın iskeletini bozmadık. Takımdaki tüm futbolcularım becerikli. Zamanı geldi forvet, zamanı geldi defans ve zamanı geldi orta alan oyuncusu olarak takımdaki yerlerini aldılar.'' 
     
     ''HAKEMLERİMİZ SON HAFTALARDA İYİ'' 
     Hakemlere de değinen Kaya, ligde hatalı yönetim gösteren hakemlerin olduğunu, ancak bu hakemlerin ligin sonuna doğru hatalarını en aza indirdiklerini savundu. 
     Kaya, ''Herkesin hatası olabilir ama önemli olan bu hataların tekrarlanmamasıdır. Hakemlerimiz son haftalarda iyi yönetim gösteriyor'' diyerek, hakemlerin hatalarını en aza indirmelerinin kendilerini sevindirdiğini sözlerine ekledi. 
     





</TEXT>
</DOC>
