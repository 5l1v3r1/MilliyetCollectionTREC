<DOC>
<DOCNO> 140970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sondun06.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenistan Cumhurbaşkanlığı seçimlerinde Koçaryan önde... 
</HEADLINE>
<TEXT>

     Ermenistan'da dün yapılan cumhurbaşkanlığı seçimlerinin ikinci turunda kullanılan oyların yüzde 90'nın sayıldığı ve Robert Koçaryan'ın oyların yüzde 68,1'ini aldığı bildirildi. 
     Merkezi Seçim Komisyonu'nun açıklamasına göre, sayım ve tasnif işlemi tamamlanan oy sayısı kullanılan oyların yaklaşık yüzde 90'ı olan 1 milyon 390 bin 82'ye ulaşırken, ikinci tura katılan diğer aday Halkın Partisi lideri Stefan Demirciyan'a verilen oy oranı da yüzde 31,9 olarak belirlendi. 
     Oy kullanma sürecinde çeşitli sahtecilik ve usulsüzlük yaptığını savunan muhalefet ise bugün öğle saatlerinde protesto gösterisi yapmaya hazırlanıyor. 
     İlk turda yapılan usulsüzlükler nedeniyle muhalefetin Cumhurbaşkanlığı sarayına yürümeye karar verdiğini, Cumhurbaşkanlığı ve parlamento çevresinde geniş güvenlik önlemleri alınması ve ikinci turun yapılacak olması nedeniyle bu eylemin yapılmadığını hatırlatan siyasi gözlemciler, bugünkü muhalefet yürüyüşünde ciddi boyutlara ulaşan gerginlikler yaşanabileceğini belirtiyorlar. 
     
     AZATLIK RADYOSU ''KOÇARYAN TEKRAR CUMHURBAŞKANI SEÇİLDİ" 
     Azatlık Radyosu, Ermenistan'da yapılan cumhurbaşkanlığı seçimlerinin ikinci turunda Robert Koçaryan'ın kullanılan oyların yüzde 69'unu toplayarak tekrar Cumhurbaşkanı seçildiğini duyurdu. Azerbaycan Telgraf Ajansı'nın Azertag Azadlık Radyosu'na dayandırarak verdiği haberde, Halkın Partisi lideri Stefan Demirciyan'ın da yüzde 31 oranında oy aldığı belirtildi. 
     Haberde, muhalefet temsilcilerinin oy verme sürecinde çok sayıda yasadışı uygulamalar yapıldığını açıkladıkları da kaydedildi. 
     





</TEXT>
</DOC>
