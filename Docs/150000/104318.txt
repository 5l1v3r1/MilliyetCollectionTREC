<DOC>
<DOCNO> 104318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/guncel/gunz1.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     ÖSS belgeleri gönderiliyor 
     Öğrenci Seçme Sınavı ÖSS yerleştirme sonuç belgeleri, posta yoluyla adaylara gönderilmeye başladı. 2002-ÖSYS sonuç belgelerinde adayların yerleştikleri yükseköğretim programlarının adları, puan türleri, kaçıncı tercihlerinde yerleştikleri, bu programlara hangi adreslerde ve hangi tarihler arasında kayıt yaptıracakları yer alıyor. 
     
     Kardiyoloji Enstitüsü kapatılamaz 
     İÜ Kardiyoloji Enstitüsü Müdürü Prof. Dr. Özen Güven, enstitünün kapatılması ya da lağv edilmesinin mümkün olmadığını belirterek, "İnanıyorum ki en geç bir ay içinde, enstitü eski günlerindeki gibi dimdik duracak" dedi. Sağlık ve Sosyal Hizmet Emekçileri Sendikası SES üyesi bir grup da, kapatılacağı iddialarıyla gündeme gelen enstitü önünde basın açıklaması yaptı. 
     
     TIR’da 61.5 kilo eroin 
     İstanbul’da yapılan bir operasyonda Hollanda’ya götürülmek üzere bir TIR’a yüklenen 61.5 kilo eroin ele geçirilirken, 4 kişi gözaltına alındı. Polis, TIR sürücüsü "Çarli" lakaplı Hasan Altınoymak’ın uyuşturucu ticareti yaptığını belirledi. Altınoymak’ı izleyen polis, Hayri Öz’ün kullandığı TIR’a yaptığı baskında dorsenin alt bölümüne saklanmış 118 paket içinde 61.5 kilo eroin ele geçirdi. 
     
     "Tarzan Rıfkı" katil oldu 
     Bahçeköy’deki ormanlık alanda kozalak toplayarak geçimini sağladığı için "Tarzan Rıfkı" lakabını alan Feridun Dilben 33 , beraber içki içtiği arkadaşı Meftun Berken’i 55 çekiçle kafasına vurarak öldürdü. Cinayet Büro Amirliği ekipleri tarafından gözaltına alınan Dilben, "Alkolün de etkisiyle üzerime saldırdı. Ben de onu öldürdüm" dedi. 
     



 GÜNCEL 

















</TEXT>
</DOC>
