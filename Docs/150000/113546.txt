<DOC>
<DOCNO> 113546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/dunya/dun01.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kader oylaması 
</HEADLINE>
<TEXT>

İrlanda halkı yarın yapılacak referandumla Avrupa Birliği’nin geleceğini etkileyecek bir karar alacak. Referandumdan Hayır’ çıkması, Birliğin genişleme sürecini krize sokabilir 
     GÜVEN ÖZALP Brüksel 

     Avrupa Birliği’nin en sessiz sedasız ülkelerinden İrlanda, Birliğin en önemli projelerinden biri olarak gösterilen genişleme sürecinin kaderini elinde tutuyor. Genişlemenin hukuksal çerçevesini çizen Nice Antlaşması’nı 2001’de reddeden İrlanda halkı yarın bir kez daha sandık başına giderek AB’nin geleceğine ilişkin kilidi açıp açmayacağına karar verecek. İrlanda’dan bir "hayır" daha çıkması Birlik içinde olduğu kadar aday ülkelerle Brüksel arasında da eşi benzeri görülmemiş bir kriz yaşanmasına neden olabilir. Genişlemenin ertlenmesi anlamına gelecek bu olasılık nedeniyle Brüksel’de oldukça tedirgin bir bekleyiş var. 
     Nice Antlaşması’na, 2001’de düzenlenen ilk referandumda yüzde 53.9’luk bir oy oranıyla hayır diyen İrlanda’nın bu kez de "hayır" demesi halinde Birliğin işi bir hayli zor olacak. Birlik böyle bir durumda uygulayacağı bir "B planı" olmadığını söylüyor. En basit anlatımıyla, İrlanda referandumundan çıkacak bir "hayır" yanıtı, Nice Antlaşması’nın "doğmadan öldüğü" anlamını taşır ki bunun doğal sonucu genişleme sürecinde yaşanacak bir gecikme ve bunun yaratacağı zincirleme etkiler olarak özetlenebilir. 
     AB Komisyonu’nun genişlemeden sorumlu üyesi Günter Verheugen’in "İrlandalılar hayır’ derse genişlemeye nasıl devam ederiz bilmiyorum, hatta devam edebilir miyiz onu da bilmiyorum" sözleri durumun ciddiyetini anlatır nitelikte. 
     
     Evet’ önde 
     Nice Antlaşması’na 2001’de "hayır" diyen İrlanda’da bu kez "evet kampı" daha şanslı gözüküyor. "Evet" kampı bu kez çok daha iyi organize olmuş, bir görünüm sergiliyor. Yapılan son kamuoyu yoklamaları "evet" oylarının yüzde 42 olduğunu gösterirken "hayır" oyları yüzde 29’lar civarında seyrediyor. 
     
Çıkış yolu var      Oylamadan hayır çıkması durumunda genişlemenin sürmesi için uygulanabilecek dört yöntem var. Bunlardan ilkini AB’nin İrlanda Parlamentosu’ndan "Bu hayır genişlemeye karşı verilmedi" güvencesi alarak halkın iradesini biraz da hiçe sayarak genişlemeye devam etmesi. İkincisi Avrupa Konvansiyonu çalışmalarını hızlandırırak Hükümetlerarası Konferansı öne çekip oylama sürecini kısa tutmak. Üçüncüsü çalışmalara normal seyirde devam edip genişlemeyi 2006’ya sarkıtmak. Son olasılık ise Nice Antlaşması’nın genişlemeyle ilgili kesimlerini yeni üyelerle yapılacak Katılım Antlaşmaları’na dahil etmek. 
     



 DÜNYA 










</TEXT>
</DOC>
