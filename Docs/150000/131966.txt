<DOC>
<DOCNO> 131966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sondun15.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times "Türkiye sınırlı sayıda ABD askerini istiyor" 
</HEADLINE>
<TEXT>

     Ankara'nın, ABD'nin Irak savaşında ikinci bir cephe açmak amacıyla Türk topraklarına konuşlandıracağı askerleri sınırlı sayıda tutmak istediği bildirildi. 
     Uluslararası ekonomik çevrelerinin etkin gazetesi Financial Times, Türkiye'nin ABD Genelkurmay Başkanı General Richard Myers'in ziyareti öncesi Çankaya Köşkü'ndeki zirvenin ardından yapılan açıklamada, Türkiye'nin tutumuna açıklık getirmenin amaçlandığı kaydedildi. Gazete, ABD'nin Irak harekatına katkısını belirtmesi için Ankara'ya artan bir baskı yaptığını öne sürdü. 
     ABD Savunma Bakanı Paul Wolfowitz'in ocak ayının başlarında Başbakan Abdullah Gül'e bir mektup göndererek Washington'un son 40 yıldır AB konusu da dahil olmak üzere Türkiye'ye nasıl destek verdiğini anımsattığını kaydeden gazete, Gül hükümetinin mektuba yanıtında ise, Türkiye'nin yıllarca çıkarlarına ters düşecek bir biçimde de olsa ABD'nin yanında yer aldığına dikkat çektiğini belirtti. 
     Gül'ün yanıtında, Türkiye'nin Körfez savaşının sonucunda 30 milyar dolarlık ticari zarara uğradığı görüşüne de yer verdiği bildirdi. 
     Financial Times, Başbakan Gül'ün Irak'ın BM kararlarına uymasını barışcıl yollardan sağlamak için diplomatik bir girişim başlattığını belirterek, Türklerin çoğunun, savaşın ekonomilerini ve bölgeyi istikrasızlaştırmasından korktuklarını kaydetti. Bu çerçevede Türkiye'nin Suudi Arabistan, Mısır, Suriye, Ürdün ve İran'ın katılacağı bir zirveye evsahipliği yapmayı umduğuna dikkat çeken gazete, bu konudaki davete verilecek yanıtların olumlu olmasının beklendiğini ancak katılımcı ülkelerin tümünün Türkiye'nin önerdiği gibi en üst düzeyde temsil edilemeyebileceğini belirtti. 
     ABD'nin Türkiye'ye yaptığı taleplerin TBMM tarafından onaylanması gerekeceğine de işaret eden gazete, Türkiye'de savaş karşıtı ortamın dün üç Türk kentinde yapılan gösterilerce daha suyun üstüne çıktığını belirtti. 
     Financial Times, Türkiye'nin ABD'nin destek taleplerinin karşısında yaşadığı ikilemin iç tartışmalar nedeniyle daha da belirginleştiğini de belirtirken, geçen Cuma günü Çankaya'da yapılan toplantı öncesi hükümetin Türk Silahlı Kuvvetleri ile karşı karşıya geldiğini, askerlerin basına hükümetin kararsızlığından yakındıklarına dikkat çekti. Ancak Türk askerlerinin de karar mekanizmasının çalışmasını engelleyen uzun bir yasal talepler listesi sunduğu iddiasına yer veren gazete, AKP'nin parlamentodaki bir oylamanın kendi üyeleri arasındaki görüş ayrılıklarını ortaya çıkartmasından korktuğunu da öne sürdü. 
     Başbakan Gül'ün Türkiye'nin, topraklarına konuşlandırılacak Amerikan askerlerinin sayısının azaltılması konusunu başarılı bir biçimde müzakere ettiğini kaydeden gazete, Gül'ün Washington'un 100 bin asker için talepte bulunduğunu söylemesine karşın gözlemcilerin çoğunun ABD'nin en fazla 80 bin askeri konuşlandırmak istediğini kaydettiklerini belirtti. Gül'ün sözlerinin, Türk hükümetinin Saddam sonrası Irak'ın yeniden yapılandırılmasında söz hakkı olabilmesi için dışarıda kalamayacağı bir savaşı isteksizce desteklemeden önce tüm barışçıl yolları tüketmiş gibi görünme stratejisini yansıttığı öne süren gazete, bir Türk yetkilisinin "Daha fazla asker, savaşın daha çabuk bitmesini sağlayacaksa, konuşlandırılacak askerlerin sayısı gözden geçirilebilir" sözlerine de yer verdi. 
     





</TEXT>
</DOC>
