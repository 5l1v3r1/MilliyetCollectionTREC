<DOC>
<DOCNO> 115786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/soneko11.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçi, Doğrudan Gelir Desteği'nin hemen ödenmesini istiyor... 
</HEADLINE>
<TEXT>

     Antalya Ziraat Odası Başkanı Halil Ordu, yeni ekim döneminin başladığını, ancak çiftçinin ekonomik durumunun kötü olduğunu belirterek, ''Doğrudan Gelir Desteği'' ödemelerinin hemen başlatılmasını istedi. 
     Ordu, A.A muhabirine yaptığı açıklamada, çiftçilerin ekim hazırlıklarına başladıklarını, mazotun 1 milyon 200 bin lira, tohumluk buğdayın da 470 bin lira olduğunu söyledi. Çiftçinin traktörüne mazot alamaz duruma geldiğini anlatan Ordu, ''Doğrudan Gelir Desteği ödemeleri hemen yapılmalı ki, çiftçimiz de ekimini rahatlıkla yapsın. Şu anda çiftçimiz borç para alarak ekimlerini yapmaya çalışıyor'' dedi. 
     
     ZİRAAT ODASI BAŞKANI İCRALIK 
     Ordu, Antalya merkezde özellikle kesme çiçek üreticisi çiftçilerin icralık olduğunu bildirdi. Kendisinin de 2 çiftçiye kefil olduğunu, bu çiftçilerin 13 milyar liralık borcunun temerrüt faizleriyle birlikte 168 milyar liraya çıktığını ve kendisine de icra geldiğini belirten Ordu, şöyle konuştu 
     ''Antalya'da 150 kesme çiçek üreticisi borçlarını ödeyemiyor. Kefillerle birlikte borçlu çiftçi sayısı bin 500 civarında. Benim de hakkımda, kefaletimden ötürü icra işlemleri başladı. Mal beyanında bulundum. 97 milyon lira muhtarlık maaşım var. Traktörümü de mal beyanında gösterdim.'' Ordu, çiftçilerin icralık olması nedeniyle aileler arasında kavgaların başladığını, çiftçiler arasındaki birlik ve dayanışmanın da bozulduğunu belirterek, ''Temerrüt faizi kaldırılmalı. Çiftçi temerrüt faizi kaldırılırsa borçlarını ancak ödeyebilecek duruma gelebilir'' diye konuştu. 
     





</TEXT>
</DOC>
