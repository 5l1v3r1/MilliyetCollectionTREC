<DOC>
<DOCNO> 108984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/son/sondun11.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İran "Tehditlere karşı koymaya hazırız" 
</HEADLINE>
<TEXT>

     İran Cumhurbaşkanı Muhammed Hatemi, İran silahlı kuvvetlerinin tehditlere karşı koymaya hazır olduğunu, İran'a yönelik bir saldırının ''akılsızca'' olacağını söyledi. 
     Hatemi, 8 yıl süren İran-Irak savaşının başlamasının 22. yıldönümü törenleri sırasında yaptığı konuşmada, ''silahlı kuvvetlerin, açgözlülüklerini İran İslam Cumhuriyeti'ne çevirenlerin hastalıklı arzularını bertaraf etmeye tam olarak hazır olduğunu'' belirtti. 
     Hatemi, ''İran askerlerinin 1980-1988 yılları arasında süren savaş sırasında ülkeyi korumak için gösterdiği parlak başarı, düşmanlarımızın ülkemize karşı düzenlemeye çalıştığı manevraları ve planlarını engelledi'' diye konuştu. 
     İranlıların ülkeyi savunmak için gösterdiği fedakarlığı, cesareti ve ihtiyatlı tutumunu öven Hatemi, bu kutsal savunmanın İranlıların gururlu karakterlerini kanıtladığını ifade etti. 
     ''Kutsal savunmanın, yabancı saldırganlığı karşısında ülkenin bağımsızlığı ve özgürlüğünü savunmayı seçmiş farklı siyasi görüşlere, etnik gruplara ve dinlere mensup İranlıların mükemmel birliğini gösterdiğini'' söyleyen Hatemi, ''İran'ın, halkın desteğine güvenen savunma yeteneği, bölgede barışı koruyacak ve adaletsizlik, ayrımcılık, saldırı ve şiddetin hakim olduğu dünyamızda adalete dayalı uluslararası barış kampanyasına destek verecektir'' diye konuştu. 
     İran ve Irak arasında 8 yıl süren savaş 1 milyondan fazla insanın ölümüne sebep oldu. İki ülke, savaşın bitmesinin üzerinden 14 yıl geçmesine rağmen hala resmi barış anlaşması imzalamadı. 
     





</TEXT>
</DOC>
