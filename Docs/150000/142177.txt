<DOC>
<DOCNO> 142177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/yazar/bila.html </URL>
<DATE> 2003/03/12/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Tezkere koşturuyor 
</HEADLINE>
<TEXT>

     AKP lideri Tayyip Erdoğan’ın işlemleri o kadar hızlı yapıldı ki, basın yetişmekte zorlandı. 
     Pazar günü seçildi, pazartesi mazbatasını aldırdı, salı günü yemin etti, aynı gün Çankaya’dan başbakanlık görevini aldı. Başbakan Abdullah Gül’ün istifasından bir saat sonra 59. hükümeti kurma görevini aldı. 
     Bu acelenin nedeni belli Tezkere... 
     ABD acil tezkere bekliyor. 
     Başbakan Gül’den alamadığını Başbakan Erdoğan’dan almak için sabırsızlanıyor. Arkadan iten ABD olunca, Ankara’da ortaya çıkan manzara da böyle oluyor... 
     Haydi hayırlısı... 
     Bu hızlılık içinde ne olup bittiğini anlamak kolay değil. 
     Ortaya çıktı ki, hükümete 6 Şubat’ta verilen havaalanları, üs, tesis ve limanların yenileştirilmesi, geliştirilmesi, inşaat ve tevzi çalışmalarının yürütülmesi ve altyapı faaliyetleri için verilen yetki geniş yorumlanmış. O kadar ki, Meclis’e söylenmeden, bu yetkiden Güneydoğu’da 9 kara üssü yapılabileceği sonucu da çıkarılmış. Verilen yetkinin mevcut üs ve tesisleri kapsadığı iddiasıyla CHP, Meclis araştırması istiyor. Buna karşın hükümetin verdiği yanıt uygulamanın yetki dahilinde olduğu. Buradan çıkan sonuç, 9 yeni üssün "altyapı faaliyetleri" cümlesinden yapıldığı. 
     Ama anlaşılıyor ki, Ankara’nın ve Washington’un bu cümleden bu sonuç çıkar mı, çıkmaz mı incelemesini veya tartışmasını beklemeye tahammülü yok. Bunu 59. hükümetin kurulması için yürütülen koşuşturmadan anlıyoruz. İhtimal ki, 59. hükümetin sevk edileceği tezkere Meclis’ten geçince bu tartışmanın önemi kalmayacağı düşünülüyor. Geçmezse Yine önemi kalmayacak. Ama geçeceği inancıyla faaliyet yürütüldüğü de ortada... 
     ABD’nin arkadan itmesiyle hızla koşuşturacağı anlaşılan 59. hükümetin ara sıra durup, ne oluyor ne bitiyor diye hem arkasına, hem de önüne bakması gerekiyor. 
     Birinci tezkereyle ilgili olarak Meclis’te ve kamuoyunda ortaya çıkan duyarlılıktan ders almalı. Hem TBMM’ye, hem de halka karşı şeffaf durmalı... 
     Zaman zaman belirttiğimiz gibi bu topraklar ve üzerinde yaşayan halk, Güneydoğu’da ortaya çıkan manzaraya alışkın değildir. 
     Biz "Binbaşı Ruhi"lere güveniyoruz ama onların kimseye güvenmemeleri gerekiyor. 
     
     







İktidarın yeni dönemi 


Ağızda pilav pişse benden Tuna kadar yağ... 


Şirin soruyor... 


Tezkere koşturuyor 


Tayyip Erdoğan geri adım mı attı 


Genetik, moleküler biyoloji ve Türkiye 


Turizm liginde en az 10 sıra birden düşebiliriz 


Tepük’ten futbol savaşı’na 


Gerçekten yolun sonu mu 


Haydan gelen, artık huya gidemeyecek 


Cavcav’ın "Nahhh "ı "Maraton" vaizleri 


İstanbullular, Moda’nın katline hayır deyin 


Siyasetin yalnızlığı politikanın kalabalığı 


Chhibber giderayak’ üzdü 


</TEXT>
</DOC>
