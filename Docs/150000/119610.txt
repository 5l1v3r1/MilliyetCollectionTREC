<DOC>
<DOCNO> 119610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/ekonomi/aeko.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz dışı fazla’ya revizyon 
</HEADLINE>
<TEXT>

Ekonominin yeni patronu Ali Babacan’ın ilk mesajları 

FAİZ DIŞI FAZLA 
IMF ile müzakerelerde faiz dışı fazla hedefinin revize edilmesini mutlaka gündeme getireceğiz 

BÜROKRASİ 
Rahat çalışacağımız arkadaşlar var. Kilit noktalarda buna göre düzenleme olacak 

DOLAR 
Piyasaya herhangi bir kur taahhüdümüz yok. Dalgalı uygulamasına devam edeceğiz 

IMF İLE İLİŞKİLER 
IMF ile uyumlu çalışacağız. Telefonlaştık, basın yoluyla mesajlaştık. Ne yapacağımız biliniyor 
     SEÇKİN ÜREY Ankara 

     58’inci hükümetin Bakanlar Kurulu’nun açıklanması ile birlikte ekonomi ile ilgili bakanlıklar da belli oldu. Hazine’nin patronu Devlet Bakanı Ali Babacan oluyor. Kürşad Tüzmen, 57. Hükümet’te bürokratken kavgalı olduğu Tunca Toskay’ın yerine Dış Ticaret Müsteşarlığı ve Eximbank gibi kilit birimler ve Gümrük Müsteşarlığı’nın sorumluluğunu üstlenecek. Başbakan yardımcısı olarak ekonominin koordinasyonunu yürütecek olan Abdüllatif Şener, ekonomi ile ilgili bakanların eşgüdümünü sağlayacak. 
     Bu arada yeni bakanların ekonomi ile ilgili ilk mesajları da gelmeye başladı. Bakan Babacan, dalgalı kur politikasına bağlı kalacaklarını söyledi. Babacan, 2003’te borcun sürdürülebilirliği ile ilgili bir sorun yaşanmayacağını belirtti. 
     IMF ile yapılacak müzakerelerde faiz dışı fazla hedefinin revize edilmesini mutlaka gündeme getireceklerini belirten Babacan, "Yüzde 6.5’lik hedefi revize etmek istiyoruz. Faizler düşüşe geçti. Bu 2003’te de devam edecek. Borçlanma rahatlayacak ve vadeler uzayacak. IMF’ye hedefin revize edilmesi gerektiğini söyleyeceğiz" dedi. IMF ile zaman zaman telefon görüşmesi yaptıklarını ifade eden Babacan, "Ancak, daha çok basın yoluyla mesajlaştık. Programı seçim öncesinde yabancı finans kuruluşlarına tanıttık. Bizim ne yapacağımız piyasalar tarafından biliniyor" dedi. 
     Bürokraside büyük çaplı değişiklik yapmayı düşünmediklerini söyleyen Babacan, "Bazı kilit noktalar için daha rahat çalışacağımızı düşündüğümüz arkadaşlar var. Buna göre bir düzenleme yapılacak. Brifingden önce de bilgi alıyorduk. DPT, Merkez Bankası ve Hazine’de arkadaşlarımız var" şeklinde konuştu. 
     
     Maliye Bakanı Unakıtan 
Bütçe küçülecek      Erdoğan’ın kasası’ olarak da anılan Maliye Bakanı Kemal Unakıtan, 143 katrilyonluk bütçe rakamını aşağıya çekeceklerini söyledi. "Bu konuda kararımız kesin" diyen Unakıtan, genel bütçenin ekonomi içindeki ağırlığını azaltacaklarını, mali milatı da mutlaka kaldıracaklarını söyledi. 
     
     Dış Ticaret Bakanı Tüzmen 
Hedef büyüttük      Hedeflerinin ihracatı 50 milyar dolara çıkarmak olduğunu söyleyen Tüzmen ise ABD ile pazarlıkları yarıda kalan nitelikli serbest bölgeler konusunu çözmeyi hedeflediklerini belirtti. Tüzmen, "Tekstili mutlaka kapsama almak, pilot uygulamasını da Gaziantep’te başlatmak istiyoruz" dedi. 
     
     Ekonomiden Sorumlu Başbakan Yardımcısı Abdüllatif Şener 
Ağabeylik yapacak, uzaktan denetleyecek      Refahyol döneminde Maliye Bakanlığı yapan ve AKP kabinesinde bakanlık yapmış’ isimlerden biri olan Abdüllatif Şener, 58’inci hükümette Başbakan Yardımcılığı görevine atandı. Ancak hem Maliye’yi hem de Hazine’yi bilen Şener’in yeni dönemdeki bir başka görevi de özellikle Hazine’den sorumlu olması beklenen Devlet Bakanı Ali Babacan’a destek olmak. Şener, tecrübesi ile Babacan’ın zorlandığı durumlarda devreye girecek. 
     



 EKONOMİ 

















</TEXT>
</DOC>
