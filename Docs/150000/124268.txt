<DOC>
<DOCNO> 124268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sontur26.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti'nin belalısı Nil Demirkazık Kophenag'da 
</HEADLINE>
<TEXT>

     Türk kamuoyunda sosyete antikacısı olarak bilinen Nil Demirkazık, ''Türkiye-AB evliliğinin mutlaka gerçekleşeceğini'' söyledi. 
     Kopenhag Doruğu öncesinde en çok yoğunluğun yaşandığı ''Bella Center'' basın merkezinde yerli ve yabancı basın mensuplarının ilgi odağı, üzerinde Türkiye ve AB bayrağının yanı sıra ''2003'e Evet'' yazılı tişört giyen Demirkazık oldu. 
     Demirkazık, Kopenhag Doruğu'nu Başkent Gazetesi adına izlemek için Danimarka'ya geldiğini belirterek, ''Burada Nil Demirkazık olarak değil, 70 milyon Türk'ün AB'nin Türkiye'ye 2003'e tarih vermesini desteklemek için geldim'' dedi. 
     Türkiye'nin laik, çağdaş yüzünü Avrupa'ya tanıtmak için Kopenhag'da olduğunu ifade eden Demirkazık, ''Ben 2003 yılı için tarih verileceğini ümit ediyorum'' diye konuştu. 
     AB'nin Türkiye'ye 2003 yılı içinde bir müzakere tarihi vermemesinin çifte standart olacağını söyleyen Demirkazık, şunları kaydetti 
     ''Avrupa çifte standart uygulayıp 2003'e değil, 2005'e bir müzakere tarihi verirse Türkiye de farklı alternatifler arama içine girer diye düşünüyorum. Burada kaybeden Türkiye değil, Avrupa olur. Türkiye-AB evliliğinin Türkiye kadar AB'ye de yarayacağından eminim. Çünkü biliyorsunuz, genç, dinamik Türk nüfusuna, yaşlı Avrupa'nın ileride çok ihtiyacı olacak. Bu evlilik kesinlikle olacaktır.'' 
     





</TEXT>
</DOC>
