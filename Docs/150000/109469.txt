<DOC>
<DOCNO> 109469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/sondun01.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
New York liselerinde Marihuana salgını... 
</HEADLINE>
<TEXT>

     New York liselerinde öğrencilerin yaygın şekilde marihuana içmeleri, veli ve yetkilileri endişelendiriyor. 
     Bush yönetiminin geçen hafta velileri çocuklarının marihuana içip içmedikleri konusunda uyanık olmaları yönünde uyarmasına karşın, New York'un özellikle kuzeydoğusundaki Bronx bölgesinde bulunan liselerde öğrencilerin yaygın şekilde marihuana içtikleri bildiriliyor. 
     NY1 televizyonunda yayınlanan, uyuşturucu kullanımının New York liselerinde önemli bir sorun olmaya devam ettiğini vurgulayan bir haberde, sabah 08.00'de okula giderken ilk iş olarak birer marihuanalı sigara yakan bir grup öğrenci, ''bunun okulda dikkatlerini toplamalarına yardımcı olduğunu'' iddia ediyor. 
     Televizyon muhabirinin görüştüğü öğrenciler, ''marihuananın kendilerini sakinleştirdiğini ve hiperaktiviteyi önlediğini'' de ileri sürerken, içlerinden biri günde 5 tane marihuanalı sigara içtiğini, 15 yaşındaki bir diğeri de 5 yıldır içtiğini açıklıyor. 
     Yetkililer, gençler arasında marihuana kullanımının ülke çapında giderek arttığına işaret ederek, tüm gençler arasında marihuanayı deneyenlerin oranının yüzde 13'e ulaştığını belirttiler. 
     





</TEXT>
</DOC>
