<DOC>
<DOCNO> 105992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/siyaset/asiy.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan Haplarla duruyorum 
</HEADLINE>
<TEXT>

Örtülü ödenek konusunda açıklama izni isteyen Özkan’a Ecevit, açıklayamazsınız’ yanıtını verdi. Özkan, örtülü kuşkulardan dolayı intihar noktasına geldiğini söyledi 
     SERPİL ÇEVİKCAN Ankara 

     YTP Genel Başkan Yardımcısı Hüsamettin Özkan’ın Başbakan Yardımcılığı’ndan istifa etmeden bir gün önce örtülü ödenek hesabından 2.7 trilyonluk ödeme yapılmasını istediği yolundaki iddialarla başlayan tartışma alevlendi. Başbakan’a "Hesapları açıklamama izin verin" diye mektup yazan Özkan, Ecevit’ten "Örtülü ödenek kullanımlarının açıklanması uygun değildir" yanıtını aldı. Aldığı yanıtla şoka uğrayan Özkan, "İntihar noktasına geldim" dedi. 
     Ecevit’e yazdığı mektupta "İzin verin görevde bulunduğum 42 aylık döneme ait hesapları tek tek açıklayayım" diyen Özkan, Başbakan’dan soğuk bir yanıt aldı. 
     Ecevit’in "Sayın Hüsamettin Özkan, İstanbul Milletvekili" hitabıyla başladığı 4 Eylül tarihli yazısı şöyle "3. 9. 2002 tarihli yazınızla ilgili olarak 4 Eylül 2002 tarihli Başbakanlık basın açıklamasının örneği ilişikte sunulmuştur. Örtülü ödenek kullanımlarının açıklanması da, bildiğiniz gibi uygun değildir. Bilginizi rica ederim. Bülent Ecevit." Ecevit’in yanıtının ekinde, önceki gün Başbakanlık’tan yapılan, "Son günlerde Hüsamettin Özkan’la ilgili olarak yapılan haberlerle Başbakanlığın bir ilgisi yoktur" açıklaması da yer aldı. 
     
     İntihar noktasına geldim 
     11 yıl çok yakın çalıştığı Ecevit’ten "örtülü ödenek hesaplarında kuşkulu en ufak bir durum yoktur" yanıtı bekleyen Özkan, şunları kaydetti 
     "Sayın Ecevit’le yollarımız ayrıldı. Ancak son 11 yıldır, özellikle de Başbakan Yardımcılığım döneminde çok yakın mesai yaptığımız herkesin malumu. Örtülü ödenekle ilgili haberlerin çıktığı günden beri uyuyamıyorum, haplarla duruyorum. Benim ailem var. Şerefim için yaşıyorum. Ben bir tek kuruş örtülü ödenek parası görmedim. Bu ödemeler hep hesaptan hesaba yapılır. Başbakanlığa nakit gelmez. Ne gördüm, ne elimi sürdüm. Harcanmış her kuruşun kayıtları ve belgesi mevcuttur. Bir kuruş amacı dışında harcanmamıştır. Başbakanlık’ta benim ve müsteşarın yediği yemek paraları dahi kendi cebimizden ödenmiştir. Ben vicdanıyla yaşayan bir insanım. Ben Ecevit’e vicdanımla bağlıyım. Bu tür suçlamalara muhatap olmam, yemin ediyorum beni intihar noktasına getirdi." 
     
Şağar Gerekirse suç işleyeceğim      Özkan, Başbakanlık Müsteşarlığı’ndan ayrılan Ahmet Şağar aracılığıyla son 2.5 aylık örtülü ödenek hesaplarını Ecevit’e iade etmeye karar verdi. Evrakı Başbakan’a bizzat teslim etmeye hazırlanan Şağar, başvuru yazısında, "Bütün evrakı güvendiğimiz bir denetim elemanına tek tek inceletiniz ve kamuoyuna usulsüzlük yoktur’ açıklaması yapınız" diyecek. 
     Şağar, şunları söyledi 
     "42 aylık dönem 42 ayrı torba halinde duruyor. İddialara muhatap olan son döneme ilişkin kayıtları, randevu alıp Sayın Başbakan’a teslim edeceğim. Eğer usulsüzlük yoktur’ diye açıklama yapılmazsa suç işleyeceğim ve örtülü ödenek hesaplarını açıklayacağım. Benim çoluğum çocuğum var, biz namusumuz için yaşıyoruz. İnsan böyle töhmet altında bırakılmaz." 
     Başbakanlık kaynaklarından alınan bilgilere göre, tartışılan döneme ait örtülü ödenek hesapları büyük ölçüde güvenlik birimlerinin harcamalarını içeriyor. Bunun yanı sıra bakanlar, Başbakan ve Cumhurbaşkanlığı’nın bazı yurtdışı harcamaları ikinci büyük dilimi oluşturuyor. 
     
BAŞBAKAN 
4 Eylül 2002 

Sayın Hüsamettin Özkan 
İstanbul Milletvekili 

03.09.2002 tarihli yazınızla ilgili olarak, 4 Eylül tarihli Başbakanlık basın açıklamasının örneği ilişikte sunulmuştur. 
Örtülü ödenek kullanımlarının açıklanması da bildiğiniz gibi uygun değildir. 
Bilginizi rica ederim. 

Bülent Ecevit 
     



 SİYASET 















</TEXT>
</DOC>
