<DOC>
<DOCNO> 111201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sontur10.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisin, savaş durumuna karşı acil durum planları hazır... 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Feyzullah Arslan, ABD'nin Irak'a yapacağı olası bir müdahale ve bölgede meydana gelebilecek bir savaş sırasında Türk polisinin iç güvenliğin sağlanması açısından ''acil durum planlarını'' devreye sokacağını söyledi. 
     Arslan, haftalık basın bilgilendirme toplantısında, Milletvekili Genel Seçimleri ile ilgili İçişleri Bakanı Muzaffer Ecemiş tarafından gerçekleştirilen bölge toplantılarının bu hafta sonu Trabzon'da yapılacağını toplantıya çevre il valileri, emniyet müdürleri ve jandarma alay komutanlarının katılacağını belirtti. Arslan, seçimlerin huzur ve güven içerisinde yapılması için çalışmaların hassasiyetle sürdürüldüğünü söyledi. 
     
     ''DESTEK ARAYIŞI'' 
     ''Toplum destekli, güven veren, güler yüzlü polis'' parolası ile çalışmalarını sürdürdüklerini belirten Arslan, bu amaçla Emniyet Genel Müdürlüğü'nün halkla ilişkiler konusunda bir genelge yayınlandığını bildirdi. Bu genelge kapsamında personelin daha verimli kılınmasının hedef alındığını, bu kapsamda personelin doğum günü, evlilik yıldönümü gibi özel günlerin kutlanmasının ilgili birimlerde yapılarak motivasyonun geliştirilmesinin sağlanacağını söyledi. Spor, sanat, müzik gibi etkinliklere personelin özendirilmesi için çalışma yapılacağını kaydeden Arslan, bu konuda yeteneklerin halka sergilenmesinin sağlanacağını bildirdi. Okul öncesi ve ilköğretim öğrencilerinin polis merkezlerinin gezdirilerek tanıtılması, üniversite gençliği ile ortak etkinliklerin yürütülmesine ağırlık verileceğini kaydeden Arslan, yeni kurulan dernek, meslek kuruluşları ve basın kuruluşlarının ziyaretine de ağırlık verileceğini söyledi. Arslan, bu çalışmalarla vatandaşın hizmet gereksinimlerinin tespiti ve kamuoyu desteğinin arttırılmasının sağlanmasının planlandığını belirtti. 
     Emniyet Genel Müdür Yardımcısı Arslan, Polis Akademisi ve Polis Meslek Yüksekokullarının önümüzdeki hafta yeni eğitim-öğretim yılına başlayacağını belirterek, ''Biz her türlü güzelliğin kaynağının eğitim olduğuna inanan bir teşkilatız. Bunun içindir ki, teşkilat mensuplarımızı daha iyi, daha kalifiye, daha çağdaş bilgiyle kavuşturmak için eğitim-öğretim kurumlarımızı sürekli geliştirerek çağın gerektirdiği bilgi ve teknoloji ile donattık'' dedi. 
     Türkiye'de bulunan mültecilerin Cenevre Sözleşmesi gereğince eğitimlerine önem verildiğini belirten Arslan, ülkemizde 12 bin 206 ikametli mülteci bulunduğunu, bunlardan 7-15 yaş grubunda 938, 15-18 yaş grubunda 382 olmak üzere 1320 çocuğun bulunduğunu kaydetti. Bunlardan sadece 457'sinin eğitim gördüğünü ifade eden Arslan, bunların tamamının eğitilmesi için Milli Eğitim Bakanlığı ile koordineli çalışma yaptıklarını bildirdi. 
     
     ABD'NİN IRAK'A OLASI MÜDAHALESİ'' 
     Toplantının sonunda gazetecilerin sorularını yanıtlayan Arslan, ABD'nin Irak'a müdahalesi ve olası bir savaş durumunda yapılan hazırlıkların sorulması üzerine, bu sorunun muhatabının kendisi olmadığını söyledi. Arslan, ''Ancak Türk polisi olağanüstü durumlara karşı her zaman hazırlıklıdır. Acil durum planları vardır. Bu planlar gelişmelere göre anında uygulamaya girer. Örnek verecek olursak böyle bir savaş çıkması durumunda ülkemize gelebilecek mülteci akımına karşı nelerin yapılacağının planlaması şimdiden yapılıyor'' dedi. 
     İstanbul'da bir üniversite açılışı sırasında öğrencilerin protesto girişimi ve polisin müdahalesi ile AB uyum sürecinin karşılaştırılarak bir soru yöneltilmesi üzerine Arslan, polisin AB öncesinde de huzur ve güveninin sağlanması için çalışmalarını yaptığını dünkü müdahalenin üniversiteden gelen talep doğrultusunda yapıldığını kaydetti. Arslan, ''Türk polisi özgürlüklerin yaşanması konusunda üzerine düşeni yapar ancak başkasının özgürlüklerinin sınırlandırılması konusunda bir girişim varsa yasalar çerçevesinde de bunun gereğini yapar'' diye konuştu. Arslan, polisin müdahalesinin orantısız güç kullanımına dönüştüğünü, sert müdahale edildiğinin hatırlatılması üzerine, ''Müdahalede yanılışlıklar varsa bunun da gereği yapılır'' dedi. Bu tür konularda polisi sürekliyi eğittiklerini ancak toplumun tüm kesiminde olduğu gibi poliste de yüzde 5 gibi bir firenin yaşanabildiğini vurgulayan Arslan, ''Amacımız bunu sıfıra çekmek. Bunda da inanın samimiyiz'' dedi. 
     ''Kürtçe eğitim kapsamında Emniyet Genel Müdürlüğü'nün personele Kürtçe kurs veriliyor mu '' şeklindeki bir soruya Arslan, ''Hayır. Biz hizmetimiz sırasında duyduğumuz gereksinimleri personelimizden varsa karşılarız. Örneğin bir yerde Almanca bilen personele ihtiyaç varsa buna bilen personelimiz aracılığıyla yoksa sözleşmeli personel alarak veya vatandaştan yararlanarak yerine getiririz'' diye konuştu. 
     





</TEXT>
</DOC>
