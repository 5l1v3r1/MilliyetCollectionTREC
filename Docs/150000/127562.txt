<DOC>
<DOCNO> 127562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/yazar/guclu.html </URL>
<DATE> 2002/12/29/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Müthiş bir yaşam mücadelesi ve... 
</HEADLINE>
<TEXT>

     Nurten Polat, Türkiye’deki milyonlarca özürlü gencimizden birisi. O, pek çok yaşıtı gibi kaderine küsüp evine kapanmadı. Aksine kıyasıya bir yaşam mücadelesi verdi. 
     Küçüklüğünden beri hayalini kurduğu öğretmenliği yapabilmek için elinden gelenin çok fazlasını yaptı. İlk, orta, lise, üniversite. Hepsinden takdirle mezun oldu. Hep çalış kazanırsın dediler. O da hep çalıştı ve devletin sözüne güvendi. Sonunda ataması yapıldı ama o yıllarca düşünü kurduğu sınıfına ve öğrencilerine kavuşamadı. Çünkü özürlüydü. Öylesine köşeye sıkıştırıldı ki şu anda düşündüğüm tek şey ölüm diyor. 
     Gönderdiği mektubu birlikte okuyalım ve devletin verdiği sözün nasıl yerlerde süründüğüne bir kez daha şahit olalım 
     "1977’de 8 kişilik fakir bir ailenin ikinci çocuğu olarak sağ kolum yarım dünyaya geldim. 1 yaşında sol ayağımdan çocuk felci geçirdim. Çocukluğum her çocuğunkinden farklıydı. Bu halimden dolayı hep eziklik yaşadım. Ama her zaman için anne ve babamın desteği vardı... 
     İlkokul yıllarında yarım olan kolumu hep saklardım. Özellikle beden eğitimi derslerine katılmadığım için arkadaşlarım tarafından dışlandığımı hisseder ve bir kenara oturup acaba onların yapabildiğini bir gün ben de yapabilecek miyim diye düşünürdüm. Ama özürlü olmam başarılı bir insan olmamı engellemiyordu. Ailemin ve benim durumum, içimdeki azmi daha da artırıyor ve başarıya doğru ilerlememi sağlıyordu. Lise yıllarında başarılı bir öğrenciydim ve hayalim olan öğretmenlik için hiç yılmadan çalışıyordum. Çoğu zaman sabahlara kadar çalışıyor, ders kitapları üzerinde uyuyakalıyordum. Ama hep bir gün bu emeklerimin meyvesini alacağıma inanıyordum. 
     1998’de MK Üniversitesi Eğitim Fakültesi Sınıf Öğretmenliği’ni kazandım. O gün sabaha kadar sevinçten uyuyamamıştım. Çok mutluydum. 
     Sol elimi sağ ayağıma koyup yürümem beni yorduğu için ameliyat oldum. Böylece elimi koymadan desteksiz yürümeye başladım. Üniversitede çok başarılı bir öğrenciydim. Her zaman yüzde 10’luk başarı listesine girdim. Bu başarım ve azmim, herkes tarafından takdir edilirdi. Stajımı Vali Ülgen İlköğretim Okulu’nda yaptım. Okulumun ve üniversitenin öğretmenleri, çok başarılı bir öğretmen olacağımı ve geleceğe umutla bakan azimli öğrenciler yetiştireceğimi söyleyerek kendime olan güvenimi artırıyorlardı. Üniversiteyi bitirdikten sonra 2002 KPSS’den 73 puan alarak Batman’a sınıf öğretmeni olarak atandım ve çok mutlu oldum. Öğrencilerim etkilenmesin diye etraftan borç para toplayarak protez kol taktırdım. 19 Eylül’de Batman’a gittim. Orada özürlü öğretmen adaylarını hemen göreve başlatamayacaklarını söylediler. 10 Ekim’de de Bakanlık’tan tebligat geldi. 31 Ekim’de Ankara’da Başöğretmen Salonu’nda heyete girdim. 10 Kasım’da ise öğretmenlik yapamayacağım söylendi. O anda bütün umutlarımı yitirdim. O gülen yüzüm, ağlar oldu. Psikolojik çöküntü içindeyim. Hayata küstüm. Çünkü ben bunu hak etmiyordum. Özürlü olmam öğretmenlik yapmamı engellememeliydi. Çünkü ben devletime güveniyordum. 
     Bu ekonomik şartlarda kim okumak için okur ki Diplomamı duvara asıp süslesin diye almadım. Dişimle, tırnağımla, azimle çalışarak, alnımın akıyla hak ederek aldım. Kişinin okuma özgürlüğü elinden alınmayacağı gibi çalışma özgürlüğünün de elinden alınmayacağı kanısındayım. Mesleğimi yapmak istiyorum. Çünkü ben kendime güveniyorum. Devlet büyüklerimin bu konuda bana yardımcı olmalarını istiyorum. 
     Özetin özeti RTE’nin özgürlüğü için seferber olan Ankara, bakalım Nurten’e sahip çıkacak mı .. 
     
     







Kışın yediğimiz hurmalar... 


Turne Anıları 


Türk ordusu paralı asker değil’ 


Sloganda ya da yalanda yaşamak 


Gribe karşı votka 


Elton John konserinde... 


Müthiş bir yaşam mücadelesi ve... 


Katil evlilik mi 


"Kara cüppeliler" lafına doğru... 


Tarihte Musul, Kerkük 


Gazetemizdeki yılbaşı ağacı çok çok özel 


Ayşegül nasılsın İyi misin 


Koş vatandaş koş 2 


Büyümenin finansmanı 2002’de de çözülemedi 


Çam ağacı yerine "nahıl" 


Moskova’da sürpriz konuk bir prenses 


</TEXT>
</DOC>
