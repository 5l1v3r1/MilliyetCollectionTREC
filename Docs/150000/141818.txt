<DOC>
<DOCNO> 141818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/soneko18.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Aygün'den ilginç öneri Meclis lojmanları satılmasın, yıkılsın 
</HEADLINE>
<TEXT>

     Ankara Ticaret Odası ATO Başkanı Sinan Aygün, ''Meclis lojmanlarının satılmayıp yıkılması gerektiğini'' ifade ederek, ''Sadece arsanın satılması halinde 197.3 trilyon, kat karşılığı müteahhide verilmesi halinde 328.8 trilyon lira gelir elde etmek mümkün olabilecek'' dedi. 
     Aygün, yaptığı yazılı açıklamada, Meclis lojmanlarının özelleştirilmesine, devlete ciddi kaynak sağlayacak yeni bir yaklaşım getirdiklerini belirterek, amaçlarının söz konusu lojmanların en verimli şekilde değerlendirilmesi olduğunu bildirdi. 
     Oran'da bulunan lojmanlardan, 400 adet bahçeli evin tanesinin 200 milyar liradan satışıyla 80 trilyon lira, 168 adet olan dairelerin tanesinin 180 milyar liradan satışıyla 30.2 trilyon, 8 adet olan küçük dairelerin tanesinin 80 milyar liradan satışıyla 640 milyar lira olmak üzere, toplam piyasa değerinin 110 trilyon 880 milyar lira olduğunu kaydeden Aygün, bu şekilde satışın devlete ciddi bir gelir kaybına yol açacağını savundu. 
     Meclis lojmanlarının Ankara'nın en değerli arazileri üzerinde bulunduğunu ve 246 bin 656 metrekare üzerine kurulu bu lojmanların sadece arsa değerinin, ''en düşük fiyatlarla 197.3 trilyon lira olduğunu'' belirten Aygün, lojmanların tek tek satılması yerine arsa olarak satılmasının, yaklaşık 100 trilyon lira daha fazla gelir getireceğini kaydetti. 
     
     ''KAT KARŞILIĞI MÜTEAHHİDE VERİLEBİLİR'' 
     Aygün, ikinci seçenek olarak da yine mevcut yapıların yıkılıp, arazinin yüzde 50 kat karşılığı müteahhide verilmesini önerdi. Söz konusu arsa üzerine 150 metrekarelik 3 bin 288 adet konut yapılabileceğini, bu konutların yüzde 50'si olan 1644 adetinin devlete kalacağını vurgulayan Aygün, konutların en az 200 milyar liradan satılması halinde devlete 328.8 trilyon liralık kaynak yaratılabileceğini bildirdi. ATO Başkanı Aygün, şöyle devam etti 
     ''Lojmanların bulunduğu arsanın yüzde 50 kat karşılığı verilmesi halinde, inşaat sektöründe yaratacağı canlılık ve katma değerin yanı sıra istihdam da olumlu etkilenecek. 3 bin 288 konutun bulunduğu bir alanda kurulacak ticaret merkezleri de hesaba katıldığında sadece Ankara ekonomisi değil, Türkiye ekonomisi de bu işten kazançlı çıkacaktır. Meclis lojmanları bu anlamda, duble yol gibi duble fırsattır.'' 
     
     NELER YAPILABİLİRDİ 
     Meclis lojmanlarının bu şekilde değerlendirilmesiyle, tasarruf ve gelir artırıcı tedbirler arasında yer alan birçok gelir artırıcı önleme gerek kalmayacağını belirten ATO Başkanı, bunlardan bazı örnekleri şöyle sıraladı 
     ''650 trilyon lira gelir beklenen Ek Emlak Vergisi'nin yarısı bu yolla karşılanabilirdi. Ya da 200 trilyon lira gelir beklenen vergi istisnaları kalkmaz, 44 trilyon lira gelir beklenen işçi ikramiyeleri ertelenmez, 76 trilyon lira gelir beklenen memur kesenek oranı 1 puan artırılmaz, 76 trilyon lira gelir beklenen emekli aylıklarından yüzde 1 sağlık primi kesilmez, 73 trilyon lira gelir beklenen tarımsal destekleme ödeneği kesilmezdi.'' 
     





</TEXT>
</DOC>
