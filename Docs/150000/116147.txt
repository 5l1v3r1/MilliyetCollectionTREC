<DOC>
<DOCNO> 116147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sondun20.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçenlerde 110 kilo patlayıcı varmış 
</HEADLINE>
<TEXT>

     Rus yetkililer, Moskova'da tiyatro basarak yüzlerce kişi rehine alan Çeçen teröristlerin elinde 110 kilodan fazla patlayıcı olduğunu söyledi. 
     Rusya İç İstihbarat örgütü FSB yetkilisi Vladimir Yeromin, Moskova'da yaptığı basın toplantısında, eylemcilerin tiyatro salonunun ortasına ve locaya, her birinde 25 kilo TNT bulunan iki büyük bidon yerleştirdiklerini anlattı. 
     Yetkiliye göre, eylemciler ayrıca 25 bombalı kemer taşıyorlardı, kemerlerin her birine yaklaşık 2 kilo patlayıcı sarılıydı. Binada yapılan aramada da, F-1 savunma tipi 16 el bombası ile RPG-5 roketatar mühimmatıyla elde yapılmış 89 adet el bombası bulundu. 
     Kurtarma operasyonundan sonra hastaneye kaldırılan rehinlerden 184'ünün ise hala hastanede olduğu bildirildi. Rehin alma eylemine son vermek için düzenlenen operasyondan 6 gün sonra 184 kişinin hala hastanede olduğu, bunlardan 8'inin durumunun ciddiyetini koruduğu belirtildi. 
     Bugüne kadar 468 kişinin taburcu olduğu ve bunlardan bazılarının yeniden tedavi görmek üzere hastaneye döndüğü keydedildi, ancak sayı verilmedi. 
     Rusya Sağlık Bakanlığı, operasyon sırasında kullanılan gazın uyuşturucu ilaç olarak bilinen "'Fentanil" içerikli olduğunu bildirmiş, Bakan Yuri Şevçenko da, 2operasyonda uluslararası sözleşmelerin yasakladığı hiçbir kimyasal maddenin kullanılmadığını" söylemişti. 
     Operasyonda yarısı gazdan olmak üzere 119 kişi ölmüştü. 
     





</TEXT>
</DOC>
