<DOC>
<DOCNO> 123030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sontur15.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mardinden 1500 kişi Suriye'ye bayramlaşmaya gitti... 
</HEADLINE>
<TEXT>

     Mardin'den 1500 kişi, Suriye'deki yakınlarıyla bayramlaşmak için bu ülkeye geçti. 
     Suriye'de yapılacak bayramlaşma töreni için, Haseki'nin Kamışlı İlçesi'nde tören düzenlendi. 
     Mardin Valisi Temel Koçaklar beraberinde Mardin Belediye Başkanı Abdulkadir Tutaşı ve Nusaybin Kaymakamı Ömer Ulu ile Suriye'ye geçerek, bayramlaşma için düzenlenen törene katıldı. Koçaklar ve beraberindekilere, burada Suriyeli vatandaşlarca büyük sevgi gösterileri yapıldı. 
     Haseki Valisi Selim Çekul, yaptığı konuşmada, 2 ülkenin vatandaşları arasında akrabalık bağları bulunduğunu ifade ederek, ''Bu insanlar arasında tarihten gelen güçlü bağlar var. Biz her zaman Türk halkına dostluk elimizi uzatmaya kararlıyız. Ticari ilişkilerimizi de artırmayı istiyoruz'' dedi. 
     Vali Koçaklar ise 2 ülkenin vatandaşları arasında yaşanan coşkulu bayramlaşmadan mutluluk duyduklarını ifade ederek, ''2 ülke arasındaki ilişkilerimiz her geçen gün iyileşiyor. Üst düzey yetkililer arasında yapılan görüşmeler sonucu ticari ilişkilerde de artış oldu'' diye konuştu. 
     Törende halkoyunları gösterisinin ardından, Suriyeli sanatçılar Arapça ve Türkçe şarkılar söylediler. 
     Bayramlaşmak için sabah erken saatlerinde Nusaybin Sınır Kapısı'na gelen vatandaşlar, yapılan kontrolün ardından Suriye'ye geçmeye başladılar. Kaymakam Ömer Ulu, Suriye'ye ''idari mektup'' ile giden bu vatandaşların 2 gün Suriye'de kalabileceğini belirterek, ''Kurban Bayramı'nda da Suriye vatandaşları, Türkiye'deki yakınlarıyla bayramlaşmak için gelecek. Böylece vatandaşların sıkıntı çekmeden bayramlaşmalarını sağladık'' dedi. 
     
     EŞİ VE ÇOCUKLARINI GÖREMEYECEK 
     Suriye'ye gitmek için sınır kapısına gelen Faik Ataç ise yıllarca Suriye'de yaşadıktan sonra Türkiye'ye dönerek burada yaşamaya başladığını ifade ederek, Suriye'deki evliliğinden 4 çocuğu bulunduğunu söyledi. Ancak anlamadığı bir nedenle Suriye'nin kendisine 5 yıllık yasak koyduğunu bildiren Ataç, ''Bu nedenle oradaki eşimi ve 4 çocuğumu görmeye gidemiyorum. Bugün umutlu geldim. Ama yine izin vermediler. Çocuklarımın hasretiyle yanıyorum. Çok üzgünüm'' diye konuştu. 
     





</TEXT>
</DOC>
