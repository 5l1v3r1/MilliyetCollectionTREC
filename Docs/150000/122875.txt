<DOC>
<DOCNO> 122875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sontur06.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem bölgesinde hüzünlü bayram... 
</HEADLINE>
<TEXT>

     Adapazarı'ndaki depremzedeler, Marmara depreminin ardından 7. bayramın sabahında da, ilk iş olarak 3.5 yıl önce kaybettikleri yakınlarının mezarlarını ziyaret etti. 
     Sabah namazının ardından yola çıkan yüzlerce depremzede aile, Serdivan, Erenler, Emirdağ, Emir Sultan, Yorgalar deprem şehitliklerini ziyaret ederek dualar okudu. 
     Mezar başlarında oluşan kalabalıkların, yakınlarının kabrinde temizlik yapıp, çiçekler bıraktığı gözlendi. 
     Emirdağ Şehitliği'ndeki yakınının mezarı başında dua okurken gözyaşı döken Ali Taşkısık, ''Değil 7 bayram, 17 bayram geçse de bu acı dinmez ve küllenmez'' dedi. 
     Depremde kaybettiği eşinin mezarı başında dua eden Hatice Kalıntaş da, halen derin bir acı içinde olduğunu belirterek, ''Bayramlar, artık benim için hüzün dolu ve gözyaşı eksilmeyen günler anlamına geliyor'' diye konuştu. 
     Adapazarı'nda, bayram dolayısıyla deprem şehitleri için mevlit okutulacak. 
     





</TEXT>
</DOC>
