<DOC>
<DOCNO> 131309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sontur06.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, yeni Genel Merkez binası yaptırıyor... 
</HEADLINE>
<TEXT>

     CHP, bir bölümünü 3 Kasım seçimlerinden sonra aldığı toplam 8 bin 700 metrekare genişliğindeki arsasına yeni genel merkez binası yaptırmak için çalışmaları hızlandırdı. Yeni bina için Mayıs ayında temel atılacağı belirtildi. 
     Çevre Sokak'ta bulunan CHP Genel Merkezi'nin yetersiz kalmasından şikayetçi olan parti yönetimi, yeni bir binaya kavuşmak üzere genel seçimlerin hemen ardından harekete geçti. Son dönemde hızla gelişen Söğütözü semtinde 4 bin 300 metrekare genişliğinde bir arsaya sahip olan CHP, seçimlerin hemen ardından aynı yerden 4 bin 400 metrekarelik bir arsa daha satın aldı. 
     Toplam 8 bin 700 metrekarelik alan üzere içinde geniş konferans salonlarının de yer alacağı büyük bir genel merkez binası yapmayı planlayan CHP, bu amaçla yürütülecek çalışmaların koordinasyonu için de bir komisyon oluşturdu. 
     Komisyona başkanlık eden CHP Genel Başkan Yardımcısı Eşref Erdem, önce yapılacak binayla ilgili olarak bir proje yarışması açmayı planladıklarını ancak daha sonra bu fikirden vazgeçtiklerini söyledi. Erdem, şu anda arsanın zemin etüdü çalışmalarının yapıldığını belirtirken, proje için bazı firmalardan öneri alacaklarını söyledi. 
     Gelecek projeleri en kısa sürede değerlendirerek karar vereceklerini kaydeden Eşref Erdem, inşaata Mayıs ayında planlamayı hedeflediklerini belirtti. Erdem, ''CHP'ye yakışan, gereksinimleri karşılayacak, çağdaş, klasik Türk mimarisinin izlerini de taşıyan bir genel merkez binasına kavuşmak istiyoruz'' dedi. 
     Proje kesinleşmeden binanın maliyeti ile ilgili bir rakam verilemeyeceğini ifade eden Eşref Erdem, mümkün olan en kısa sürede inşaatı tamamlamak istediklerini söyledi. 
     





</TEXT>
</DOC>
