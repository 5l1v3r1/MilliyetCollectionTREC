<DOC>
<DOCNO> 119541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/soneko20.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncay Özilhan Acil Eylem Planı bir an evvel uygulanmalı 
</HEADLINE>
<TEXT>

     Türk Sanayicileri ve İşadamları Derneği TÜSİAD Başkanı Tuncay Özilhan, AK Parti'nin Acil Eylem Planı konusunda, siyasi iradeyle birlikte bürokrasinin de daha hızlı çalışıp bunların bir an evvel uygulamaya konulmasının Türkiye'nin önünü açacağını bildirdi. 
     Kadın Girişimciler Derneği'nin KAGİDER basın toplantısının ardından soruları yanıtlayan TÜSİAD Yönetim Kurulu Başkanı Tuncay Özilhan, piyasalardaki gelişmelere ilişkin soru üzerine, ''Çok kredi veriyor dememek lazım. 2000 Mayıs ayına gittiğimiz zaman, aşağı yukarı faizler de bu noktadaydı, enflasyon düşüş trendindeydi. Dolayısıyla ekonomideki büyüme, kapasite kullanım oranları yükseliyordu. İyi bir yapıya geliyordu. Bildiğiniz sebeplerden dolayı tekrar makro ekonomik dengelerde bir bozukluk gördük'' diye konuştu. 
     Seçimlerden sonra tek parti iktidarının, AK Parti ve CHP'nin uzlaşmacı tavırlarının yatırımcıya güven vermeye başladığını anlatan Özilhan, ''Piyasalar da tekrar olması gereken seviyeye geldi. Dolayısıyla bundan sonra da Türkiye bunun nimetlerinden istifade edecektir'' diye konuştu. 
     Bir gazetecinin, ''Doların aşağıya düşmesinden dolayı tedirginlik var'' sözleri üzerine Tuncay Özilhan, tedirgin olmamak gerektiğini, kendi içinde dengeyi bulacağını kaydetti. Büyümek için faizlerin düşmesi gerektiğine dikkat çeken Özilhan, şöyle dedi 
     ''Enflasyon yüzde 35-32-33'lerde bitecek. Dolayısıyla 10 puanlık reel faiz koysanız 43. Faizlerin aşağı gelmesi lazım bu çerçevede. Türkiye'nin büyümeye ihtiyacı var. Büyümek için faizin düşmesi gerekiyor. Dolayısıyla gelmesi gereken seviyeye bu güveni duyduğu için geliyor. Bundan önce o kaotik dönemde, seçime girerken ki dönemde bir güven yoktu. Herkes onu soruyordu Yahu enflasyon düşüyor faizler niye düşmüyor bir ülkede 30 puan reel faiz olur mu Olmaz. Şimdi doğru noktaya doğru geliyor. Uzlaşmacı bir ortamın çıkması, AB ile ilgili güven vermesi, programla ilgili bir güven ortamının oluşması dengeleri getiriyor. Bu dengelerden sonra bir müddet istikrarlı gidecektir diye düşünüyorum.'' 
     
     ACİL EYLEM PLANI 
     Tuncay Özilhan, bir gazetecinin AK Parti'nin Acil Eylem Planı'na ilişkin sorusunu yanıtlarken de, ''Herşeyden önce programa temelde sadık kalacaklarını söylemeleri ve ufak tefek ayarlarla bu programı sürdüreceklerini söylemeleri bizim için bir güvence'' dedi. 
     AB ile ilgili atılmış adımların da Türkiye için bir güvence olduğunu vurgulayan TÜSİAD Başkanı Tuncay Özilhan konuşmasını şöyle sürdürdü 
     ''Ondan sonra söylenenleri zaman içinde göreceğiz. Temennimiz, bunların bir kısmının kaynaklarının kullanılarak yapılması... Yoksa tekrar bir popülist politikaya dönüş olur. Türkiye'de önemli kaynak yaratılabileceğini düşünüyorum. Kamu yönetiminin yeniden yapılandırılmasıyla, tasarruflarla Türkiye büyük bir kaynak yaratabilir. Bunu da büyümeye kullanabilir. Bunları zaman içinde göreceğiz. Bunlar kolay iş değil. Bundan evvelki hükümetler bunları söyledi ve bizim seçimden önce siyasi parti liderlerine vermiş olduğumuz raporlarla bunlar aşağı yukarı örtüşen konular, Türkiye'de her kesimin yapılmasını istediği konular. '' Özilhan, bürokrasiyi de ikna ederek siyasi iradeyle birlikte bürokrasinin de daha hızlı çalışıp bunları bir an evvel uygulamaya koymasının Türkiye'nin önünü açacağını vurguladı. 
     Acil Eylem Planı'nda bazı konuların net olmadığının belirtilerek, ''Bu sizi korkutmuyor mu '' sorusu üzerine TÜSİAD Yönetim Kurulu Başkanı Tuncay Özilhan, bunları duymaları gerektiğini kaydederek, ''Çıkıp bunların nasıl yapılacağını, kaynakların nereden sağlanacağını ve bürokraside bunların nasıl yaptırılacağını hep beraber göreceğiz. Program ortaya konulmuştur. Önümüzdeki dönemde hep beraber takip edeceğiz'' diye konuştu. 
     Türkiye'de popülist politika uygulanmasına, kaynağı bulunmayan yatırımların yapılmasına karşı olduklarını dile getiren Özilhan, şöyle dedi 
     ''Türkiye'nin enflasyonla mücadeleye devam etmesi gerektiğine inanıyoruz. Bütçenin mali kontrolünün elden bırakılmaması gerektiğine inanıyoruz. Bunların savunucusu olacağız ve takip edeceğiz. Bundan önce olduğu gibi TÜSİAD olarak bu görüşlerimizi kamuoyuyla da paylaşacağız'' 
     
     VERGİ AFFI 
     Tuncay Özilhan, Acil Eylem Planı'ndaki vergi affını nasıl değerlendirdiğine yönelik bir soru üzerine de bunların hep birer cümle ile geçtiğini belirterek, ''Yani bunların altının dolması lazım'' dedi. 
     Türkiye'nin bir vergi reformuna ve verginin tabana yayılmasına ihtiyacı bulunduğunu ifade eden Tuncay Özilhan, Türkiye'de herkes tarafından çok geniş olduğu kabul edilen kayıtsız ekonominin kayda alınması gerektiğini söyledi. 
     Tuncay Özilhan, ''Diğer taraftan kayda alınanlara da çok yüksek bir vergi yükü geliyor. Bunun düşürülmesi için muhakkak kayıt dışı ekonominin azaltılması lazım. Bunların hepsini göreceğiz'' diye konuştu. 
     Planda bu konunun bir cümle ile geçtiğini ve cümlede de mutabık olduklarını kaydeden Özilhan, ''Seçim bitti, hükümet bu hafta olur. Herkesin kolları sıvayıp bunları bir an evvel yerine getirmesi lazım'' dedim. 
     Tuncay Özilhan, başbakanla ne zaman görüşeceklerine ilişkin bir soru üzerine ''Hükümet kurulsun, bakanlar belli olsun, programını okusun, güvenoyu alsın, Aralık'ta Ankara'da hem YİK toplantısı yapıp hem de Başbakan ve bakanları ziyaret etmeyi düşünüyoruz'' dedi. 
     





</TEXT>
</DOC>
