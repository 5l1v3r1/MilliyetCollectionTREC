<DOC>
<DOCNO> 149697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sondun12.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeta Jones "modern anneliği" abarttı... 
</HEADLINE>
<TEXT>

     Oscarlı aktris Catherine Zeta-Jones, çocuklarının iyi geçinmesi için varını yoğunu ortaya döktü. Hamile yıldız, yeni doğacak kardeşini kıskanmaması için, binlerce dolara bir uzman tutarak 2.5 yaşındaki minik Dylan'a ders verdirmeye başladı. 
     Internetteki ''peoplenews'' sitesinin haberine göre, küçük Dylan'ın Zeta-Jones'un ''modern annelik'' yöntemlerinden çektiğini hiçbir çocuk çekmedi. 
     Daha önce çocuk psikolojisinden anlamadıkları gerekçesiyle defalarca dadı değiştiren, küçük çocuğu çok sayıda psikolojik teste tabi tutturan Zeta-Jones, bu defa da Dylan'ın kardeşini kıskanmasından korkmaya başladı. 
     Zeta-Jones tarafından tutulan uzman, 5 seans boyunca minik Dylan'a telkinlerde bulunurken, küçük çocuğun hastaneye ilk ziyaretinin çok önemli olduğunu belirtti. Dylan'ın annesini bebeğe sarılırken görmemesi gerektiğini dile getiren çocuk psikolojisi uzmanı, Zeta-Jones'a da oğluna bir armağan alarak bunun kardeşinden geldiğini söylemesini öğütledi. 
     Sinema dünyasının ünlü çifti Michael Douglas ve Catherine Zeta-Jones'un oğlu Dylan, 9 Ağustos 2000'de dünyaya gelmişti. 
     





</TEXT>
</DOC>
