<DOC>
<DOCNO> 103352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/soneko08.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sermaye piyasasaları personeli lisanslanıyor... 
</HEADLINE>
<TEXT>

     Sermaye piyasalarında çalışan personele yetki belgesi verilmesini öngören sınav uygulamasıyla bu alanda artık lisanslı uzmanlar çalışacak. 
     Geçen yıl 11 Ağustos'ta yürürlüğe giren ''Sermaye Piyasasında Faaliyette Bulunanlar için Lisanslama ve Sicil Tutmaya İlişkin Esaslar Hakkında Tebliğ'' uyarınca yapılacak sınavlara katılacak adaylar, girilen sınav türüne göre sermaye piyasası faaliyetleri temel düzey lisansı, takas ve operasyon sorumlusu lisansı, ileri düzey lisansı, türev araçlar lisansı ve değerleme uzmanlığı lisansı alacaklar. 
     Sermaye Piyasası Kurulu SPK tarafından düzenlenen ve ilki 28-29 Eylül tarihlerinde yapılacak sınavda başarılı olacak personele, Türkiye Sermaye Piyasası Aracı Kuruluşları Birliği TSPKAB yetki belgesi verecek. 
     Sermaye piyasası faaliyetleri temel düzey sınavının sadece takas ve operasyon sorumlularında en az lise mezunu olma şartı aranırken, ileri düzey sınavına tabi tutulanların iktisat, işletme, kamu yönetimi, muhasebe, maliye ve hukuk konularında 4 yıllık lisans eğitimi almaları gerekiyor. 
     Sınav tebliğine göre, Eylül ile 2003 yılı Ocak ve Mayıs aylarında yapılacak sınavlarda başarısız olan kişilerin 2 yıllık çalışma hakkı Mayıs'ta yapılacak sınavdan itibaren başlatılacak. 
     2003 yılı Mayıs ayındaki sınav sonrasında yetki belgesi olmayanlar işe alınmayacak, sınavlardan birine girmeyen çalışanlar ise görevlerinden ayrılacaklar. 
     Deneme sınavlarından sermaye piyasası faaliyetleri temel düzey sınavı ve türev araçlar sınavı 28 Eylül Cumartesi, ileri düzey sınavı ile değerleme uzmanlığı sınavı ise 29 Eylül Pazar günü yapılacak. 
     
     ''MANİPÜLASYONA FIRSAT VERMEYEN PERSONEL İSTİYORUZ'' 
     TSPAKB Yönetim Kurulu Başkanı Yusuf Ziya Toprak, konuyla ilgili A.A muhabirine yaptığı açıklamada, deneme mahiyetindeki sınavların çalışanların seviyelerini görebilmelerine ve daha sonraki sınavlara daha iyi hazırlanabilmelerine yardımcı olacağını söyledi. 
     Personelin dönem zarfında açılan bütün sınavlara girme hakkı bulunduğunu belirten Toprak, sınavla ilgili duyuruların ve ayrıntılı bilgilerin SPK'nın internet sitesinde yer aldığını kaydetti. 
     Çalışanların yetki belgesi ile lisanslandırılmasıyla, para piyasalarına göre daha çok risk içeren sermaye piyasalarında yatırımcıların tasarruflarının doğru şekilde yönlendirilmesinde ehil insanların hizmet sunmasını amaçladıklarını vurgulayan Toprak, şöyle devam etti 
     ''Sermayenin tabana yayılması ve ülke kalkınması açısından son derece önemli olan sermaye piyasalarının doğru şekillenmesi, tasarrufların doğru yönlerde uzun vadeli bir bakış açısıyla kümelenmesi, tasarruf sahiplerinin zarara uğramaması ve etik kurallara uygun şekilde bu kişilere tavsiyelerde bulunulması için çalışanların belli ehliyette olmaları gerekiyor. 
     Nasıl ki diğer bazı mesleklerde, örneğin berberlik için yetki belgesi veriliyorsa, bu tür çok daha hayati olan bir konuda hizmet sunmak için elbette ki yeterli olmak lazım. Geç kalınmıştır, ama yapılmıştır. Bir an önce de uygulamasına geçilerek sektöre katkı sağlanması arzulanmaktadır.'' Yusuf Ziya Toprak, manipülasyonun ne kadar zararlı olduğunu bilen ve buna fırsat vermeyen personel yetiştirmek istediklerini vurgulayarak, ''Portföy yöneticisine olmaz birtakım tekliflerde bulunulmasının etik açıdan ne kadar sakıncalı olduğunun bilinmesi ve bu tür davranışlara engel olunması gerekiyor. Biz böyle meslektaşlar olsun istiyoruz'' diye konuştu. 
     





</TEXT>
</DOC>
