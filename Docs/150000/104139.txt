<DOC>
<DOCNO> 104139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/spor/bbas.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorum nerde 
</HEADLINE>
<TEXT>

Dünya Şampiyonası hazırlıklarını ABD’de sürdüren Basketbol Milli Takımı’nda doktor olmaması yüzünden sıkıntı yaşandı. Sakatların tedavisi fizyoterapistlere bırakıldı 
     GÖKHAN TÜRE 

     Mirsad taksiyle 
     A Milli Basketbol Takımımız, Dünya Şampiyonası’na hazırlık amacıyla gittiği ABD’nin Detroit kentine, beraberinde doktor götürmeyince, sakatlar sefil oldu. Tendonundan sakatlığı süren ve durumu kritik olan Mirsad, kafilede doktor olmaması yüzünden hergün tek başına taksiyle hastaneye taşındı. Ufuk ve Kerem gibi İstanbul’dan sakat gelen basketbolculara karşın dev turnuva öncesi kafilede sağlık ekibi olmaması tepkiyle karşılandı. 
     
     Uslu gecikti 
     KAFİLEDE yer alan fizyoterapistler de, oyuncuları iyileştirebilmek amacıyla yoğun bir çaba sarf ettiler. Son olarak Hidayet’in dizindeki sakatlık da sadece fizyoterapistlerin müdahalesiyle iyileştirilmeye çalışıldı. Milli Takım Doktoru Burhan Uslu’nun, ancak bugün gecikmeli olarak Indianapolis’e geleceği öğrenildi. Kafilemizde ayrıca psikolog, basın sözcüsü ve özel güvenlik görevlisinin de bulunmaması hayretle karşılandı. 
     
Milliler Indianapolis’te      A Milli Basketbol Takımımız, dün son kamp çalışmasını yaptığı Detroit’ten ayrılarak, Dünya Şampiyonası’nın yapılacağı Indianapolis’e geçti. Detroit’ten otobüsle altı saat süren yolcululuğun ardından, akşam saatlerinde turnuva boyunca kalacağı otele yerleşti. Millilerimiz, bugünden itibaren çalışmalara günde çift antrenmanla devam edecek. 
     
Hüseyin sevinci      AYDIN Örs, uzun süredir sakatlıkla boğuşan ve Detroit’te yeniden forma giymeye başlayan Hüseyin Beşok’un yükselen performansından memnunluk duyduğunu söyledi. Örs, takım olarak giderek daha iyi uyum yakaladıklarını belirterek, "Hüseyin’in durumu bizim için çok önemli. Indianapolis’teki sıkı çalışma sürecinde eski formuna kavuşacağına inanıyorum" dedi. 
     
12 dev tehditAy-Yıldızlı ekibimiz, yükselen trendi ve Dünya çapını zorlayan yıldız oyuncularıyla, şampiyonanın korkulu rüyası olacak 
     AVRUPA basketbolunun yükselen değeri Türkiye, ilk kez Dünya kantarına çıkacak. Geçtiğimiz yıl ülkemizdeki Avrupa Şampiyonası’nda muhteşem bir performans göstererek Yugoslavya ile final oynayan 12 Dev Adam, Avrupa ikincisi etiketiyle Indianapolis’te rakiplerin korkulu rüyası olmaya çalışacak. 29 Ağustos - 8 Eylül tarihleri arasında 16 ülkenin katılımıyla yapılacak şampiyonada Milliler, B Grubu’nda Porto Riko, Brezilya ve Lübnan ile oynayacak. 
     SON 10 yılda kulüp takımlarının başarılarıyla başlayan yükselişte, NBA patentli Hidayet Türkoğlu, Panathinaikos’la Avrupa şampiyonu olan İbrahim Kutluay, Euroleague’in MVP’si Mirsad Türkcan, Maccabi Tel Avivli Hüseyin Beşok ve bu sezon Detroit Pistons’da forma giyecek Mehmet Okur gibi dünya çapında yıldızlara kavuşan Milli Takım, deneyimli coach Alydın Örs ile Indianapolis’te en az yarı finali hedefliyor. Haydi 12 Dev Adam, Türkiye sizinle yeniden coşmak istiyor 
     
B Grubu      TÜRKİYE 
     COACH Aydın Örs 
     1946’da Ankara’da doğdu. Ankara DSİ ve Şekerspor’da basketbol oynadı. 34 kez A Milli Takım formasını giydi. 1972’de Ankara DSİ’de antrenörlüğe başladı. 1992’de Efes Pilsen’in başına geçti ve beş lig, dört kupa şampiyonluğu yaşadı. 1996’da Koraç Kupası’nı kazandı. 2001’de 12 Dev Adam’ı Avrupa ikinciliğine taşıdı. 
     
     YILDIZI Hidayet Türkoğlu 
     1979’da doğdu. 2.07’lik yıldız Efes Pilsen’in alt yapısında yetişti. 19 yaşında A milli oldu. 2000’de Sacramento Kings tarafından draft edildi. NBA’deki yükselen performansıyla dikkatleri çekti. Çaylaklar Karması’na seçildi. Geçen sezon NBA’de 80 maçta, 10.1 sayı, 4.5 ribaund ve 2 asist ortalamayla oynadı. 
     
     BREZİLYA 
     COACH Helio Rubens Garcia 
     1990’da Dünya Şampiyonası’nda beşinciliği alan Brezilya’yı yine Garcia çalıştırıyordu. Tecrübeli ve basketbolu çok iyi bilen bir antrenör olarak tanınan Garcia, Brezilya’nın son dönemde yıldız yetiştirememesinden şikayetçi. 
     
     YILDIZI Rodney "Nene" Hilario 
     20 yaşında ve 2.07 boyundaki süper yetenek, NBA draft’inde New York Knicks tarafından ilk turda seçildi. Daha sonra takasla Denver Nuggets’a verildi. Nene, geçen sezon 13.2 sayı, 10 ribaund ve 1.7 blok ortalamasıyla görev yaptı. 
     
     PORTO RİKO 
     COACH Julio Torro 
     1992’de Venezuela’yı çalıştırırken, Barcelona Olimpiyatları’nın elemelerinde ABD Dream Team’e karşı takımına final oynattı. Torro, on yıldır görev yaptığı Porto Riko’da yaşı ilerlemiş oyuncuları kadroda tutması nedeniyle eleştiriliyor. 
     
     YILDIZI Jose Ortiz 
     39 yaşında ve 2.10 boyundaki tecrübeli pivot, Amerika Şampiyonası’nda, yaşına rağmen formundan bir şey kaybetmediğini gösteren dev pivot, 20 yıllık kariyerini de 2002 Dünya Şampiyonası ile noktalamak amacında. 
     
     LÜBNAN 
     COACH John Neumann 
     1969’dan 1978’e kadar NBA’de forma giydi, 1979’da İtalya’nın Cantu takımına geçti. 1981’de Avrupa Karması’nın başında coachluk kariyerine başlayan Neumann, daha sonra Belçika ve Yunanistan’da da görev yaptı. 
     
     YILDIZI Faid El Khatib 
     23 yaşındaki El Khatib, beş yıldan bu yana forma giydiği Milli Takım’ın kilit oyuncusu. Asya Karması’nda da defalarca görev yapan El Khatib, ABD’de Alabama Üniversitesi’nden mezun oldu. 
     
A Grubu      YUGOSLAVYA 
     COACH Svetislav Pesic 
     1949’da Yugoslavya’nın Novi Sad kentinde dünyaya geldi. KK Pilot, Partizan, Bosna Sarajevo’da basketbol oynadı. 1987’de coach olduğu Almanya’ya 1993’te Avrupa şampiyonluğunu kazandırdı. Alba Berlin’i de 1995’te Koraç Kupası’nı taşıdı. 2001’de de Yugoslavya ile Avrupa şampiyonluğuna imza attı. 
     
     YILDIZI Predrag Stojakovic 
     2.08 boyunda ve 25 yaşındaki Predrag Stojakovic, PAOK’da forma giydiği 1993’te Yunan Ligi’nin en değerli oyuncusu seçildi. 1998’de Sacramento Kings’e transfer oldu. 1998’de Dünya, 2001’de Avrupa şampiyonu olan Yugoslavya kadrosunda yer aldı. 
     
     İSPANYA 
     COACH Javier Imbroda 
     41 yaşındaki genç coach, Milli Takım düzeyindeki en büyük başarısını, 2001’de ülkemizdeki Avrupa Şampiyonası’nda üçüncülüğü alarak yaptı. Oyuncuları üzerinde önemli bir otoriteye sahip olan Imbroda, Indianapolis’te de zirveyi zorlayacak. 
     
     YILDIZI Pau Gasol 
     22 yaşındaki 2.15’lik Gasol, önce Barcelona’da görev yaptı. Uzun boyuna karşın hareketliliği ve yüksek şut yüzdesiyle dikkati çekti. 2001’de Grizzlies tarafından seçildi ve ilk yılında 82 maçta, 17.6 sayı, 8.9 ribaund, 2.7 asist ve 2 blok ortalaması tutturdu. 
     
     KANADA 
     COACH Jay Triano 
     Oyunculuk kariyeri sırasında 1980’li yıllarda Fenerbahçe formasını da giydi. Kanada’ya Dünya şampiyonaları ve olimpiyat oyunlarında takım kaptanlığı yaptı. 79 kez milli formayı giyen Triano, 2000 Sidney Olimpiyatları’nda yedinciliği elde eden Kanada’nın antrenörüydü. 
     
     YILDIZI Jamaal Magloire 
     Toronto 1978 doğumlu Jamaal Magloire, NBA 2000 draft’inde Charlotte Hornets tarafından ilk turda 19. sırada seçildi. İki sezondur Hornets formasını giyen 2.11 boyunda ve 24 yaşındaki pivot, geçtiğimiz sezon 8.5 sayı, 5.6 ribaund ve 1.0 blok ortalamasıyla oynadı. 
     
     ANGOLA 
     COACH Mario Faria Palma 
     43 yaşındaki Mario Faria Palma, sekiz yıldan bu yana da coachluk yapıyor. Palma, kısa süreli kariyerinde Angola Milli Takımı ile Afrika Kupası’nda birinciliği alarak ülkesinin Afrika basketbolundaki lider özelliğini korumasını sağladı. 
     
     YILDIZI Miguel Lutonda 
     31 yaşında ve 1.86 boyundaki takımın skoreri Miguel Lutonda, Afrika Şampiyonası’nda 15.7 sayı, 2.7 ribaund ortalamasıyla görev yaptı. Kısa boyuna karşın iyi sıçrayan, 47 üçlük yüzdesine sahip Lutonda, Angola’da forma giyiyor. 
     
     



 SPOR 

























</TEXT>
</DOC>
