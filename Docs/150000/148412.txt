<DOC>
<DOCNO> 148412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sonspo28.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Lippi 2006'ya kadar Juventus'ta 
</HEADLINE>
<TEXT>

     İtalya Birinci Futbol Ligi'nde lider durumda bulunan FC Juventus'da, teknik direktör Marcello Lippi'nin sözleşmesinin 30 Haziran 2005 tarihine kadar uzattıldığı açıklandı. 
     Teknik direktörlük kariyerinde en büyük başarılara Juventus ile imza atan 55 yaşındaki Lippi'nin kulübü ile yaptığı yeni anlaşmada kontratını 2005 yılına kadar uzattığı ve 1 yılda opsiyon bulunduğu bildirildi. 
     İtalyan teknik adam, eğer 2006 yılına kadar Juventus'ta kalırsa toplam 10 sezon siyah beyazlıları çalıştırarak, Juventus'ta bir ilke imza atacak. Verilen bilgilerde Lippi'nin sezon başına 1.5 milyon Euro maaş artı özel maçlar için ikramiyeler alacağı ifade edildi. 
     Ligin bitimine 7 hafta kala 2. sıradaki İnter'in 5 puan önünde bulunan Juventus, şampiyonluğun en büyük favorisi olarak görünüyor. Şampiyonlar Ligi'nde de yoluna devam eden Juventus, yarın akşam Barcelona ile karşı karşıya gelirken, kontratını uzatan teknik direktör Lippi'nin moralinin en yüksek seviyede olduğu söyleniyor. 
     Öte yandan Lippi'nin Juventus ile kontratını uzatmasıyla İtalyan Milli Takımı'nda Trapattoni'nin yerini alacağı iddiaları da yalanlanmış oldu. Lippi bu zamana kadar teknik direktörlük kariyerinde 3 şampiyonluk, 1 Şampiyonlar Ligi, 1 Kıtalararası Kupa, 1 Süper Kupa, 1 İtalya Kupası ve 2 İtalyan Süper Kupası kazandı. 
     





</TEXT>
</DOC>
