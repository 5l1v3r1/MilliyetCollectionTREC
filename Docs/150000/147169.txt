<DOC>
<DOCNO> 147169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/spor/ydilmen.html </URL>
<DATE> 2003/04/03/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Rüştü puan alamadı 
</HEADLINE>
<TEXT>

     Biz çıkışta olan bir ülkeyiz. İyi futbol oynayarak bugünlere geldik. Tırnağımızla kazıdık. Ama dün geceki gibi ehli keyif oynayarak değil. Milli Takımımız’ın böyle mücadele etmeye hakkı yok. Maç kaybedilir, bu çok normal. Sonuçta İngiltere’ye yeniliyorsun. Geçmiş maçlardaki oyunumuzu görsek üzülmeyeceğiz. Ama maç 10 gün sürseydi İngiltere’yi yenemezdik. 
     Maç boyunca Alpay - Bülent ikilisi dışında vasatı geçen oyuncu yoktu. Özellikle orta saha oyuncularımız çok pres yediler. En önemli özellikleri olan dar alanda kısa paslaşmayı yapamadılar. İngiltere bizden daha çok galibiyeti istedi. Maça bakışları bizim bakışımızdan daha ciddiydi. Onlar kavga etti, biz kavga etmedik, seyrettik. Ama tabii bunlar olacak. Milli Takım yine de grubun en iyi takımı. 
     İlk yarı sonunda Şenol hoca, Hakan Şükür ile oyuna başlasaydı en azından top İngiltere sahasında daha fazla kalırdı. Orta saha kötü oynarken, iki forvetimiz Nihat ve İlhan top tutan değil, ya rakibi geçen ya da kaptıran oyuncular. Dolayısıyla da maç tenis maçına döndü. Bütün topları İngiltere aldı. 
     Rüştü bir kurtardı, iki kurtardı, üç kurtardı, dört kurtardı hatta golde de ilk vuruşu kurtardı. Ama sonunda çaresiz kaldı. Rüştü puan alamadı. 
     Hakem iyi götürdüğü maçı yanlış bir penaltı kararıyla kötü bitirdi. 
     
     
     


SPOR 




























</TEXT>
</DOC>
