<DOC>
<DOCNO> 137047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/spor/yfbgokce.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
F.Bahçe Çetin’ takım 
</HEADLINE>
<TEXT>

     ATTİLA GÖKÇE 

     Şampiyonluk yarışının kırık bacaklı atleti Fenerbahçe, yine de ısrarla koşusunu sürdürüyor. Gaziantepspor gibi dişli bir takım önünde erken buldukları golle oyunun baştan sona kontrolünü elde tuttular. Savunmada oluşturdukları yeni dörtlü düzenle rakip ortalarına kaleyi kapattılar. Öyle ki, daha önceki maçlarda takım dökülürken günün kahramanı olan kaleci Rüştü, bu defa önündeki dörtlü blokun yarattığı güvenceyle nihayet rahat ve huzur içinde görev yapma olanağını buldu. 
     Oğuz Çetin’in sorumluluğu devraldıktan sonra yaptığı ilk radikal değişiklik - dörtlü savunma - öyle görülüyor ki, Fenerbahçe’de tam anlamıyla oturmuş. Şayet Fatih Akyel’in yaptığı gibi kural dışı davranışlarla takımı eksiltmezseniz rahat edersiniz. Sarı - Lacivertli takımın geç de olsa yakaladığı bu güvence, gelecek için umut veriyor. Orta alanda Tuncay, Johnson, Ceyhun ve Kemal Aslan, oyunun özellikle hücum fonksiyonlarını yerine getirirken başarılıydılar. Nitekim, skoru belirleyen iki gol de bu dörtlünün imzasıyla atıldı. Ancak bu dörtlü, savunma fonksiyonlarını yerine getirmede henüz tam kapasite çalışmıyor. Bildiğimiz Johnson dışında, rakip ataklarını - kontraları - daha başlarken bastırma refleksi Fenerbahçe’de henüz kazanılmamış. O nedenle, Bouazizi’nin başlattığı hücuma yönelik Gaziantep organizasyonlarında Viola da, Souza da gayet rahat Fenerbahçe ceza alanına indiler. Bunlara başka Antepliler de katıldı. Ancak dörtlü savunma orta alandaki arkadaşlarının kaçırdığı rakip hücumculara zamanında basarak, yerleşmeyi hatasız yaparak fırsatı tanımadı. 
     Fenerbahçe’de takım, Oğuz Çetin arayışları ve uygulamalarıyla giderek sosyalleşirken, yardımlaşırken ve birbirlerinden top alıp verirken, yine de eski alışkanlıklarını koruyarak bireysellikte ısrar eden oyuncular, zaman zaman disiplini bozdular. İşte Ceyhun... Pas trafiğinde yer ve rol aldığı zaman oyuna çok yakışıyor. Ancak, depreşen bireyselliğiyle meşin topta kendi mülkiyetini ilan edercesine ısrarla tek başına oynayıp, şut atmaya kalkması zaman ve alan kaybettiriyor. Rakibe savunmada toparlanma fırsatı veriyor. Ceyhun’un da sonradan oyuna giren Yusuf’un da takımda daha çok paslaşıp, topu arkadaşlarıyla paylaşıp yeni düzene ayak uydurmaları gerekir. 
     Günün en başarılı Fenerbahçeli’si Tuncay’dı. Koşmadığı yer, almadığı sorumluluk kalmadı. İşini yaptı, golünü attı, alkışı kaptı. Ona maşallah diyelim. Fenerbahçe’nin ilerideki hücum ikilisi Rebrov ve Vladimir, şimdilik fizik güçleriyle yetiniyorlar. Henüz, bir teknik beceri görmedik. Biraz zaman tanımak gerek. Ancak dünkü maçta Rebrov’u daha katılımcı gördük. Ne var ki, kanatlardan gelen toplara ikisi de pek etkili kafa vuruşu yapamadı. Oğuz Çetin’in bu konuda önlem alması gerek. 
     
     



 SPOR 





























</TEXT>
</DOC>
