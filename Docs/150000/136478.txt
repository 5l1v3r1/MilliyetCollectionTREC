<DOC>
<DOCNO> 136478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/son/sontur10.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "IMF'nin dediğiyle olmaz, KDV'leri indirmeye uğraşıyoruz" 
</HEADLINE>
<TEXT>

     Başbakan Abdullah Gül, ''IMF'nin dediğiyle olmaz. KDV'ler zaten yüksek miktarda, indirmek için uğraşıyoruz''dedi. 
     Başbakan Gül, bayram tatilini geçirdiği İzmir Balçova Termal Tesislerinde 1 saatlik yürüyüşün ardından, yağmur altında basın mensuplarının sorularını yanıtladı. Bir gazetecinin, ''İzmir'i beğendiniz mi'' sorusuna Gül, ''Ben İzmir'i bilirim, İzmir'de okudum. Asansörün üst tarafındaki Kemalpaşa İlkokulu'nda bir süre okudum'' dedi. 
     Gül, 1938 yılında, annesinin babası olan dedesinin öğretmen olarak İzmir'e tayininin çıktığını kaydetti. Dedesinin İzmir ile köylerinde yaptırdığı ve açtığı okullar bulunduğunu, daha sonra Kayseri'ye döndüklerini, ancak İzmir'le bağlarının kopmadığını belirten Gül, İzmir'in yatırımlarıyla ilgili bir soruya da şu yanıtı verdi 
     ''İzmir'de gördünüz, Bayındırlık Bakanlığımız çok olağanüstü işler yaptı. Sayın Valimiz de burada işte. Olağanüstü işler yapılıyor. Tabii ki bütün Türkiye payını alacaktır. İzmir, Türkiye'nin en büyük, en şirin illerinden biri olduğu için, şüphesiz ki hiçbir zaman ihmal edilmeyecektir. Son yıllarda göreceli olarak biraz ihmal edilmiştir. Ama şimdi bakıyorum. Büyük yatırımlar yapılmış, İl Özel İdaresi de çok büyük yatırımlar yapmış. Şimdi yeni bir hamle başlıyor.'' Bir gazetecinin, ''IMF heyeti, Türkiye'nin 2003 yılı bütçesi hazırlanırken akaryakıt ürünlerine zam yapılmasını ve KDV'nin yükseltilmesini istedi'' şeklindeki sözleri üzerine Başbakan Gül, şöyle dedi 
     ''IMF'nın dediğiyle olmaz. KDV'ler zaten yüksek miktarda ve indirmek için uğraşıyoruz. Ama benzine, mazota yapılan zamların sebebini biliyorsunuz. Eğer dışarıdan alıyorsanız petrolü... Tamamen bu krizden dolayı petrol çok yükseldi. Onu ya vergilerle ödeyeceğiz veya kim kullanıyorsa ona yansıtacağız. Biz tam yansıtmıyoruz. Yine hükümet tam yansıtmıyor. Zaten çok önceden gelen sistem var. Ama göreceksiniz, önümüzdeki aylarda özellikle köylünün mazot kullanımı çok önemli olduğu için fiyatlarda önemli ayarlamalar olacak.'' Başbakan Gül, bir gazetecinin ''Yürüyüşlerle yavaş yavaş forma giriyorsunuz. Ne zaman koşacaksınız'' sorusuna da ''Hükümeti kurduğumuz günden beri gece gündüz koşuyoruz. Burada Ankara'dan gelen arkadaşlarınız var, onlar da biliyor'' dedi. Başbakan'ın 1 saat süren ormandaki yürüyüşünün ardından, Antalya'ya atanan İzmir Valisi Alaaddin Yüksel, İzmir Valiliği İl Özel İdaresi'ne ait Termal Tesisler ile bir gruba kiralanan Prenses Otel'i Gül'e gezdirdi. 
     Gül'ün yürüyüşüne eşlik eden küçük oğlu Mehmet Emre daha sonra geri döndü ve büyük oğlu Ahmet, babasıyla yürüyüşü tamamladı. 
     





</TEXT>
</DOC>
