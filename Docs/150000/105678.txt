<DOC>
<DOCNO> 105678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sondun15.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Berliner Zeitung "Radikal dincilere karşı operasyon planlanıyor" 
</HEADLINE>
<TEXT>

     Alman güvenlik birimlerinin, ülkede yaşayan radikal dincilere karşı geniş çaplı bir operasyon hazırlığı içinde olduğu bildirildi. 
     Almanya'nın başkenti Berlin'de yayınlanan Berliner Zeitung adlı gazetenin, güvenlik çevrelerine dayanarak verdiği haberde, gelecek günlerde radikal dincilere karşı büyük bir operasyon yapılacağı belirtildi. 
     Haberde, Almanya'da geçen sonbahara kadar radikal dinci terör örgütü üyesi yüzlerce kişinin yaşadığı, ancak bu kişilerin çoğunun ülkeyi terk ettiği kaydedildi. 
     Haberde ayrıca, Eylül ayı başında yürürlüğe giren yeni bir yasa çerçevesinde yurtdışında faaliyet gösteren örgüt üyelerinin de Almanya'da izlenebildiği hatırlatıldı. 
     Federal İçişleri Bakanı Otto Schily ise Alman 2. televizyon kanalı ZDF'de yayınlanan ''Morgenmagazin'' Sabah magazini adlı programda yaptığı konuşmada, gazetelerin bu tür haberler yayınlamalarını ''sorumsuzluk örneği'' olarak nitelendirdi. 
     Schily, ''Soruşturmaların engellenmemesi yönünde basının da sorumluluğu vardır ve bu sorumluluğu yerine getirmelidir'' dedi. 
     





</TEXT>
</DOC>
