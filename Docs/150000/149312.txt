<DOC>
<DOCNO> 149312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sondun18.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fischer 2004'te 'Avrupa Dışişleri Bakanı' 
</HEADLINE>
<TEXT>

     Almanya Dışişleri Bakanı Joschka Fischer'in, 2004 yılında ilk ''Avrupa Dışişleri Bakanı'' olabileceği bildirildi. 
     Der Spiegel dergisinin haberine göre, AB Komisyonu tarafından Başbakan Gerhard Schröder'e iletilen bir mektupta, Birlik 90 Yeşiller Partisi'nden koalisyon ortağı Fischer'in, Avrupa Dışişleri Bakanı olmak istemesi durumunda 2004 yılının Haziran ayından itibaren aday olması gerektiği belirtildi. 
     AB Komisyonu'nun Salı günü Fransa'nın Strasbourg kentinde yaptığı toplantıda, yeni komisyonun oluşturulması sırasında ilk Avrupa Dışişleri Bakanı'nın da belirlenmesi yönündeki görüşün ağırlık kazandığı kaydedildi. 
     Komisyon üyelerinin çoğunun, Fischer'in, tecrübelerinden dolayı, geniş yetkilerle donatılacak bu görev için uygun bir aday olduğuna inandığına işaret edilen haberde, bir komisyon üyesininse çeşitli ülkelerin dışişleri bakanlarının bu kadar güçlü bir Avrupa Dışişleri Bakanı'nı istemeyeceklerini savunduğu bildirildi. 
     İtalyan Romano Prodi başkanlığındaki AB Komisyonu'nun görev süresi, 1 Kasım 2004 tarihinde sona eriyor. Fischer, daha önce yaptığı açıklamalarda, böyle bir görevi üstlenmek isteyebileceğini söylemişti. 
     





</TEXT>
</DOC>
