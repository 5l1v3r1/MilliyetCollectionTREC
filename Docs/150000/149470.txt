<DOC>
<DOCNO> 149470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/spor/bnba.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hido var, Okur yok 
</HEADLINE>
<TEXT>

Sacramento Kings’in Denver’ı yendiği maçta Hidayet 9 sayı atarken, Mehmet ise New Orleans karşısında 6 şutun ancak birini sayıya çevirebildi 
     NBA’DE Merkez Grubu lideri Detroit Pistons’ın deplasmanda New Orleans’a 93 - 89 yenildiği maçta yine ilk beşte forma giyen Mehmet Okur beş sayı atarken, dokuz ribaundla takımın en fazla ribaund alan ismi oldu. Toplam 33 dakika sahada kaldığı bu maçta altı şuttan sadece birinde isabet bulabilen Okur, buna karşılık ikisi hücumda dokuz ribaund alırken, üç asist, bir de blok yaptı. 
     PASİFİK Grubu’nda Play - Off turuna lider olarak katılmayı garantileyen Sacramento Kings’te ise Hidayet, takımının Denver Nuggets’ı sahasında 105 - 103 yendiği maçta dokuz sayı kaydetti. 20 dakika sahada kalan Hidayet, dört ribaund aldı, bir asist, bir de blok yaptı. Kings’e bitime bir saniye kala attığı basketle galibiyeti getiren Webber ise 29 sayı, 10 ribaundla oynadı. 
     
Diğer sonuçlar Atlanta - Cleveland 100 - 89 Minnesota - LA Clippers 106 - 90 Miami - Washington 87 - 91 New York - Philadelphia 108 - 103 Toronto - Milwaukee 103 - 105 Chicago - New Jersey 95 - 86 Indiana - Orlando 86 - 98 San Antonio - Seattle 94 - 86 Memphis - Portland 96 - 93 Utah - Dallas 95 - 92 Phoenix - Golden State 117 - 101      
Jordan’a tören      NBA’İN efsanevi yıldızı Michael Jordan’ın forma giydiği Washington Wizards, deplasmanda Miami Heat’i 91 - 87 yenmesine rağmen Play - Off’a kalamadı. Kariyerini noktaladıktan sonra iki kez geri döndüğü NBA’e, 16 Nisan’da Philadelphia’daki normal sezonun son maçıyla bir kez daha veda edecek olan Jordan için, Miami’de bir tören düzenlendi. Yarısı Bulls, diğer yarısı Wizards renklerini taşıyan Jordan forması, törenle salona asıldı. Böylece Miami Heat’in tarihinde ilk kez bir forma "emekli" edildi. 
     


SPOR 





























</TEXT>
</DOC>
