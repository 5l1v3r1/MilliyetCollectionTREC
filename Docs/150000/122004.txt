<DOC>
<DOCNO> 122004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/sontur19.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Melih Cevdet Anday toprağa verildi... 
</HEADLINE>
<TEXT>

     Tedavi gördüğü hastanede önceki gün vefat eden Türk edebiyat dünyasının önde gelen isimlerinden Melih Cevdet Anday'ın cenazesi, Şişli Camii'nde öğleyin kılınan cenaze namazının ardından Büyükada Mezarlığı'nda toprağa verildi. 
     Şişli Camii'ndeki cenaze törenine, Anday'ın eşi Suna Anday, oğlu ve gelini İdris-Cristina Anday, CHP Genel Başkanı Deniz Baykal, DİSK Genel Başkanı Süleyman Çelebi, TGS Başkanı Şükran Soner, Cumhuriyet Gazetesi Yayın Kurulu Başkanı İlhan Selçuk, Altan Öymen, Prof. Dr. Erdal İnönü, sanatçılar Uğur Yücel, Hadi Çaman ve Erdal Özyağcılar ile dostları ve yakınları katıldı. 
     
     ''EDEBİYAT DÜNYAMIZIN ÇOK SEÇKİN BİR İSMİNİ KAYBETTİK' 
     Burada gazetecilerin sorularını yanıtlayan Baykal, Anday'ın kaybı nedeniyle büyük üzüntü içinde olduklarını belirterek, şunları söyledi 
     ''Edebiyatımızın, kültür ve sanat dünyamızın çok seçkin ve önemli bir ismini kaybettik. Melih Cevdet Anday, son dönem Türk kültür yaşamının, şiir ve edebiyatının uluslararası düzeye açılım çabalarına öncülük yapmış çok özgün ve seçkin bir kültür ve sanat adamıdır.'' Baykal ayrıca, Anday'ın sürekli şiirlerini yenileyen ve bu arayışını sonuna kadar devam ettiren bir kişi olduğunu da söyledi. 
     Suna Anday da, eşinin konuşmayı çok sevdiğini belirterek, hastanede kendisine en çok konuşmayı özlediğini söylediğini kaydetti. 
     Prof. Dr. Erdal İnönü de, Anday'ın ölümümün ülke ve edebiyat için büyük bir kayıp olduğunu belirterek, kültür yaşamına katkılarının önemini vurguladı. 
     Cenaze törenine aralarında Devlet Bakanı ve Başbakan Yardımcısı Mehmet Ali Şahin'in de bulunduğu çok sayıda kişi tarafından çelenk gönderildi. 
     Melih Cevdet Anday'ın cenazesi, cami çıkışında alkışlarla uğurlandı. 
     





</TEXT>
</DOC>
