<DOC>
<DOCNO> 117345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sondun10.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD kongre seçimlerinde Bush'un büyük zaferi... 
</HEADLINE>
<TEXT>

     ABD kongre seçimlerinde Başkan George Bush'un mensubu olduğu Cumhuriyetçi Parti, hem Temsilciler Meclisi'nde, hem de Senato'da çoğunluğu ele geçirerek kontrolü eline aldı. 
     Senato'da Missouri eyaletinde Demokrat Partili Jean Carnahan'ı yenen Cumhuriyetçi Partili Jim Talent ile birlikte, 100 sandalyeli Senato'da Bush'un partisi şu ana kadar 50 sandalyeyi ele geçirdi. Bir bağımsız senatörün bulunduğu Senato'da, Demokrat Parti'nin kontrolü ele geçirme şansı kalmadı. 
     Senato'da sonuçları belli olmayan Minnesota, Louisiana ve South Dakota eyaletleri kaldı. ABD Senatosu'nda bir kararın alınabilmesi için Cumhuriyetçi Parti'ye 50 oy yetiyor. Senato Başkanı sıfatını da taşıyan ABD Başkan Yardımcısı Dick Cheney, Kongre'de iki parti arasında eşitlik olduğu zaman sonucu belirleyecek oyu kullanıyor. 
     Cumhuriyetçi Parti, 435 sandalyeli Temsilciler Meclisi'nde de mutlak çoğunluk için gereken 218'i aştı ve şu ana kadarki sonuçlara göre 225'i garantiledi. 
     Temsilciler Meclisi ve Senato'da çoğunluğu elinde bulunduran parti, bütün kongre komitelerinin kontrolünü de elinde bulunduruyor. 
     ABD Başkanı Bush'un, karısı Laura ile birlikte yerel saatle geceyarısına kadar seçimi takip ettikten sonra, hem Temsilciler Meclisi, hem de Senato'da partisinin zafer kazandığını öğrenmeden uyumaya gittiği belirtildi. 
     Bush, ABD'de iktidar partisinin ara seçim döneminde gelen kongre seçimlerinde kaybetmesi geleneğini de kırdı. ABD Başkanı, 11 Eylül saldırılarından sonraki performansıyla, halk arasındaki popülerlik oranını yüzde 60'ların üzerinde tutmayı başarmıştı. 
     Kazandığı bu zaferin ardından Beyaz Saray'ın, önemli gördüğü kararları, kongrede muhalefetle karşılaşmadan kabul ettirmesi bekleniyor. 
     





</TEXT>
</DOC>
