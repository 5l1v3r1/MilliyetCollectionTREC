<DOC>
<DOCNO> 128067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sondun15.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
UNICEF'in 2004 kaygıları AIDS, savaşlar, çoçcuk sömürüsü... 
</HEADLINE>
<TEXT>

     BM Çocuk Fonu UNICEF , 2004 yılına ilişkin başlıca kaygılarını AIDS, savaşlar, çocuk sömürüsü, ortalama ömür ve eğitim alanındaki yatırım eksiklikleri olarak açıkladı. 
     UNICEF Genel Direktörü Carol Bellamy, yeni yıl dolayısıyla yayımladığı bildiride, ''Kıyıda köşede kalmış her sorun 100 milyonlarca çocuk için yürek parçalayıcı bir durum arz etmektedir. Tüm bu sorunlar, 2004 yılında çocuklar yararına daha fazla şeyler yapmanın zorunluluğunu göstermektedir'' dedi. 
     Bildiride, yeni AIDS vakalarının yarısının 25 yaşın altındakilerde görüldüğü, 11 milyonu Afrika'nın sahra altı bölgesinden olmak üzere 14 milyon çocuğun anne ve babasını bu hastalık yüzünden kaybettiği, öksüz ve yetimlerin sayısının 2010 yılında 20 milyona ulaşmasının tahmin edildiğine dikkat çekildi. 
     Dünyadaki silahlı çatışmalarda son 10 yılda 2 milyondan fazla çocuğun hayatını kaybettiği, yaklaşık 6 milyonunun da ağır yaralandığı veya sakat kaldığı vurgulanarak, 30'dan fazla ülkede, ''aralarında 8 yaşında olanların da bulunduğu 300 binden fazla çocuk askerin savaştığı''nın altı çizildi. 
     Çocuk sömürüsünün de önemli bir sorun olduğu belirtilen bildiride, dünyada yaklaşık 246 milyon çocuğun çalıştığı, 171 milyonunun ise tehlikeli şartlarda çalıştığına dikkat çekildi. 
     Örgütün bildirisinde, dünyada yaklaşık 11 milyon çocuğun da 5 yaşına ulaşmadan öldüğü vurgulandı. 
     Bildiride ayrıca, gelişmiş ve gelişmekte olan ülkelerin hükümetlerinin, çocuklara yatırımın önemini özellikle de eğitim alanındaki yatırımların önemini yeterince kavrayamamış oldukları saptamasında bulunuldu. 
     
</TEXT>
</DOC>
