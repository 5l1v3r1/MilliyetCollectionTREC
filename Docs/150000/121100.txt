<DOC>
<DOCNO> 121100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sondun18.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail uçağını kaçıran sanık "İfadem baskı altında alındı" 
</HEADLINE>
<TEXT>

     İsrail yolcu uçağını kaçırma girişimi nedeniyle İstanbul'da tutuklu bulunan İsrailli Tevfik Fukra, hakkındaki suçlamaları reddetti. 
     İsrail'de yayınlanan Haaretz gazetesinin internet sitesindeki haberine göre, Fukra kendisini ziyaret eden avukatı Riyad El Enis aracılığıyla gazetenin yazılı sorularını cevapladı. 
     Fukra, bu demecinde, ''uçak kaçırma ya da uçağı İsrail'de bir binaya çarptırma niyetinde olmadığını'' savunarak, Türkiye'deki sorgulamasında baskı altında ifade verdiğini iddia etti. 
     Uçağa binmeden önce Ben Gurion Havaalanı'nda, Arap kökenli olduğu için sorgulandığını ve sıkı bir kontrolden geçirildiğini, bu nedenle uçağa bindiğinde sinirli olduğunu anlatan Fukra, ilk kez uçtuğunu da söyledi. Fukra, uçak inişe geçerken yerinden kalktığı için hostesin kendisine bağırdığını, karşılık verdiğini, bunun üzerine güvenlik görevlilerinin üzerine saldırdıklarını ve yere yatırıldığını anlatarak olayla ilgili olarak fazla bir şey hatırlamadığını belirtti. 
     Fukra, uçağa çakıyı nasıl soktuğuna ilişkin olarak da, sadece çakının yanında olduğunu belirtmekle yetindi ve uçuş görevlisiyle tartışırken elinde çakı olup olmadığı sorusuna da hatırlamadığı cevabını verdi. 
     Tevfik Fukra, ''Türkiye'de sorgulaması sırasında ifadesini baskı altında verdiğini, bu nedenle sorguda duymak istenilenleri anlattığını'' iddia etti. 
     İsrail'e iade edilmek ve o ülkede yargılanmak istediğini söyleyen Fukra, hiçbir siyasi hareketin üyesi olmadığını belirtti. 
     Tefvik Fukra, 17 Kasım'da, İsrail Havayolları El Al'a ait Tel Aviv-İstanbul seferi yapan Boeing 757 tipi yolcu uçağını kaçırma girişiminde bulunduğu iddiasıyla uçaktaki İsrail güvenlik görevlilerince yakalanmıştı. İstanbul'da gözaltına alınan Fukra, sorgusunun ardından çıkarıldığı Bakırköy Nöbetçi 2. Sulh Ceza Mahkemesi'nde ''uçak kaçırmaya teşebbüs'' suçundan tutuklanarak Metris Cezaevi'ne gönderilmişti. 
     İsrail hükümeti, olayın ''terör eylemi olduğunu'' açıklamıştı. 
     





</TEXT>
</DOC>
