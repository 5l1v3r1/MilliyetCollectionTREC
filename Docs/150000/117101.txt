<DOC>
<DOCNO> 117101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/yasam/yas04.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trenler hoş ama içi boş’ geliyor .. 
</HEADLINE>
<TEXT>

TCDD’nin belalısı bazı canavarlar’, her yıl binlerce cam kırıyor, raf çalıyor, soygun yapıyor, hatta tren deviriyor 
     ŞÜKRAN ÖZÇAKMAK İstanbul 

     Devlet Demir Yolları İşmetmesi’nin trenlerine yolcular büyük zararlar veriyor. Trende alüminyum raflar, borular ve florasan lambalar çalınıyor, tutamaklar kesiliyor, koltuklar parçalanıyor. Yetmiyor bir de dışardan taşlanıyor. 
     İşletme her yıl vatandaşın verdiği zararı karşılamak için milyarlarca lira harcarken, tren seferleri aksıyor, bakımlar yapılamıyor. Yalnızca Sirkeci - Halkalı hattında banliyö trenlerinde bu yılın ilk sekiz ayında bin 354 adet, Haydarpaşa - Gebze hattında da bin 580 adet cam kırıldı. 
     
     Kaçaklar taşlıyor 
     Yetkililer, çocukların yanı sıra yetişkinlerin de camları taşladığını belirtirken, bunun nedenini de şöyle açıkladı 
     "Uzun yıllar yatırım yapılmadığı için demir yollarını şehirden ayıran duvarlar yer yer çökmüş durumda. Tüp geçit projesi nedeniyle yatırımlar durduruldu, ödenek olmadığından duvarların onarımı mümkün olmuyor. Bu nedenle de vatandaş trene kaçak yollardan biniyor. Güvenlik görevlileri vatandaşa müdahale edip onları trene almadığında da treni taşlıyorlar." 
     
     Tutacaklar kesiliyor 
     Vatandaş sadece cam kırmakla kalmadı. Demiryolları istatistiklerine göre, bu yılın ilk 8 ayında Sirkeci - Halkalı hattında yalnız 4 bin 252 florosan lamba ve globu çalınmış veya kırılmış, 241 koltuk parçalanmış, 225 alüminyum sport, 22 alüminyum boru, bin 905 tutacak kesilmek suretiyle parçalanmış durumda. 
     Şehirlerarası seferlerin de yapıldığı Haydarpaşa Vagon Bakım Atölyesi’nde son bir ayda vatandaşlar tarafından kırılan 26 cam yenilendi. Özellikle pahalı olan makinist bölümünün çamlarının kırıldığına dikkat çekilirken, sadece 26 camın maliyetinin 1 milyar lira olduğu belirtildi. 
     
     Atölyede hırsızlık 
     Haydarpaşa’ya gelen trenlerin bakımını yapan atölyede bu yılın ilk 8 ayında 1200 alüminyum raf ve alüminyum korniş çalındı. Yetkililer, son zamanlarda, özellikle Güney Ekspresi’nde bavul koymak için kullanılan alüminyum rafların çalındığına dikkati çekti. En büyük soygun da, 28 Temmuz 2002’de Güney Ekspresi’nde gerçekleşti. Tren hareket halindeyken, iki ayrı vagondan maliyeti 750 milyon lira olan toplam 80 raf çalındı. 
     



 YAŞAM 



















</TEXT>
</DOC>
