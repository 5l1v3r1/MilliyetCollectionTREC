<DOC>
<DOCNO> 125893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sonspo14.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
''Sporda şiddet ve fanatizm'' semineri İstanbul'da başladı... 
</HEADLINE>
<TEXT>

     Türkiye Milli Olimpiyat Komitesi TMOK , Futbol Federasyonu, Uluslararası Spor Araştırmaları Merkezi CIES ve Galatasaray Üniversitesi'nin işbirliğiyle düzenlenen ''Sporda Şiddet ve Fanatizm'' konulu seminer, İstanbul'da başladı. 
     Ataköy Olimpiyatevi'nde 2 gün sürecek seminere, TMOK Başkanı Sinan Erdem, Galatasaray Üniversitesi Rektörü Prof.Dr.Erdoğan Teziç, Futbol Federasyonu Başkanvekili Orhan Saka, CIES Müdürü Denis Oswald ve dinleyiciler katıldı. 
     Seminerin açılış konuşmasını yapan TMOK Başkanı Sinan Erdem, Türkiye'nin genç bir nüfusa sahip olduğunu ve spor sahalarında şiddetin yaşandığını belirterek, ''Fanatizm ve şiddetin bilimsel olarak işlenmesi gerektiği kanaatindeyim'' dedi. 
     Prof.Dr.Erdoğan Teziç ise, spor hukuku alanında öğrenim süreci başlatmayı düşündüklerini açıkladı. 
     Futbolda şiddetin tüm ülkelerde yaygın bir tablo ortaya çıkardığını vurgulayan Prof.Dr.Teziç, kulüp yöneticilerinde bazı nitelikler aranıp aranmaması konusundaki soruların gündeme gelmesi gerekliliğine dikkati çekti. 
     Futbolun tüm bireylerinin spor etiğine uygun davranması gerektiğini kaydeden Prof.Dr.Teziç, hakemlerin adil olması, sporcuların seyircileri tahrik etmemesi, taraftarların da şiddetten kaçınması gerektiğini dile getirdi. 
     
     SAKA ''CEZALARIN ARTTIRILMASI TALEBİNDE BULUNACAĞIZ'' 

     Futbol Federasyonu Başkanvekili Orhan Saka ise, federasyon olarak yasal olarak belirlenen cezaların yeterli olmadığını belirterek, ''Cezaların artırılması talebinde bulunacağız'' dedi. 
     UEFA'nın, statlarda çıkan olaylar sonunda çok yüksek düzeyde cezalar verdiğini belirten Saka, ''Türkiye'de ise biz ancak, yeni yapılan düzenlemeye rağmen 2.5 milyar lira para cezası verebiliyoruz. UEFA'nın verdiği büyük cezalar caydırıcı oluyor. Seyirciler Avrupa kupası maçlarında olay çıkartmıyor. Ancak lig maçlarında bu olaylar olabiliyor. En kısa sürede bu cezaların yükseltilmesini talep edeceğiz'' diye konuştu. 
     
     ''MAÇ NASIL BAŞLADIYSA, ÖYLE BİTSİN'' KAMPANYASI 

     Saka, geçen sezon ''Futbolda şiddete hayır'' konulu kampanya yürüttüklerini hatırlatarak, bu sezon ise ''Maç nasıl başladıysa, öyle bitsin'' sloganını yerleştirmeye çalışacaklarını ve bu konuda kampanya düzenleyeceklerini sözlerine ekledi. 
     Toplantıda ayrıca CIES Müdürü Oswald, sporda şiddetin bilimsel olarak nelere dayandığı ve bu konudaki önlemleri içeren bir sunum yaptı. 
     Bugün öğleden sonra devam edilecek seminer, yarın sabah yapılacak sunumlarla sona erecek. 
     





</TEXT>
</DOC>
