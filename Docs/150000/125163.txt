<DOC>
<DOCNO> 125163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sondun16.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan hükümet sözcüsünden Yakış'ın sözlerine yorum... 
</HEADLINE>
<TEXT>

     Yunanistan Hükümet Sözcüsü Hristos Protopapas, ''İlk kez bir Türk yetkilinin Kıbrıs'ta işgal güçlerinden söz etmesinin önemli olduğunu'' söyledi. 
     Protopapas, basın toplantısında, Dışişleri Bakanı Yaşar Yakış'ın, Türk Silahlı Kuvvetleri'nin AB'nin topraklarından bir kısmını işgal etmiş gibi gösterilmeye çalışılması tehlikesi bulunduğuna dikkat çeken açıklamasına ilişkin soruları yanıtladı. 
     Protopapas, ''İlk kez bir Türk yetkili Kıbrıs'taki işgal güçlerinden bahsediyor. Bu önemlidir. Türkiye'nin bu konu üzerinde düşünmesi ve değerlendirmesi gerektiği kanısındayım'' dedi. 
     Kıbrıs'a ilişkin olarak özellikle hassas bir dönem yaşandığını da belirten Protopapas, Kıbrıs sorununun çözümünün bölgeye barış, istikrar ve işbirliği havası getireceğini kaydetti. 
     Başbakan Kostas Simitis başkanlığında bugün toplanan Bakanlar Kurulu'nun Kıbrıs konusunu ele aldığını açıklayan Protopapas, Simitis'in toplantıda, Rum Kesimi'nin şartsız üyeliğe kabulü ve Kopenhag zirvesi sonuçlarından sonra rehavete kapılmadan Kıbrıs sorununun çözümüne odaklanılması gerektiğini vurguladığını söyledi. 
     Protopapas, ''Başbakan Simitis, Kıbrıs Cumhuriyeti'nin Rum Kesimi şartsız üyeliğinden yararlanarak, yapıcı ve iyi niyetli bir şekilde AB üyelerinin ve uluslararası toplumun çözüm önerilerinin benimsenmesi gerektiğini söyledi'' dedi. 
     Türkiye'nin Kıbrıs sorununun çözümü konusunda açık bir biçimde işbirliği yapmadığını da öne süren Protopapas, ''Bölgede barış ve istikrar istiyorsak çözüm için çalışmalıyız'' diye konuştu. 
     





</TEXT>
</DOC>
