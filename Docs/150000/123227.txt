<DOC>
<DOCNO> 123227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/ekonomi/eko08.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İdaş, 2003 baharında evliliğe hazırlanıyor 
</HEADLINE>
<TEXT>

Bir Fransız mobilya şirketiyle ortaklık görüşmeleri yürüten İdaş, ilkbaharda bu şirketle ortak olup ihracat pazarlarını genişletmeyi planlıyor 
     EBRU SUNGUR 

     Türkiye yaylı yatak pazarının dörtte birini elinde tutan İdaş, krizde iç pazarın daralmasıyla yöneldiği ihracatı daha da artırmak için yabancılarla evlilik hazırlığında. İdaş Genel Müdürü Mustafa İşeri, tanınmış bir Fransız mobilya markasıyla evlilik görüşmeleri yaptıklarını belirtirken, "İdaş’ın yüzde 30’a kadar olan hissesini bu şirkete satabiliriz. Konunun 2003’ün ilk çeyreğinde netleşmesini planlıyoruz" dedi. 
     İşeri’nin verdiği bilgilere göre, evlilik gerçekleşirse İdaş özellikle mobilya alanında yatırıma gidecek ve Fransız şirketin markasıyla ürettiği ürünleri hem iç hem de dış pazara sunacak. Yılın ilk dokuz ayı itibariyle yüzde 5.5 düzeyinde olan ihracatın toplam satışlara oranını 2005’te yüzde 25’e çıkartmayı planladıklarını belirten İşeri, şunları söyledi 
     "İdaş halen Belçika, Almanya, İsrail, Yunanistan ve Azerbaycan’a ihracat gerçekleştiriyor. Bu yılı 1.2 milyon dolarlık ihracatla kapayıp, 2003’te bu rakamı 2.5 milyon dolara yükseltmeyi planlıyoruz. Eğer Batı Avrupa’da tanınan ve yaygın pazarı olan bu Fransız şirketiyle ortaklık gerçekleşirse ihracatın toplam satışlara oranı yüzde 50’ye kadar yükselebilir." 
     
     Bayilik talepleri arttı 
     İdaş ürünlerinin 80 kadarı münhasır bayi olmak üzere 2 bin satış noktasında tüketiciye sunulduğunu kaydeden İşeri, krizin etkilerini de şöyle değerlendirdi 
     "Kriz nedeniyle İdaş tarihinde ilk defa geçen yıl zarar etti. Ancak temmuzdan beri belirgin bir düzelme hissediyoruz. Hem satışlarımızda, hem de bayilik taleplerinde artış var. Ancak sektörde asıl hareketliliğin 2003 Mart ayından sonra başlamasını bekliyoruz." 
     
     
     



 EKONOMİ 
















</TEXT>
</DOC>
