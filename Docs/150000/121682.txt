<DOC>
<DOCNO> 121682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sontur30.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ağar DYP İl Merkezi'ni ziyaret etti... 
</HEADLINE>
<TEXT>

     DYP Elazığ Milletvekili Mehmet Ağar, ''DYP, bu noktalara gelecek bir parti değildir. Meselenin özü yönetim noktalarında olan zafiyettir'' dedi. 
     DYP İstanbul İl Merkezi'ni ziyaret eden Ağar, ''Başbakan Ağar'', ''Ağar nerede, biz oradayız'' sloganlarıyla karşılandı. 
     Ağar, burada düzenlediği basın toplantısında, Anadolu turundan geldiğini belirterek, ''Önümüzde çok güzel günlerin geleceğini müjdeleyebilirim. Çok güzel bir Anadolu havasıyla geldim'' diye konuştu. 
     DYP'nin zor günler geçirdiğini ifade eden Ağar, sözlerini şöyle sürdürdü 
     ''Biz zaten zor günler olduğu için buradayız. Bu partinin gücünün hiçbir zaman yüzde 9.5'lar olabilmesi mümkün değil. Bu parti iktidarın bütün ağırlığını taşımıştır. Nerede imar edilmiş yer, milletin ekmek yediği işyerleri varsa, hepsinin arkasında DP'den başlayan, AP ile süregelen ve bugün DYP olan partinin izleri vardır. Bu dava çökecek bir dava değildir. Bu parti, bu noktalara gelecek bir parti değildir. Meselenin özü yönetim noktalarında olan zafiyettir.'' DYP'nin, sağ oyların yüzde 70'inin temel potansiyeline sahip parti olduğunu savunan Ağar, ''Millet, aslı varken taklitlerine yönelmiştir. Öyle lafla merkez sağın sahibi falan olunamaz. Bu bir siyasi tecrübedir'' diye konuştu. 
     
     ''KİMSE KONGREYE İPOTEK KOYMA HEVESİNDE OLMAMALI'' 
     ''Milletin sözlerine kulak verilmesi ve bundan sonra DYP'nin çizgisinin de bu yönde olması''nın önemine işaret eden Ağar, sözlerini şöyle tamamladı 
     ''Büyük kongremiz gelmektedir. Hiç kimse, büyük kongre üzerine ipotek koyma hevesinde olmamalıdır. Hiç kimsenin şüphesi olmasın, önümüzdeki dönem, DYP'nin Türkiye'nin gündeminde var olacağı dönem olacaktır. Ben de davamızın bize tevdi edeceği her görevi yapmaya hazırım.'' DYP Genel İdare Kurulu Üyesi Celal Adan da, çeşitli bölgelerde halka ''DYP'nin genel başkanı kim olursa oy verirsiniz '' sorusunu yönelttiğini ve ''Mehmet Ağar'' cevabı aldığını söyledi. 
     Toplantıya, DYP Genel Başkan Yardımcısı Hayri Kozakçıoğlu da katıldı. 
     





</TEXT>
</DOC>
