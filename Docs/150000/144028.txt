<DOC>
<DOCNO> 144028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sontur24.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli Orgeneral Başer "Harekat 1 ay sürer, Saddam yok edilir" 
</HEADLINE>
<TEXT>

     Emekli Orgeneral Edip Başer, ABD'nin Irak'a yönelik harekatının tamamlanması konusunda 1 aylık süre öngördüğünü belirterek, '' Saddam'ın da şu veya bu şekilde yok edileceğini düşünüyorum'' dedi. 
     Başer, Irak savaşı konusunda yaptığı değerlendirmede, ABD'nin Irak'a yönelik hava harekatı için 3-4 günlük bir süreden söz edildiğini ancak bu hava harekatının henüz başlamadığını kaydetti. 
     ''Bu sabahtan itibaren saymak pek doğru değil. 3-4 günlük hava harekatından sonra kara harekatı, benim tahminim birkaç hafta alacak. Harekatın tamamlanması konusunda 1 aylık bir süreyi öngörüyorum'' diyen Başer, bundan sonra ise Irak'ta barış ortamına geçilebilmesinin aylar alacağını dile getirdi. 
     Irak Devlet Başkanı Saddam Hüseyin'in geleceğini iyi görmediğini belirten Başer, ''Saddam'ın şu ya da bu şekilde imha olacağını, yani yok edileceğini düşünüyorum. Ya kendi kendini yok edecek ya da başka yöntemlerle yok edilecek'' dedi. 
     
     TÜRKİYE'NİN KONUMU 
     Harekatta Türkiye'nin konumunun önemine dikkati çeken Başer, şunları söyledi 
     ''Tezkere konusu sıkıntılar yarattı. Yaratmaya da devam ediyor. 'İçinde mi, dışında mı ' konusu pek belli değil. Aslında içinde ama 'içinde değilmiş gibi bir konumda olmayı düşündü' başlangıçta Türkiye. Bir kargaşa var ortada. Umuyorum bu kargaşa düzelir, neyin ne olduğu belli olur. Herkes nerede olduğunu bilir. Bölgemiz için önemli bir gelişme. Türkiye bu gelişmeye seyirci kalamaz.'' Türkiye'nin, ulusal çıkarlarının gerekleri ne ise onu yapması gerektiğini kaydeden Başer, ''Bunlar da aşağı yukarı ortaya konulmuş durumda. Amerika ve Kuzey Irak'taki muhalif gruplarla görüşmelerinde Türkiye, çok açık olarak neler istediğini, nelere razı olabileceğini, nelere müsaade etmeyeceğini açıkça ortaya koydu. Türkiye bu tutumlarında sağlam durmalı'' diye konuştu. 
     
     KUZEY IRAK'A DİKKAT... 
     Özellikle Kuzey Irak'ta çok dikkatli ve çok uyanık olmak gerektiğini vurgulayan Başer, şunları kaydetti 
     ''Orada olabilecek muhtemel gelişmeler, çok dikkatle izlenmeli. Kuzey Irak'ta bulunduracağımız veya bulundurduğumuz askeri güçler, orada Türkiye'ye karşı olan unsurlara dikkat etmeli. Bunların marifetiyle bazı şaşırtmacalar yapılabilir. Amerikalılar ile Türkler'in karşı karşıya getirilmesi gibi... Türkler ile oradaki Kürtler'in karşı karşıya getirilmesi, bir silahlı çatışma gibi bazı oyunlar düzenlenebilir.'' 
     





</TEXT>
</DOC>
