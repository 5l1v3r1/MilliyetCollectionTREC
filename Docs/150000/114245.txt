<DOC>
<DOCNO> 114245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sonspo04.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Brugge,Galatasarayı gözüne kestirdi... 
</HEADLINE>
<TEXT>

     Avrupa Şampiyonlar Ligi H Grubu'nda, 23 Ekim Çarşamba günü Galatasaray ile karşılaşacak Club Brugge'de, teknik direktör Trond Sollied iddialı konuşarak, ''Galatasaray'dan korkmuyoruz. Yenme şansımız yüzde 90'a çıktı'' dedi. 
     Deplasmanda, geçen cumartesi günü lig maçında Charleroi'yi 3-2'lik skorla zor yenen Club Brugge'de, teknik direktör Sollied, ''Lig başka Şampiyonlar Ligi başka'' diyerek eleştirileri yanıtladı. 
     Belçika Birinci Ligi'nde, 25 puanla lider durumda bulunan Club Brugge'da, Norveçli teknik direktör, şöyle konuştu 
     ''Biz Galatasaray'ı kesin olarak yenmeye kararlıyız. Kendi sahamızda en azından 1 beraberlik bekliyoruz. İstanbul'da oynadığımız defansa yönelik oyunu tekrar edip etmeyeceğime karar vermedim. İçim rahat. Şu an 4 oyuncum sakat, 1 oyuncumu da cezalandırdım. Buna rağmen, takım içinde moralimiz yüksek. Galatasaray'ı bekliyoruz. Her zaman dediğim gibi Galatasaray büyük takımdır, ancak futbolda ne olacağı belli olmaz. Bunu İstanbul'da gösterdik.'' Belçika takımında Trabzonsporlu eski futbolcu Lange, Serbirenikov, Spilar, Saeternes'ın sakatlıkları bulunurken, Peru Milli Takımı'nın futbolcusu Mendoza ise teknik direktör tarafından kadro dışı bırakıldı. 
     Club Brugge takımının çarşamba günü sahaya, Derlinden, De Cock, Maertens, Clement, Van Der Heyden, Simons, Englebert, Stoica, Verheyen, Sumolders, Martens muhtemel 11'i ile çıkması bekleniyor. 
     





</TEXT>
</DOC>
