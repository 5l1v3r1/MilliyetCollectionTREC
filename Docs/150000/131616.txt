<DOC>
<DOCNO> 131616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/siyaset/siy08.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan Planı intihar gibi’ 
</HEADLINE>
<TEXT>

İngilizlerden Kıbrıs uyarısı 
     ANKARA Milliyet 

     Türk Parlamenterler Birliği’nin "Kıbrıs Sorunu" konulu sempozyumuna katılan İngiliz konuşmacılar, "Annan Planı’nın Türk toplumunun intiharı anlamına geldiği" uyarısında bulundu. 
     Lord Kilclooney, planın uzun vadede Türk toplumunun ortadan kalkmasına neden olacağını belirtirken, Türklerin yaşadığı yüzde 28’lik nüfus alanının Rum alanı haline gelebileceğini söyledi. 
     Planla Kıbrıs’ın Rumların denetimi altına verildiğini, nüfus aktarımının da Rumlar lehine gelişeceğini ifade eden Kilclooney, "Bu da Kıbrıslı Türklerin kendi ülkelerinde bağımsızlıklarının sonu olacaktır" dedi. Kilclooney, KKTC’de yapılan Denktaş karşıtı gösterilerin de Kıbrıs Türklerinin Batı’daki imajını bozduğunu belirtti. 
     
     "Plan evlere dağıtılsın" 
     Londra Üniversitesi’nden Prof. Dr. Clement Dodd, planın açık seçik bir Türkçe’yle yazılarak evlere gönderilmesi gerektiğini söyledi. 
     Eski İngiliz parlamenter Michael Stephen da Batı’nın vaatlerine güvenerek beklemenin yanlış olduğunu ifade ederek, şunları kaydetti "ABD istese Rum Kesimi’nin AB’ye üye olmasını engelleyebilir. Türkiye savaş alanlarında değil, kelimelerle yürütülen mücadelelerde kaybediyor. Rum Kesimi’nin AB’ye üye olması durumunda Türkiye - AB ilişkilerinde sürekli sürtüşme yaşanacak. Bu Türkiye Kuzey Kıbrıs’tan vazgeçene kadar sürecek." 
     Stephen, Denktaş’a Güney Kıbrıs Rum Kesimi lideri Glafkos Klerides’e harcadığı zamandan daha fazlasını kendi halkına harcayarak davasını anlatmasını önerdi. Stephen, bunlar yapılmazsa 20 yıl içinde Kıbrıs’ın Rum adası haline geleceğini ve 1974’te hayatını kaybedenlerin de boşuna ölmüş olacağını söyledi. 
     



 SİYASET 



















</TEXT>
</DOC>
