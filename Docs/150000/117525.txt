<DOC>
<DOCNO> 117525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/yasam/yas04.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Pornocunun kaseti adliyeden çıktı 
</HEADLINE>
<TEXT>

Sapık öğretmen Özgen İmamoğlu’nun görüntülerinin yer aldığı ve kayıp olduğu iddia edilen kaset, Gaziantep Adli Emaneti’nde bulundu 
     NİHAT DÜZGÜN Gaziantep DHA 

     Bursa ve Gaziantep’te öğrencilere tecavüz ettiği iddiasıyla 100 yıl hapis cezası istemiyle yargılanırken, 10 ay tutuklu kaldıktan sonra tahliye edilen rehber öğretmen Özgen İmamoğlu’nun görüntülerinin yer aldığı ve bilirkişi dosyasına girmediği için kayıp olduğu öne sürülen 11 no’lu kaset Gaziantep Adli Emaneti’nden çıktı. 
     
     İzleme gereği duymadılar 
     İmamoğlu’nun Gaziantep’teki görevi sırasında 15 yaşındaki T.A’ya tecavüz ettiği görüntülerin bulunduğu iddia edilen kasedi Bursa Cumhuriyet Savcılığı’nın izlediği, bu nedenle Gaziantep Cumhuriyet Savcılığı’nın izleme gereği duymadığı anlaşıldı. 
     Bursa Cumhuriyet Başsavcılığı tarafından izlendikten sonra bilirkişi incelemesi beklenmeden, suç yeri olan Gaziantep Cumhuriyet Başsavcılığı’na gönderilen görüntü kaseti ve fotoğraflar, İmamoğlu hakkında Gaziantep’te 20 yıl hapis istemiyle açılan davanın dosyasında delil olarak gösterildi. 
     İddianameyi hazırlayan Gaziantep Cumhuriyet Savcısı Cuma Özdemir de, kendilerine Bursa Cumhuriyet Başsavcılığı tarafından üç kaset gönderildiğini söyledi. Özdemir, kendilerine ulaşan ilk kasetin daha önce Bursa Cumhuriyet Başsavcılığı tarafından İmamoğlu ile birlikte izlendiğini ve ikinci kez inceleme gereği duymadan iddianame hazırladıklarını dile getirdi. 
     



 YAŞAM 
























</TEXT>
</DOC>
