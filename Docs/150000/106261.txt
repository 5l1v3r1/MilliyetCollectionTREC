<DOC>
<DOCNO> 106261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/son/sondun13.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Dışişleri Bakanı "Almanya'nın tutumu bizi sevindirdi" 
</HEADLINE>
<TEXT>

     Irak Dışişleri Bakanı Naci Sabri, Almanya'nın, ABD'nin ''saldırgan tutumuna'' katılmama kararını memnuniyetle karşıladıklarını söyledi. 
     Sabri, Alman Der Spiegel dergisine yaptığı açıklamada, ''Almanya'nın, Amerikan'ın saldırı planlarını eleştirmesi, Alman hükümetinin, Amerikan saldırganlığının doğuracağı büyük tehlikeyi fark ettiğini gösteriyor'' dedi. 
     Berlin hükümetinin tutumunun Irak Devlet Başkanı Saddam Hüseyin'in isteği doğrultusunda olduğunu belirten Sabri, ''Bu tutum, bir avuç Yahudi ve aşırı sağcı grupların isteklerini dünyaya kabul ettirme çabalarına karşı tüm halkların bir vetosudur'' diye konuştu. 
     Silah uzmanlarının Irak'a gelmelerine prensipte karşı olmadıklarını ifade eden Sabri, ''Ancak bu, ABD'nin kurallarına göre değil, sadece bizim BM ile vardığımız anlaşmalar çerçevesinde gerçekleşebilir'' dedi. 
     ABD Başkanı George Bush'un ''savaş kararlılığını'' abartmak istemediklerini kaydeden Irak Dışişleri Bakanı Naci Sabri, ''Amerikalıların planları, çoğu kez başarısız kaldı'' şeklinde görüş belirtti. 
     





</TEXT>
</DOC>
