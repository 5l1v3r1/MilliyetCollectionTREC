<DOC>
<DOCNO> 123156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sondun22.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, yarın Alvaro de Soto ile görüşecek... 
</HEADLINE>
<TEXT>

     Kıbrıs'la ilgili yoğun gelişmelerin meydana geldiği bir dönemde iki aydan uzun tedavi sürecinin ardından bugün adaya dönen KKTC Cumhurbaşkanı Rauf Denktaş'ı, adada yoğun bir diplomasi trafiği bekliyor. 
     Geçitkale Havaalanı'ndan ayrılışının ardından Girne Yılanadası'ndaki konutuna giderek dinlenmeye çekilen Denktaş, ilk görüşmesini yarın BM Genel Sekreteri'nin Kıbrıs Özel Temsilcisi Alvaro de Soto ile yapacak. 
     Yılanadası'nda yapılması beklenen, ancak henüz saati kesinleşmeyen görüşmede Denktaş, Türk tarafının BM Kıbrıs planına ilişkin görüşlerini ve Rum tarafının yanıtıyla ilgili değerlendirmesini aktaracak. 
     Kıbrıs'a gelen ABD Dışişleri Bakanlığı Kıbrıs Özel Koordinatörü Thomas Weston'un da Denktaş'tan görüşme talebinde bulunduğu ve Denktaş'ın Amerikalı diplomatı hafta içinde kabul edebileceği öğrenildi. 
     Taraflara 11 Kasım'da sunulan BM Kıbrıs planıyla ilgili eleştirilerini günlerden beri basın açıklamalarıyla dile getiren Denktaş, adaya gelişinde, havaalanında halka hitap ettiği konuşmada, ''İstenen bedeli ödemeyeceğiz'' diyerek, kaygılarını dile getirmişti. 
     Denktaş, konuşmasında, Rum yönetimi lideri Glafkos Klerides'in BM Kıbrıs planıyla ilgili yanıtını dün inceledikten sonra ''daha da ümitsizliğe düştüğünü'' belirtmişti. 
     





</TEXT>
</DOC>
