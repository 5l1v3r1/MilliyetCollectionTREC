<DOC>
<DOCNO> 101498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sontur10.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis köpeğine "katarakt" ameliyatı... 
</HEADLINE>
<TEXT>

     Bursa Emniyet Müdürlüğü'ne bağlı Çevik Kuvvet Şube Müdürlüğü'nde toplumsal olaylarda kullanılan polis köpeği Bena, katarakt ameliyatı oldu. 
     Gemlik Köpek Eğitim Merkezi'nden 3 yıl önce Çevik Kuvvet Şubesi'ne getirilen özel eğitimli polis köpeği Bena, gözündeki rahatsızlık nedeniyle Bursa Büyükşehir Belediyesi Veteriner Müdürlüğü'nde ameliyata alındı. 
     Sabah saatlerinde 2 yıllık eğitmeni ve mesai arkadaşı polis memuru Oktay Yıldız tarafından polis otomobiliyle Veteriner Müdürlüğü'ne getirilen Bena, uyuşturucu iğne kullanılarak uyutuldu. 
     Veterinerler Mürsel Büyükçaba ve Barboros Cihangir tarafından ameliyat edilen Bena'nın, kısa sürede sağlığına kavuşacağı bildirildi. 
     Mürsel Büyükçaba, Bena'nın her iki göz kapağında da görmeyi engelleyen olumsuzlukların olduğunu ifade ederek, ''Bena'nın rahatsızlığını önceden tespit etmemiz işimizi kolaylaştırdı. Katarakt ameliyatı başarılı geçti. Kısa sürede eski sağlığına kavuşacaktır. Erken teşhis konulmasaydı, müdahalesi güç sorunlarla karşı karşıya kalabilirdik'' dedi. 
     Yaklaşık yarım saat süren ameliyatın ardından Bena, yeniden Bursa Emniyet Müdürlüğü Çevik Kuvvet Şubesi'ne götürüldü. 
     Bena'nın yanından bir an bile ayrılmayan polis memuru Oktay Yıldız, ameliyat anında duygulu anlar yaşadığını belirterek, şöyle konuştu 
     ''Bena 4 yaşında. Şubemize görevli olarak geldiğinden beri beraber görev yapıyoruz. İleri, temel ve saldırı alanlarında özel eğitilen bir köpek. Toplumsal her olayda birlikte görev yaptık. Sadık bir arkadaş, dost ve ortak. 2 yıllık mesai arkadaşım şu anda ameliyat oluyor. Neler hissettiğimi anlatamam. Onu bir an bile yanlız bırakmayacağım. Çok fazla üzülmeme rağmen, kısa sürede eski sağlık durumuna kavuşacağı için mutluyum. Bena gibi bir arkadaşa, ortağa sahip olmak çok zor.'' 
     





</TEXT>
</DOC>
