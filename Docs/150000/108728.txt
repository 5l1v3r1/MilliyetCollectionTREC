<DOC>
<DOCNO> 108728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sontur12.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bugün karar günü... Açıklama bekleniyor... 
</HEADLINE>
<TEXT>

     Yüksek Seçim Kurulu YSK Başkanı Tufan Algan, kimlerin milletvekili adayı olamayacaklarını bugün açıklayacaklarını bildirdi. 
     Algan, oy pusulalarının basılacağı Türk Tarih Kurumu'nun Sincan'daki Basımevi'nde dün incelemelerde bulundu. Algan, gazetecilerin soruları üzerine, incelemelerin yarın tamamlanacağını kaydetti ve kimlerin milletvekili adayı olamayacaklarını bugün açıklayacaklarını bildirdi. 
     YSK Başkanı Tufan Algan, Recep Tayyip Erdoğan, Necmettin Erbakan, Akın Birdal, Murat Bozlak ve diğer adayların hukuki durumu ile aday olup olamayacaklarını bugün akşam saatlerinde açıklayacağını sözlerine ekledi. 
     
     KARAR İÇİN TOPLANDILAR 

     Yüksek Seçim Kurulu Başkanı Tufan Algan'a, YSK'ya gelişinde bugün bir gazetede kendisine atfen yer alan, ''Erdoğan kararında Çanakkale ve Kurtuluş savaşı ruhu dikkate alınacak'' şeklindeki ifadeler hatırlatıldı. 
     Algan, hukukun siyasallaşması halinde neler olabileceğinin'' sorulduğunu, kendisinin de herhangi bir kişiyi kast etmeden olabilecekleri anlattığını söyledi. Herkesin Anayasa ve yasalara uygun görev yapmasının önemine işaret ettiğini kaydeden Algan, ''Herkes görevini Anayasa ve hukukun temel ilkelerine göre yaparsa, devletlerin kurtulabileceğini belirttim. Biz kararlarımızı hukukun temel ilkeleri çerçevesinde veririz. Ben bunları ifade ettim. Değişik anlamlara çekilmesi konusunda bir bilgim yok'' dedi. 
     ''Erdoğan'ın, Çanakkale ve Kurtuluş savaşı ruhuna aykırı bir siyasi hareketi başlattığını mı düşünüyorsunuz '' sorusu üzerine de Algan, böyle bir şeyin söz konusu olmadığını söyledi. Tufan Algan, devletlerin sadece savaş kazanarak kurtulmasının mümkün olmadığını, devletlerin geleceğinde, Anayasa ve yasalar çerçevesinde belirlenen kurumlarda görev yapanların, bu ilkeler ışığında hareket etmesinin önemine işaret ettiğini belirtti. 
     Bu söylediklerinin Recep Tayyip Erdoğan veya bir başkasıyla ilgisinin olmadığını anlatan Algan, ''Bu haber o zaman asparagas mı '' şeklindeki soru üzerine de, ''Herhalde ben onları kast etmemiştim. Ben bütün görevlililerin hukukun temel ilkeleri çerçevesinde karar vermesi gerektiğini ifade ettim. Aksi halde, hukukun siyasallaşması halinde bunun hukuka uygun olmayacağını belirttim'' diye konuştu. 
     
</TEXT>
</DOC>
