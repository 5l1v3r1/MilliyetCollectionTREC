<DOC>
<DOCNO> 140668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/guncel/gun20.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK’lı kadınlar Protez hakkımız 
</HEADLINE>
<TEXT>

Kanser hastaları için gerekli suni meme protezini karşılamayan SSK’ya kadın dernekleri savaş açtı 
     ÜMRAN AVCI İstanbul 

     Kanser nedeniyle göğüsleri alınan SSK’lı kadınlar, 8 Mart Dünya Kadınlar Günü hediyesi olarak "suni meme protezi" istiyor. 
     Kadınların korkulu rüyası olan meme kanserinin ameliyatla tedavisinden sonra göğsünü kaybeden hastaya uygulanan "suni meme protezi" göğüs sutyeni , Emekli Sandığı ve Bağ - Kur tarafından karşılanıyor. Ancak SSK, protezi "estetik mahiyetli" gördüğü için ödeme yapmıyor. 
     Meme protezinin estetik değil, tedavi amaçlı olduğunu belirten Kordon Soroptomist Kulübü, bu konuda iki yıldır mücadele veriyor. Bini aşkın imza toplayıp SSK’ya başvuran dernek, yaklaşık 150 kişilik bir grupla 8 Mart Dünya Kadınlar Günü’nden önce de Ankara’ya giderek konuyu yeniden gündeme getirecek. 
     
     İnsan haklarına aykırı 
     Dernek Başkanı Şehire Çimen imzasıyla gönderilen dilekçede, şu görüşlere yer verildi 
     "Diğer sosyal güvenlik kuruluşları protezi estetik amaçlı bir gider olarak görmemekte, tersine hastanın iyileşmesine yarar, iş görmezliği az çok giderebilir şekilde telakki etmektedir ki doğrusu da budur. Meme protezi kuşku göstermeyecek tarzda kadının hem fizyolojik, hem de ruhsal dengesi yönünden bir ihtiyaçtır. Kurumunuzun meme protezi başvurularını reddetmesi, insan haklarının da ihlali niteliğindedir." 
     
     Kadınlar Günü hediyesi 
     İnsanoğlunun moral kaynaklı bir varlık olduğunun da altının çizildiği dilekçede, "Hastaların fizyolojik iyileşmelerinin yanında kadın duyarlılığının ve ruhsal yönünün de göz ardı edilmemesi gerekmektedir. Bu nedenlerle çoğaltılmış imzalarımızla, 8 Mart 2003’te Dünya Kadınlar Günü anlamında taleplerimizi yineliyoruz" denildi. 
     
     SSK Estetik amaçlı 
     SSK yetkilileri ise şu açıklamayı yaptı "Meme protezinin, sigortalının iş görmezliğini giderecek nitelikte olmadığı, estetik mahiyette algılanması nedeniyle bugün için kurumumuzca temini mümkün görünmektedir." 
     
Dengeyi korur      Türkiye Meme Vakfı Başkanı Op. Dr. Can Gürbüz, meme protezinin estetik değil, sağlık gereksinimi olduğunu belirtti. Gürbüz şunları söyledi "Memenin biri olup biri olmayınca vücudun ağırlık dengesi bozulur, ağırlık merkezi kayar. Özellikle büyük göğüslü kadınlarda uzun dönemde sırt ağrılarına yol açar. Ayrıca işin bir de psikolojik yönü var. Psikolojik tedavi de meme kanseri tedavisinin ana öğelerindendir. Bu nedenle memesi alınmış kadınların harici protez kullanması, kozmetik amaca yönelik olmaktan ziyade, meme kanserinin tedavisinde yer alması gerekir. Bu sutyen içine yerleştirilen silikon bir protezdir. Vücudun dengesini korur. Sutyen içine konulan pamuk aynı hissi vermez." 
     



 GÜNCEL 

















</TEXT>
</DOC>
