<DOC>
<DOCNO> 117245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sontur36.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller yan mı çiziyor.. 
</HEADLINE>
<TEXT>

     DYP'nin Teşkilattan Sorumlu Genel Başkan Yardımcısı Mehmet Ali Yavuz, DYP Genel Başkanı Tansu Çiller'in moralinin de sağlık durumunun da gayet iyi olduğunu bildirdi. 
     DYP eski milletvekili Kemal Çelik ile birlikte Çiller'in Yeniköy'deki yalısına gelen Yavuz, burada yaklaşık 2 saat kaldı. 
     Çıkışta basın mensuplarının sorularını yanıtlayan Yavuz, ''Çiller ile ilk görüşen sizsiniz. Durumu nedir '' şeklindeki soru üzerine, Tansu Çiller'in durumunun gayet iyi olduğunu söyledi. 
     Kendisinin partinin teşkilat başkanı olduğunu vurgulayan Yavuz, Çiller ile görüş alışverişinde bulunduklarını anlattı. 
     Yavuz, DYP Genel Başkanı Çiller'in daha önceki açıklamasının dışında yeni bir şey olmadığını dile getirerek, ''Tekrar Baykal gibi partinin başına dönecek mi '' şeklindeki soru üzerine, ''bunu zamanın göstereceğini'' kaydetti. 
     'Morali nasıl '' sorusunu ise Yavuz, ''Çiller'in morali de, sağlık durumu da gayet iyi'' diye yanıtladı. 
     Çiller'in bütün partili arkadaşlarına selam gönderdiğini ifade eden Yavuz, ''Parti sahip çıkıyor mu '' sorusu üzerine de ''Parti sahip çıkıyor. Genel başkanımız da şu anda partinin başında'' dedi. 
     Yavuz, ''Kongrede tekrar aday olacak mı '' sorusu üzerine, ''bunu kongrenin göstereceğini'' söyledi. 
     
     AK PARTİ'LİLERİN TEŞEKKÜR TURU... 

     Bu arada, İstanbullular'a teşekkür etmek amacıyla AK Parti'ye ait seçim otobüsüyle gezen ve aralarında Ekrem Erdem ile İbrahim Reyhan Özal'ın da bulunduğu bazı milletvekillerinin yer aldığı araç, Çiller'in yalısının önünden geçerken medya mensupları tarafından durduruldu. 
     AK Parti İstanbul Milletvekili Erdem, gazetecilerin ''Sayın Çiller, 3 gündür yalısından çıkmıyor. Nasıl değerlendiriyorsunuz '' sorusu üzerine, ''siyasette bu tür olayların normal olduğunu'' söyledi. 
     Çiller'in yalısı önünde bekleyen güvenlik güçleri ise, otobüs şoförünü uyararak, aracı hareket ettirmesini istedi. AK Parti seçim şarkısını çalan araç, daha sonra yalıdan uzaklaştı. 
     
</TEXT>
</DOC>
