<DOC>
<DOCNO> 138157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sondun02.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Robertson "Türkiye tartışması düzensizliği gösterdi" 
</HEADLINE>
<TEXT>

     NATO Genel Sekreteri George Robertson, NATO'daki Türkiye'nin savunmasına ilişkin tartışmaların ittifakı yaraladığını ve ''karışıklık'' içinde olduğunu gösterdiğini, ancak bunun ölümcül yara olmadığını söyledi. 
     Robertson, Washington'daki konuşmasında, NATO Savunma Planlama Komitesi'nin DPC , Irak savaşı halinde Türkiye'nin korunmasına ilişkin gereken önlemleri başlatma talimatı vermesinin olumluluğunu vurguladı. 
     George Robertson, geçen haftanın NATO için kötü geçtiğini ve uluslararası spot ışıkları altında olduklarını, bir karışıklık görüntüsü verildiğini, bu haftanın bu anlamda daha iyi olduğunu söyledi. 
     Avrupa Enstitüsü için hazırlanan konuşmasında Robertson, ''Irak'ın nasıl silahsızlandırılacağı konusunda bazı NATO başkentleri arasında çok ciddi siyasi farklılıklar bulunduğunu ya da uzlaşmaya varmada yaşadığımız güçlükleri önemsediğimi yalanlamıyorum'' dedi. Robertson, bunların ittifaka zarar verdiğini, ancak çok derinde olmadığını kaydetti. 
     Robertson ayrıca, ABD'nin, başta Avrupa'dakiler olmak üzere dünyanın çeşitli yerlerinde bulunan Amerikan birliklerinin yeniden konuşlandırılmasını düşündüğünü ifade etti. 
     NATO Genel Sekreteri, Amerikan birliklerinin Almanya'dan çekilmesi olasılığı hakkındaki bir soruya, ''Dünyadaki Amerikan birliklerinin konuşlandırılmasıyla ilgili müzakereler yapıldı. Ancak çok çok başlangıç aşamasındayız, bunlar sadece fikirlerden ibaret'' dedi. 
     ABD'nin NATO kararını geciktiren Almanya, Fransa ve Belçika'ya karşılık verme arzusunda olmadığını belirten Robertson, ''Tarihsel olarak Amerikan güçleri Avrupa'da, Avrupalı müttefiklerini de güvence altına alarak ABD'ye ileri karakol görevi yapmıştır. Statik olan bir şey yok, her şey değişiyor'' dedi. 
     





</TEXT>
</DOC>
