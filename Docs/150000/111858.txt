<DOC>
<DOCNO> 111858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sonspo18.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Olimpiyat Stadı'nda atletizm şöleni... 
</HEADLINE>
<TEXT>

     Açılışı Galatasaray-Olympiakos futbol maçıyla yapılan Atatürk Olimpiyat Stadı, gelecek yıl atletizmde bir Avrupa Kupası organizasyonuna sahne olacak. 
     Avrupa Atletizm Federasyonları Birliği, Atletizm Federasyonu'nun adaylık başvurusunu oybirliğiyle kabul etti ve 2003'deki Avrupa Milletler Kupası'nın İkinci Lig B Grubu müsabakalarının İstanbul'da yapılması kararlaştırdı. 
     Atatürk Olimpiyat Stadı'nda 21-22 Haziran 2003 tarihlerinde düzenlenecek organizasyona, Türkiye'nin yanı sıra erkeklerde Arnavutluk, Ermenistan, Azerbeycan, Bosna-Hersek, Hırvatistan, Kıbrıs Rum Kesimi, Makedonya, Gürcistan, Moldova, Romanya, Yugoslavya, bayanlarda ise Arnavutluk, Ermenistan, Azerbeycan, Bosna-Hersek, Hırvatistan, Kıbrıs Rum Kesimi, Makedonya, Gürcistan, Moldova, Estonya ve İsrail katılacak. Yarışmalar sonunda ilk iki sırayı alacak ülkeler Avrupa Birinci Ligi'ne yükselecek. 
     
     FEDERASYON BAŞKANI YILDIRIM 
     Atletizm Federasyonu Başkanı Hüseyin Yıldırım, ülkemizde önemli organizasyonları gerçekleştirmek istediklerini söyledi. 
     Atatürk Olimpiyat Stadı'nın dünyanın en iyi parkurlarından birine sahip olduğunu ve Avrupa Milletler Kupası ile ilk kez bir atletizm şampiyonasına ev sahipliği yapacağını kaydeden Yıldırım, ''Çalışmalarımıza hemen başladık. Türkiye'ye yakışır bir organizasyon düzenleyeceğiz'' dedi. 
     Türkiye Milli Olimpiyat Komitesi TMOK yetkilileriyle temas halinde olduklarını, açılış organizasyonuyla ilgili görüşmelerde bulunacaklarını belirten Hüseyin Yıldırım, ''İstanbul'da çok büyük bir organizasyonu gerçekleştireceğiz. Erkek ve bayanlarda toplam 24 takım mücadele edecek. Bu, yaklaşık bin sporcunun katılması demek. O nedenle yoğun bir çalışma dönemine gireceğiz'' diye konuştu. 
     Türkiye'de iyi sporcular bulunduğunu, bu sporcuları en kısa sürede kampa alacaklarını kaydeden federasyon başkanı Yıldırım, amaçlarının başarı sağlayarak Avrupa Birinci Ligi'ne çıkmak olduğunu söyledi. 
     





</TEXT>
</DOC>
