<DOC>
<DOCNO> 144261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/soneko10.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Reyting kuruluşları Türkiye ile ilgili kararlarını erteledi 
</HEADLINE>
<TEXT>

     Yardım paketi masadan kalktığı halde, ABD'nin yeniden destek verebileceğini düşünen reyting kuruluşlarının, Türkiye ile ilgili karar almayı ileri bir tarihe bıraktıkları bildirildi. 
     Konuyla ilgili New York'ta açıklamada bulunan Moody's yatırım servisi icra direktörü David Levey, '' paket geri çekilse de bunun yolun sonu olmadığını'' söyledi. 
     ''Türkiye'nin savaş çabalarına başka biçimde katılması ya da savaştan sonra yeniden yapılanma çalışmalarına iştirak etmesi söz konusu olabilir'' diye konuşan Levey, şunları ekledi 
     ''İlişkiler gerginse de, Türkiye, ABD açısından önem taşımaya devam ediyor. Bu bakımdan aceleci davranarak ABD'nin desteğini çektiği sonucuna varmamamız gerekiyor.'' Moodys'in Türkiye notu halen B1, görünümü ise olumsuz. 
     ABD, 62 bin asker konuşlandırılması şartıyla Türkiye'ye 6 milyar dolar yardım ve 24 milyar dolara kadar destekli kredi önerisinde bulunmuş, ancak tezkerenin TBMM tarafından kabul edilmemesi üzerine paketi geri çekmişti. 
     Moody's yetkilileri, Türkiye'nin kredi notunun değişmesinde, IMF ile yapılan anlaşmada öngörülen finansal hedefleri tutturup tutturamamasının rol oynayacağını söylediler. Standard Poors direktörlerinden Marie Cavanaugh ise '' Türk hükümeti açısından, IMF kaynaklarından yararlanmak için hedefleri tutturmanın önem taşıdığını'' kaydetti. 
     Fitch adlı reyting kuruluşu da, savaşın Türkiye'ye etkisini yakından izlediklerini ve turizm sektörünün şimdiden savaştan etkilenmiş göründüğünü belirtirken, bu durumun 'ülkenin finansal problemlerini arttırdığını'' öne sürdü. 
     Fitch'in İcra Direktörü Roger Scher, Türkiye'nin kısa vadeli iç borçları konusunda endişeleri olduğunu ifade ederken, ''borç yükü nedeniyle Türkiye'nin manevra alanı çok sınırlı. Bu bakımdan yapılacak siyasi bir hata, borç ödemeleri konusunda ciddi baskı yaratır'' diye konuştu. 
     





</TEXT>
</DOC>
