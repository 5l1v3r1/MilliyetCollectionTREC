<DOC>
<DOCNO> 108893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sontur23.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakem heyetinden belediyelere şok karar... 
</HEADLINE>
<TEXT>

     Bursa'da, bir vatandaşın başvurusunu ele alan Yıldırım Tüketici Sorunları İlçe Hakem Heyeti, belediyelerin önemli gelir kaynaklarından biri olan Çevre Temizlik Vergisi'nin yasal olmadığına karar verdi. 
     Bursa'nın merkez Yıldırım İlçesi'nde oturan Cafer Özyurt'un, Haziran ayında ''belediyeler tarafından talep ve tahsil edilen Çevre Temizlik Vergisi'nin, yasalara aykırı olarak mükerrer bir ödeme olduğu'' iddiasıyla yaptığı başvuruyu ele alan Yıldırım Tüketici Sorunları İlçe Hakem Heyeti, değerlendirmesini tamamlayarak karara bağladı. 
     Tüketicileri Koruma Derneği TÜKDER Genel Başkanı Necati Yentürk, düzenlediği basın toplantısında, hakem heyetinin yaklaşık 2 ay süreyle şikayete yönelik yasal mevzuatı incelediğini ve sonunda tüketici lehine karar verdiğini bildirdi. 
     Yentürk tarafından açıklanan kararda, şu görüşlere yer verildi. 
     ''Hakem heyetimiz tarafından şikayet dilekçesinin ve konuya ilişkin yasal mevzuatın incelenmesi sonucunda, atıksu bedelinin 2464 sayılı Belediye Gelirleri Kanunu'nun 3914 sayılı kanunla eklenen mükerrer 44. madde hükmü uyarınca Çevre Temizlik Vergisi kapsamına dahil edildiği ve 1 Ocak 1994 tarihinden sonraki dönemde, belediyelerin atık su ile ilgili olarak katı atıklarla ilgili tarifede yer alan bina gruplarını topluca ve ayrı ayrı dikkate almak suretiyle ve su tüketim bedelini aşmamak üzere meclislerince belirlenecek miktarda çevre temizlik vergisinin alınacağının, su tüketim bedeli ile tarh ve tahakkuk etmiş sayılacağı ve bu bedel ile birlikte tahsil edileceği, atıksu bedeli almakta olan belediyelerce ayrıca çevre temizlik vergisi alınmayacağı saptanmıştır. 
     4077 sayılı Tüketicinin Korunması Hakkındaki Kanun hükümleri gereğince, belediyelerce çevre temizlik vergisinin mükerrer olarak tahsil edilmesi, ayıplı hizmet niteliği taşımakta ve bu yönüyle tüketicinin talebi yerinde görülerek ödemiş bulunduğu 2 milyon 830 bin lira çevre temizlik vergisinin iadesi ve bundan sonraki dönemlerde ödenmemesine heyetimizce oy birliği ile karar verilmiştir.'' 
     Yentürk, heyetin, Türkiye'de ilk kez böyle bir karar aldığını, bu kararın hukukçular tarafından incelenmesi ve tartışılması gerektiğini bildirdi. 
     Bu kararın, ödedikleri çevre temizlik vergisinin iadesi için başvuracak kişiler için de emsal teşkil edeceğini kaydeden Şentürk, ''Karar, mahkemelerde de yasa gereği kuvvetli delil sayılabilecek'' dedi. 
     





</TEXT>
</DOC>
