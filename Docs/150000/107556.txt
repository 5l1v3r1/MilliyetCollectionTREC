<DOC>
<DOCNO> 107556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/yasam/yas08.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Boeing'in 'uçan gemisi' 
</HEADLINE>
<TEXT>

Bir futbol sahasının 'uçtuğunu' düşünün... Amerikan Boeing firması, 'Pelican' adını verdiği süper dev uçağıyla bu fanteziyi gerçekleştirecek... 
     DIŞ HABERLER SERVİSİ 

     Amerikan uçak devi Boeing, dünyanın en büyük kargo uçağı olmasını planladığı, futbol sahasından daha uzun olan 'Pelican' isimli konsept uçağını grafiklerle tanıttı. İşte müthiş rakamlarla, 'uçan gemi' Pelican 
     
     - Kanat genişliği 152 metre, uzunluğu 109 metre, taşıma kapasitesi bin 422 ton olan uçağın uçuş menzili ise 16 bin kilometre olarak açıklandı. 
     - Dev 'Pelican', dünyanın şu andaki en büyük uçağı Rus yapımı Antonov An - 225'in tam beş misli fazla yük taşıyabilecek. 
     - Uçağın en önemli özelliklerinden birisi de, düşük hava direncini kullanarak okyanus yüzeyinden sadece 6 metre yükseklikte denizi yalayarak uçabilecek olması. 
     - Normal havaalanlarından iniş - kalkış yapabileceği belirtilen 'büyük kuş'ta tam 38 adet iniş takımı ve 76 tekerlek bulunacak. 
     - 6 bin 500 metre ya da daha yüksek irtifada uçabilecek Pelican, tam 17 adet M - 1 tankını tek seferde taşıyarak, ABD ordusunun 'Tek bölüğü 5 günde konuşlandırma' hedefine ulaşılmasını da sağlayacak. 
     - Uçağın aynı zamanda, uzay gemilerini atmosferin bittiği yere kadar taşıyarak uzay yolculuğuna buradan başlanmasında yardımcı olması da düşünülüyor. 
     



 YAŞAM 




















</TEXT>
</DOC>
