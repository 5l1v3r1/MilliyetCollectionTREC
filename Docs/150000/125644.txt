<DOC>
<DOCNO> 125644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sonspo03.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız, Japon televizyonunun reklam filminde... 
</HEADLINE>
<TEXT>

     Dünya Kupası'nın ardından Japonya'da büyük ilgi gören ve çok sayıda habere konu alan Beşiktaşlı futbolcu İlhan Mansız, son olarak, uydudan yayın yapan, ülkenin önde gelen TV kanallarından Sky Perfect'in reklam filminde boy gösterdi. 
     Japonya'da çanak anten yoluyla izlenebilen Sky Perfect TV'nin seyirci sayısının artırılması amacıyla hazırlanan reklam filminde, ülkede en sevilen müzik grupları arasında yer alan SMAP'ın solisti Nakai, büyük bir hayran kitlesi önünde şarkı söyleyip rap yaparken, saçları arkadan bağlı İlhan'ın milli forma üzerindeyken yaşadığı maç sevinci, arkadaki dev ekrana yansıyor. Aynı reklam filminin bir başka karesinde ise dev ekrana bu kez Japonların gönlünde taht kuran sevimli fok balığı Tamacan'ın görüntüsü düşüyor. 
     Çeşitli televizyon kanallarında yayınlanan reklam filminin son bölümünde ise Nakai, dansı ve söylediği şarkıyla coşan hayranlarıyla birlikte 'İlhan'' ve ''"Tamacan'' diye bağırıyor. 
     
     ''2002 YILININ YÜZLERİ'' 

     İlhan Mansız ve Tamacan'ın görüntülerinin yer aldığı Sky Perfect'in reklam filmi, 15 günde bir yayınlanan televizyon dergisi TV Life'a da konu oldu. 
     Son sayısında, reklam filmindeki ünlü futbolcu İlhan Mansız ve sevimli fok balığı Tamacan'ın ekrana yansıdığı bölümlerin görüntülerine yer veren dergi, 2002 yılının ''yüzleri''nin İlhan ve Tamacan olduğunu belirtti. 
     Sky Perfect TV'nin reklam filminde, bu ikilinin ekranlara yansıdığı kaydedilerek, ''Dünya Kupası'ndaki çevik hareketleri ve kendine özgü saç stiliyle adından söz ettiren Türk Milli Takımı'ndan oyuncu İlhan . Ardından sevimli yüze sahip keçi sakallı fok balığı. İkisinin yüzü de ayrı ayrı, reklam içinde ekrana yansıdı. Nakai ile birlikte olan görüntüleri kaçırılmaz'' denildi. 

     
</TEXT>
</DOC>
