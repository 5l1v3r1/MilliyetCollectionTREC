<DOC>
<DOCNO> 127457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/sonspo06.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta transfer Lucescu'ya bağlı... 
</HEADLINE>
<TEXT>

     Beşiktaş, iç transferde Yasin Sülün ile sözleşme yeniledi. 
     Yasin Sülün, Akaretler'deki kulüp binasında, ikinci başkan Hüsnü Güreli ve asbaşkan Yıldırım Demirören'in de hazır bulunduğu törende 3 artı 2 yıllık sözleşmeye imza attı. 
     Kulüp ikinci başkanı Hüsnü Güreli, imza töreni sonrası yaptığı açıklamada, Yasin Sülün'ün yuvasında kalmasından dolayı mutlu olduklarını belirterek, ''Yasin, altyapımızdan yetişen bizim çocuğumuz. Beşiktaş ile 3 artı 2 yıllık sözleşme imzaladı. Bu da hepimizi memnun etti. Uzun yıllar Beşiktaş'a hizmet edecek. Camiamıza hayırlı uğurlu olsun'' dedi. 
     Asbaşkan Yıldırım Demirören de Yasin Sülün'ün Beşiktaş'ta büyük başarılara imza atacağına inandığını ve bu futbolcuyla sözleşme yenilemelerinden dolayı mutlu olduklarını bildirdi. 
     
     YASİN ''AYRILMAYI HİÇ DÜŞÜNMEDİM'' 
     Yasin Sülün ise, Beşiktaş'tan ayrılmayı hiçbir zaman düşünmediğini belirterek, ''Ben Beşiktaş'ta doğdum ve burada Yasin oldum. Hiçbir zaman Beşiktaş'ı bırakmayı da düşünmedim. Sözleşmeyi imzalamamın gecikmesi yalnızca 1-2 pürüzden dolayıydı'' diye konuştu. 
     Bazı takımlardan menajeri aracılığıyla transfer önerileri aldığına da değinen Yasin, şöyle konuştu 
     ''Ama ben öncelikle 'Beşiktaş' dedim. Futbolu da Beşiktaş'ta bırakmak istiyorum. Parayı düşünen bir insan değilim. Para benim için ikinci planda. Benim Beşiktaş'ta büyük hedeflerim var. Altyapıdan yetişen bir futbolcu olarak uzun yıllar bu formayı giyip şampiyonluklara ulaşmak amacındayım.'' Yasin Sülün, bir basın mensubunun, ''Sözleşmene Avrupa'ya gidersen kolaylık sağlanması konusunda bir şart koydurdun mu '' sorusuna, ''Hayır, sözleşmeme hiçbir şart koydurmadım. Ayrıca sözleşmeye de okumadan imza attım. Çünkü Hüsnü Güreli ile Yıldırım Demirören'e çok güveniyorum'' diye konuştu. 
     
     ARA TRANSFER 
     İkinci başkan Hüsnü Güreli, imza töreni sonrası basın mensuplarının ara transferle ilgili sorularını yanıtladı. 
     Ara transferde oyuncu alınıp alınmayacağının teknik direktör Mircea Lucescu ile yapılacak toplantıdan sonra açıklık kazanacağını belirten Güreli, ''Transfer komitemiz, ocak ayının ilk haftasında Lucescu ile biraraya gelerek bu konuyu görüşecek. Eğer Lucescu transfer isterse, transfer komitesi olarak bunu gerçekleştiririz'' dedi. 
     





</TEXT>
</DOC>
