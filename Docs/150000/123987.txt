<DOC>
<DOCNO> 123987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sonspo15.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Pirelli'nin sahibi Provera Emre İnter'in anahtarı... 
</HEADLINE>
<TEXT>

     FC İnter Kulübü'nün yöneticilerinden, Pirelli ve Telecom İtalia'nın sahibi Marco Tronchetti Provera, Türk futbolcu Emre'yi takımda anahtar futbolcu olarak gösterdi. 
     İnter'in gerek lig, gerekse Şampiyonlar Ligi'nde aldığı sonuçlardan memnun olduğunu kaydeden Provera, ''Bu yıl İnter sahada çok iyi bir şekilde karakterini ortaya koyuyor. Geçmişe nazaran daha sağlam ve daha gösterişli bir futbol var. Umarım ki sezon sonuna kadar böyle kalır. Yönetmen, anahtar olan ve büyük bir hızla büyüyen Emre'yi buldu'' değerlendirmesini yaptı. 
     Şampiyonlar Ligi'nde dün akşam İnter'in Bayern Leverkusen'i 3-2 yendiği maçta da Emre 90 dakika forma giydi. 
     İtalyan gazeteleri, İnter'in 2 golünü atan Di Biagio, gol paslarını veren Recoba ve Emre'yi sahanın en iyileri olarak gösterdi. 
     La Gazzetta dello Sport gazetesinde Emre ile ilgili yapılan ilginç yorumda, ''1 ay sonra tatilden dönen patronunu bulan köpek gibi oynama isteğiyle topa koşturuyor. Topun gittiği her yere ayağını sokuyor. Bu kez aşırtma gol atamıyor ama oyunuyla güzel pişirilmiş bir yemeğin lezzetini seyircilere sunuyor. İnter'in üçüncü golünü atan Crespo'ya gol pasını da rakibine karşı güzel bir slalomdan sonra Emre veriyor'' denildi. 
     Öte yandan İnter'deki diğer Türk futbolcu Okan Buruk, sakatlığından dolayı Bayern Leverkusen maçının kadrosunda yer almazken, hafta sonu yapılacak lig maçına yetiştirilmesinin de zor olduğu belirtiliyor. 

     
</TEXT>
</DOC>
