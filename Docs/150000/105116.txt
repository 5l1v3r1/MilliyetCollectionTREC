<DOC>
<DOCNO> 105116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sondun01.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı Gürel, İran'da temaslarını sürdürüyor 
</HEADLINE>
<TEXT>

     Başbakan Yardımcısı ve Dışişleri Bakanı Şükrü Sina Gürel, resmi ziyaret için dün geldiği Tahran'da bu sabah İran Cumhurbaşkanı Birinci Yardımcısı Muhammed Rıza Arif ve Dışişleri Bakanı Kemal Harrazi ile görüştü. 
     Gürel, bu sabah ilk olarak İran Dışişleri Bakanı Harrazi ile bir araya geldi. Dışişleri Bakanlığı Sözcüsü Büyükelçi Yusuf Buluç, bu görüşmede ekonomik konuların öne çıktığını bildirdi. Türkiye ile İran'ın Kuzey Irak konusundaki görüşlerinin benzer olduğuna işaret eden Buluç, bu konuda görüşmelerin süreceğini belirtti. 
     Gürel ve Harrazi, daha sonra iki ülke heyetleri arasındaki görüşmelere başkanlık etti. İran Dışişleri Bakanı Harrazi, burada yaptığı açıklamada, Şükrü Sina Gürel'e yeni görevinde başarılar dileyerek, Gürel'in bu görevi sırasında Türkiye ile İran arasındaki ilişkilere katkıda bulunacağını umduğunu söyledi. 
     İran ile Türkiye arasındaki ilişkilerin canlandığını ifade eden Harrazi, karşılıklı ziyaretlerin iki ülke arasındaki sorunların çözümüne yardımcı olduğunu belirtti. Cumhurbaşkanı Ahmet Necdet Sezer'in İran ziyaretinin olumlu olduğunu söyleyen Harrazi, iki ülke arasındaki kültürel, ekonomik ve siyasi ilişkilerin geliştiğini kaydetti. Harrazi, ''İran ve Türkiye bölgenin iki önemli ülkesidir'' dedi. 
     Başbakan Yardımcısı ve Dışişleri Bakanı Gürel, görüşmelerden sonra İran Dışişleri Bakanlığı Arşivi'ni gezdi. 
     Gürel, daha sonra Sadabad Sarayı'nda İran Cumhurbaşkanı Birinci Yardımcısı Muhammed Rıza Arif ile bir araya geldi. 
     





</TEXT>
</DOC>
