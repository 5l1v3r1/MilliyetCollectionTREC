<DOC>
<DOCNO> 123666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/spor/spo00.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
SPOR PANORAMA 
</HEADLINE>
<TEXT>
NAZAR BONCUĞU 
Eyyamdan, çifte standarttan sürekli şikayetçi olan bizler, genç hakemlere hep destek verdik. Bu haftaki hataları bile onlara olan inancımızı yıkamadı. Kem gözlere kurşun’ olarak değerlendirdik 
     TAMER BAĞLAN 

     Sezonun en çok merak edilen karşılaşması Beşiktaş’ın zaferiyle sonuçlandı. Başka bir deyişle Terim, Lucescu mücadelesinin ilk ayağını Rumen hoca kazandı. Galatasaray, futbol olarak daha iyi ve gol için daha istekliydi ancak, bu tür mücadelelerde pek çok kez görüldüğü üzere, sükunetini muhafaza eden, soğukkanlılığını koruyan taraf amacına uzandı... 
     Galatasaraylı futbolcular, Lucescu’ya maç öncesi büyük vefa örneği gösteren tribünlerdeki gönüldaşları kadar vakıf olabilselerdi eğer bunun sadece bir futbol maçı olduğuna, belki daha değişik olurdu sonuç. Keşke sinir katsayılarının yeteneklerini etkileyecek kadar yükselmesine engel olabilselerdi, hakeme itiraz uğruna enerjilerinin önemli bir bölümünü boşa yitirmeselerdi. Bu maçta alınabilecek herhangi bir sonucun, dünyanın sonu olmayacağını idrak edebilselerdi.... 
     Her ne kadar, Yıldırım Demirören galibiyet sonrası gözyaşlarına boğulacak derecede önemsemiş olsa da bu derbiyi, hem kulübedeki hem de sahadaki Kartallar itidallerini hiç kaybetmeyerek, mükemmel bir profesyonellik örneği verdiler. Bir Lucescu klasiği olan Öncelikle kaybetmeyelim’ felsefesine sadık kaldılar, ardından da ısrarla kullandıkları kanattan buldukları bir golle mutlu oldular. Fenerbahçe’nin 24 maçlık galibiyet rekorunu onlar sonlandırmışlardı, Galatasaray için de 25’i yeterli buldular... 
     Bu yenilgiyi kabul etmek istemeyen, hatta bu uğurda hakemi de bahane olarak olaya dahil etmek isteyen Galatasaraylılar’a bir hatırlatma yapmakta fayda var. Tamam, hakem hatalı olabilir ancak, bu yenilgi çok doğal. Çünkü, Sarı - Kırmızılılar’ın, ligin ilk beş sırasında yer alan takımlara karşı henüz ne bir golleri ne de bu maçlarda kazandıkları tek puan var... 
     Meslekleri gereği, Fenerbahçe futbol takımı için bilimsel ve teknik yorumlar üretmek zorunda olanların işi ne kadar zor şu sıralar. Baştan aşağıya bozuk düzen, kaos, açmazlar... Kafayı takıp, "Ne olursa olsun bu düzensizliğin nedenini bulacağım" diye yola çıksalar köşeye, sayfaya sığmaz kitap olur yanlışlıklar... 
     Bunun tam tersine, futbola bilimsel yaklaşanların keyifle takip edip, coşkulu cümleler kurabilecekleri Gençlerbirliği var. Ersun Yanal yeterince konsantre olduğunda bir rakibe ve bunu oyuncularına da yansıttığında, alt yapısını bilimsel ve çağdaş temellere dayandırdığı takımının başarıyı yakalaması zaten çok kolay. Üç haftadır kayıpta olan Gaziantepspor’un ise, yeniden ilk sıralara umutlanması için haftaya bir şansı daha var. Çünkü rakibi, bu sezon güçlülere karşı sıfır çeken Galatasaray... 
     Her maçtan bir kazanan çıktı bu hafta, dolayısıyla her maçın bir kaybedeni de vardı. Ancak, hiç şüphe yok, çok ümit beslediğimiz ve hep destek verdiğimiz genç hakemler haftanın hayal kırıklığıydı. Verilmeyen penaltılar, sarısıyla kırmızısıyla çıkarılan yanlış kartlar, elle yapılan asistler... Hem onların hem de Türk Futbolu’nun geleceği adına umarız ki tüm bunlar ya yorum hatasıydı ya da görüşleri kapalıydı... 
     
     Haftanın takımı 
     BEŞİKTAŞ 100. kuruluş yılında emin adımlarla yola devam ediyor. Şampiyonluk yarışındaki en büyük rakibi Galatasaray’ı yedi yıl sonra kendi sahasında yendi, hem namağlup unvanını devam ettirdi, hem de liderliği geri aldı. 
     
     Haftanın hocası 
     Mircea LUCESCU İki yıldır çalıştırdığı Galatasaray’ı ilk 60 dakikada durdurdu, ardından hedefi vurdu. Taktiği, oyuncu değişimindeki isabeti ile derbiye damgasını koydu. Ne kadar usta bir hoca olduğunu herkese gösterdi. 
     
     Haftanın hakemi 
     Mutlu ÇELİK Ankaragücü - Gaziantepspor karşılaşmasını başarıyla yönetti. Tartışma yaratacak kararlardan uzak durdu, yardımcıları ile iyi diyalog kurdu. Pozisyonlara yakındı, kart uygulamalarında hata yapmadı. 
     
Gol krallığı Futbolcu Takım Maç Gol Okan Bursaspor 16 13 Viola Gaziantep 14 11 Washington Fenerbahçe 12 9 Arif Galatasaray 12 8 Augustine Ankaragücü 15 8      
     
Gol pası Futbolcu Takım Maç Gol Pası Ortega Fenerbahçe 12 8 Timuçin Malatyaspor 15 8 Murat Bursaspor 14 7 Duro Malatyaspor 11 6 Serhat Fenerbahçe 14 6      
     
Altın eldiven Futbolcu Takım Maç Gol Petkoviç Trabzonspor 16 9 Cordoba Beşiktaş 14 9 Heinen Denizlispor 13 12 Rüştü Fenerbahçe 11 12      
     
     Kart cezalılar 
     Kırmızı kart Özgür Denizli , Ramazan Diyarbakır , Ogün Fenerbahçe 
     Sarı kart Yasin Beşiktaş , Erkan Bursaspor , Hakan Denizlispor , Ümit Davala Galatasaray , Serkan Malatya 
     
     Haftanın portresi 
     Ahmed HASSAN G.Birliği 
     Birkaç haftalık durgunluğun ardından Samsun deplasmanında sazı yine eline aldı. Sahada basmadık yer bırakmadı. Bitmek tükenmek bilmeyen bir enerjiyle oynadı. Farklı galibiyette baş kahramandı. Takımını müthiş yönetti, iyi futbolunu üç golle süsledi. İzleyenlere keyif verdi. 
     
     Karatahta 
     Bu öfke niye 
     Galatasaray’ın en iyi isimlerinden biriydi. Kazanmak için herşeyini ortaya koydu, bir sağa bir sola koştu. Ancak bir penaltı pozisyonu Hasan Şaş’ın tüm dengesini bozdu. Futbolda böyle olayların her zaman yaşanabileceğini unuttu, hırsının kurbanı oldu. Hakemi tartakladı, Nouma’yı kovaladı. Maç bitiminde yerlerde yuvarlanması, çevresine öfke kusması milli formayı giyen, milyonlarca gencin örnek aldığı, Avrupa’nın elit takımlarının transferi için yarıştığı bir stara asla yakışmadı. 
     
     Alkış alanlar 
     Adam gibi adam 
     Belki de hayatının en zor maçına çıktı Lucescu. İki yıl büyük emekler verdiği Galatasaray’dan koparılmıştı. Tekrar eski göz ağrısının karşısına dikilmek tabii ki kolay olmayacaktı. Karmaşık duygularla işini yaptı, seyirciden gereken takdiri de aldı. İbrahim’in attığı golden sonra gönül kırmamak için yerinden bile kıpırdamadı. O, acı - tatlı herşeyi Ali Sami Yen’de içine attı, aylardır beklenen bu derbide beyefendiliği ve karizması ile alkışları sonuna kadar hakeden adamdı. 
     
     Haftanın sözü 
     O adamcağızın yaptıkları ortada. 
Galatasaray Teknik Direktörü Fatih Terim      
     
     Haftanın sonuçları 
     Galatasaray - Beşiktaş 0-1 
     İbrahim Dk. 77 
     Diyarbakır - Fenerbahçe 3-0 
     Murat Hacıoğlu Dk. 20, Saffet Dk. 84 ve 86 
     Kocaeli - Altay 3-0 
     Lazarov Dk. 47 ve 67, Bülent Bilgen Dk. 82 
     İst.Spor - Elazığ 2-1 
     Meszaros Dk.41, Fazlı Dk.70, Selçuk Dk.86 
     A.Gücü - Gaziantep 5-3 
     Yılmaz Dk. 6, İsmet Dk. 43 ve 73, Agustine Dk. 45, Mustafa Şahintürk Dk. 54 ve 75 pen., Hakan Keleş Dk. 90, Viola Dk. 90 3 
     Göztepe - Malatya 0-3 
     Fazlı Dk. 5, H.Özer Dk. 69, Oliviera Dk. 82 
     Trabzon - Denizli 1-0 
     Aurelio Dk. 83 
     Bursa - Adana 3-0 
     Okan Dk. 51 ve 78, Mustafa Dk. 59 
     Samsunspor - G.Birliği 2-7 
     Ertuğrul Dk. 11, El Saka Dk. 24, Ahmet Hassan Dk. 26, 71, 74, Thomas Dk. 45, Veysel Dk. 48, Serkan Dk. 65, Flip Dk. 90 
     
     Haftanın maçları 
     Perşembe 19.00 O. Lyon - Denizli, 20.00 Dinamo Kiev - Beşiktaş, Cuma 20.00 Gaziantep - Galatasaray, Cumartesi 13.30 Adanaspor - Kocaeli, Altay - İstanbul, 13.30 Malatya - Trabzon, 19.00 Fenerbahçe - Göztepe, Pazar 13.30 Elazığ - Diyarbakır, Denizli - Ankaragücü, Gençlerbirliği - Bursaspor, 19.00 Beşiktaş - Samsunspor. 
     



 SPOR 


























</TEXT>
</DOC>
