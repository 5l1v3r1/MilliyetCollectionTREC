<DOC>
<DOCNO> 114038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/yazar/civaoglu.html </URL>
<DATE> 2002/10/20/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
11’inci tablo 
</HEADLINE>
<TEXT>

     Şu satırları "porno" sanmayın. "Sürprize" ulaşacaksınız 
     "Sevda’nın vücudu... 
     Gerçekten muhteşemdi kadife gibi teninde hiçbir leke ve ben yoktu..... Ellerim dizlerinden yukarı doğru çıktığında..... Sevda’da inlemeler başlamıştı..... Bana sokuldu..... İkimiz de oturmuş vaziyette iken..... Tempoya uyarak karşılık vermeye başladım. Vücudumun ortasında başlayan karıncalaşma sanki birden binlerce volt elektrik akımına dönüşüp Sevda’nın vücuduna boşaldı." 
     Bu satırları yazının başına koymam sizlerin devam sayfasına geçmeniz içindi. 
     41 yaşında engelli bir erkeğin, ilk cinsel ilişkisini yansıtıyor. 
     Delikanlılığa adım attığı yaşlardan itibaren "kas erimesi" hastalığı nedeniyle yaşamını tekerlekli sandalyede geçirmeye mahk m olmuş. 
     BAŞUCUMDA HAYAT adlı kitabın yazarı. 
     Adı Kemal Uluer. 
     Bu cinsel ilişkiyi izleyen birkaç hafta içinde yaşamına yıllar önce verdiği kararla ve zamanlamayla veda etti. "Mutlu bir ölümün güncesi" alt başlığı olan kitap, Kemal Uluer’in ölüme yaklaşırken ebemkuşağı kadar renkli, onu oluşturan yağmur damlacıkları kadar saf ve duru "günce" satırlarıyla örülmüş. 
     
Ortak      Milliyet haberlerinin başındaki arkadaşım Doğan Akın yazılarıma başlamadan her gün birkaç kez konuştuğum dostumdur. İyi gazeteci, derinliği ve duyarlığı olan genç bir aydındır. 
     Bu kitabı da o verdi. 
     Elimden bırakamadan aktı gitti. 
     Kemal, çok istediği ODTÜ Mimari Bölümü sınavlarını kazanamayınca kendini resme veriyor. 
     Renk ve doğa arasında fırça, palet, kitap ve müzikle geçen 5 yıl... Sonra SBF’ye giriş... Aynı sınıftaki Doğan Akın’la tanışmaları... Yaşam boyu sürecek harikulade bir dostluğun ve ortak serüvenlerin başlangıcı. Doğan her gün sandalyesini iterek fakülteden çıkarıyor. Beraber zamanı bir çiçek gibi kokluyorlar. Müze, tiyatro, sergi, opera, doğa, arkadaşlarla piknik, meyhanelerde rakılama, müzik, nargile, kitap kurtluğu... 
     Ilgaz Dağları’ndan Uludağ’a, Abant’tan Yedigöller’e, Safranbolu Evleri’ne, Ege, Akdeniz kıyılarına, antik kalıntılara geziler. 
     Sandalyeyi ve Kemal Uluer’i sırtlayarak her yere birlikte gidiyorlar. Kemal ve Doğan birbirlerine "ortak" diye sesleniyorlar. 
     
Son 10 tablo      Kemal, "Zamanı gelecek inzivaya çekileceğim. - T - serisi adını verdiğim 10 tablo yapacağım. 10’uncu tablo bittikten sonra yaşama noktayı koyacağım" diyor. 
     "Yaşamdan vazgeçebilecek değerlerin olduğu" yolunda bir yazıdan etkilenmiştir. 
     Yazıdaki değer simgesel olarak Rahmaninov’un 3. konçertosudur. Sanatçıların parmaklarından adeta canını da emen bir konçerto. Kemal’in 3. konçertosu ise yapacağı son 10 tablo... 
     Yazının başında yer alan cinsellik deneyimi de, dostuna "belki 10’uncu tabloyu yapmaktan vazgeçirir" diye düzenlediği bir ilişki. 
     
Veda etmek zamanı      Kemal 91 gün evine kapanır. 9 tabloyu bitirir. Ve son gün gelir. Güncesine "Tıpkı Budist rahibin her sabah omzundaki kuşa bugün o gün mü’ diye sorduğu gibi ben de kendime sordum. Evet, bu gün. Disk çalarıma Time to say good bye cd’sini koydum. 10’uncu tablomu 19 dakikada yaparak müthiş bir rekor kırdım. 14.45’te 15 dakika süreyle Aborijenler gibi deneyeceğim. Olmazsa diğer yöntemi... Tüm insanları ve sizleri çok seviyorum, daima mutlu yaşayın." 
     İşte "son." 
     Avustralya yerlileri olan Aborijenler "artık yaşamlarına nokta koymak zamanı geldiğine inandıklarında" gizemli içsel güçlerini kullanarak, kalplerini kendi iradeleriyle durdururlar. 
     Kemal önce bunu denemiş, başaramamış. 
     Sonra... Başına naylon bir poşeti hava alamayacak şekilde sararak, kendini özel koltuğundan yere atmış. 
     Dostları onu bulduklarında, yüzünde her zamanki mutlu ve geniş gülümseyişi varmış. Güncesinde bu eyleminin insanları intihara değil, dolu dolu yaşamaya yönlendirmesi dileği var. 
     "Ortak" Doğan Akın bu günceleri Enis Batur’a götürmüş. Yapı Kredi Yayınları tarafından yayımlanmasını sağlamış. 
     Bu kitap 11’inci tablo... 
     Yazıyı hiçbir şeye bağlamıyorum. 
     







Türkiye İsveç, boş ver aldırma geç... 


Oyum yalancıya 


Tavşana kaç, tazıya tut 


Futbolun yükselen çıtası ve Türk olmak 


11’inci tablo 


Taşranın zaferi 


Özel okullar niye sinek avlıyor 


Gazetecinin dostu olmaz. Ne yazık ki gerçek bu.. 


Duyarlı Adalet Bakanı 


CHP’nin assolistleri koroda 


Töre böyle diyor ahbap 


Birine borcunuz var, diğerine yok 


Bizim kedi’ yıkarken mi ölecek, sıkarken mi 


Las Vegas alışveriş ve eğlence şehri olmuş 


Aria Akdeniz’e açıldı 


</TEXT>
</DOC>
