<DOC>
<DOCNO> 131079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sontur18.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dini cemaat liderlerinden barış çağrısı... 
</HEADLINE>
<TEXT>

     İstanbul'daki dini cemaat liderleri, Irak'a olası bir operasyona karşı çıkarak, barıştan yana olduklarını bildirdiler. 
     İstanbul Büyükşehir Belediye Başkanı Ali Müfit Gürtuna, Emirgan'daki Beyaz Köşk'te İstanbul'daki dini cemaat liderleriyle kahvaltılı toplantıda biraraya geldi. 
     Toplantıda konuşan Gürtuna, bütün dünyanın ve insanlığın şiddete değil sevgiye ihtiyacı olduğunu belirterek, ''İnsanlığın bu ihtiyacını karşılayacak olan dindir'' dedi. 
     Yeni binyılda yerel yönetim olarak dünyaya İstanbul'daki birarada yaşama örneğini sunma kararlılığında olduklarını ifade eden Gürtuna, onun için de toplumun yönetime etkin katılımını sağlamayı amaçladıklarını kaydetti. 
     Yerel demokrasinin kurumsallaşmasının, ülkenin demokratikleşme sürecine de ciddi bir etki yapacağını vurgulayan Gürtuna, yerel yönetimlerde sivil katılım reformunu gerçekleştirmek istediklerini anlattı. 
     Dünyanın topyekün bir karanlığın tehdidi altında olduğunu ifade eden Gürtuna, şunları söyledi 
     ''Dinlerimizin özünde barış varsa, insanlığa ışık getirme iddiası varsa, 'biz şimdilik sessiz kalalım, bu ışığı ilerdeki kuşaklar getirsin' diyemeyiz. Her kuşak ahlaki ve manevi olarak kendi neslinden, şartlarından ve varlığından sorumludur. Dünyada haksızlığa, yanlışlığa, cehalete, zulme karşı savaş vermek, her zamankinden daha fazla zaruridir.'' 
     
     DİNİ LİDERLER 
     Basın mensuplarının, ''Irak'a yönelik olası bir operasyona'' ilişkin sorularını yanıtlayan Fener Rum Patriği Bartholomeos, Irak'taki savaşa masa etrafında bulunan bütün dini liderlerin karşı olduğunu belirterek, şunları kaydetti 
     ''Bütün arkadaşlar barıştan yanayız. Başbakan Abdullah Gül'ün bazı Ortadoğu ülkelerine barış için yaptığı ziyaretleri takdirle izliyoruz. İnşallah bu ziyaretler müsbet neticeye ulaşır, mavcut problemler barışçı yollarla çözümlenir. Boşuna insan kanı akmaz, hayatlar sönmez. Bu yalnız temennimiz değil, hararetli duamızdır. Allah bütün Türkiye'yi ve bütün dünyayı savaştan korusun. Din adamları olarak her şart altında barıştan yana olacağız.'' Türkiye Ermenileri Patriği Mesrob II de, kendilerini barışa ve birliğe adadıklarını ifade ederek, cuma gününe kadar her gün değişik kiliselerde barış için dualar okunacağını söyledi. 
     Noel'den itibaren savaşın gölgesini hissettiklerini ve bir kaygı içinde olduklarını bildiren Mesrob II, ''Savaş sadece Irak'taki masum insanları değil, bütün bölgede manevi hayattan ekonomiye kadar zarar verecektir'' dedi. 
     Süryani İstanbul Metropoliti Yusuf Çetin de, ''Büyük balık küçük balıkları yutuyor'' sözünü anımsatarak, ''İnsanlar da birbirini yiyip bitiriyor. Dua ve temennimiz, insanların yüreklerinin değişmesi, sevgi ve merhamet dolması. Bu konuda hepimize görev düşüyor'' diye konuştu. 
     Toplantıya, Türkiye Hahambaşı İsak Haleva, Vatikan'ın İstanbul Temsilcisi Georges Marovitch, İstanbul Latin Cemaati Ruhani Reisi Louis Pelatre ve diğer temsilciler katıldı. 
     





</TEXT>
</DOC>
