<DOC>
<DOCNO> 108458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sondun11.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin aralarında bulunduğu aday ülkeler zirveye çağırılıyor 
</HEADLINE>
<TEXT>

     AB dönem başkanı Danimarka'nın, Türkiye'nin de aralarında bulunduğu aday ülkeleri, adaylık şartları konusunda bilgilendirmek amacıyla 28 Ekim'de bir mini zirveye davet edeceği bildirildi. 
     Diplomatlar, aralarında Türkiye'nin de bulunduğu 13 aday ülkenin 28 Ekim'deki toplantıya davet edileceğini, ancak görüşme olmayacağını, yalnızca brifing verileceğini kaydettiler. 
     Aynı diplomatlar, aday ülkelerin, AB zirvelerine liderlerle öğle ya da akşam yemeğine davet edildiklerini, ancak dönem başkanı Danimarka'nın, bu kez aday ülkelerin 24-25 Ekim'deki zirveye değil ayrı bir toplantıya davet edilmesine karar verdiğini belirttiler. 
     Bir AB diplomatı, Reuters'e yaptığı açıklamada, 24-25 Ekim'de Brüksel'deki AB zirvesinden sonra aday ülkelerle bir mini zirve ayarlamaya çalıştıklarını söyledi. 
     Aynı diplomat, aday ülkelerin mini zirvede, Brüksel'deki toplantıda AB liderlerinin üzerinde anlaştığı adaylık şartları konusunda bilgilendirileceğini kaydetti. 
     AB liderlerinin, Brüksel'deki zirvede AB üyeliğine yolu açılacak 10 adayın yer alacağı listeyi onaylaması bekleniyor. 
     





</TEXT>
</DOC>
