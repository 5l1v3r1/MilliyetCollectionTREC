<DOC>
<DOCNO> 139391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sondun13.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani de Türkiye'nin varlığından rahatsız... 
</HEADLINE>
<TEXT>

     Irak Kürdistan Yurtseverler Birliği lideri Celal Talabani, Irak halkının kendi geleceğini tayin etme hakkına sahip olması gerektiğini söyledi. 
     Irak muhaliflerinin Selahaddin kentinde yapılan toplantısının ikinci günü, Talabani'nin konuşmasıyla başladı. Bağımsız demokratik federal bir Irak istediklerini belirten Talabani, 1991'de Türkiye'deki mülteci kamplarını ziyaret ettiğini ve acı günlerin bir daha gelmemesini dilediğini söyledi. 
     Bu dönemde Türkiye ve ABD'nin verdiği desteğe teşekkür eden Talabani, ''Ancak onlar da bizim durumumuzu anlamalı. Biz Iraklıyız ve bizim içişlerimize kesinlikle karışılmamalıdır'' dedi. 
     Talabani, bağımsız bir Kürt devleti kurmaktan yana olmadıklarını sürekli dile getirdiklerini kaydederek şöyle dedi 
     ''Rahmetli Turgut Özal ile karşılaştığımızda, kendisi bana sürekli Kürt devletinden bahsediyordu. Ben de böyle bir niyetimiz olmadığını kendisine sürekli söylüyordum. Sayın Mesut Barzani de temaslarda bulunduğu bütün Arap ülkelerinde Kürt devleti istemediğimizi Arap-Kürt kardeşliği için çaba harcadığımızı ve komşu ülkelerle ilişkiyi geliştirmek istediğimizi hep vurguladı.'' Talabani, Türkmenlerin durumuna da değinerek, Irak'ın kuzeyinde 35 partinin faaliyet gösterdiğini, bu partilerin televizyon ve gazetelerinin yanı sıra silahlı adamlarının da bulunduğunu söyledi. 
     Irak'ın kuzeyinde demokrasinin tam anlamıyla işlediğini belirten Talabani, ''Türkmen kardeşlerimiz, tarihleri boyuca bu kadar demokratik bir ortamda yaşamadılar'' dedi. 
     
     SANAN AHMED AGA 
     Bu arada Irak Türkmen Cephesi Temsilcisi Sanan Ahmet Aga, Türkmenlerin katledilmesine Türkiye'nin artık izin vermeyeceğini söyledi. 
     Talabani'den sonra söz alan Aga, Irak Ulusal Kongresi INC Başkanı Ahmet Çelebi'nin, dün, ''Saddam daha önce Türkmenleri keserken, Türkiye neredeydi '' sözlerine bugün yanıt verdi. 
     Türkmenlerin katledilmesine bundan sonra Türkiye'nin desteğiyle müsaade edilmeyeceğini kaydeden Aga, ''Türk devleti arkamızdadır. Bundan sonra kimse Türkmenleri katledemeyecek'' dedi. 
     Aga'nın bu sözleri üzerine Talabani araya girerek, ''Sadece Türkiye değil, İngiltere ve Irak da arkamızda, bizi destekliyor'' diye konuştu. 
     Aga'dan sonra kürsüye çıkan Irak Komünist Partisi sözcüsü de, ''Türkiye bizim birlik ve beraberliğimizi tehdit ediyor. Buna asla izin vermeyeceğiz'' görüşünü savundu. 
     





</TEXT>
</DOC>
