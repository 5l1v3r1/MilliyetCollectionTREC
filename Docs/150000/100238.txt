<DOC>
<DOCNO> 100238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/spor/spo03.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Alsak alsak ne alsak 
</HEADLINE>
<TEXT>

Galatasaray’a Makaay için açık davet geldi, Deportivo’nun Başkanı, "Vermeye hazırız" dedi 
Hollandalı yıldızın bonservisinin pahalı oluşu, yönetimin gözünü yine Chiesa’ya çevirdi 
Parma’dan bonservisini alamayan Hakan’a Terim vize vermedi, ancak kapıları da açık tuttu 
Belçika’nın Gent takımında oynayan Dagano da listeye girdi, Faslı golcüyü Ahmet Ceyhan yakın takibe aldı 
     HALİL ÖZER - MEHMET ÇİFTÇİ 

     "Sorun çıkmaz" 
     SARI - Kırmızılı kulüpte forvet transferi adeta çok bilinmeyenli denkleme döndü. Deportivo, Hollandalı forvet Makaay için resmi teklifi almalarının ardından yöneticileri İspanya’ya yüz yüze görüşmeye çağırdı. Galatasaray’ın, hafta içinde Coruna’ya gidip, bu transferi bitirmeye çalışacağı öğrenildi. Deportivo Başkanı Lendoiro, "Biz Makaay’ı vermeye hazırız. O önemli bir oyuncu. Transfer için olumlu yaklaşılırsa ve rakamlarda da anlaşırsak sorun çıkmaz" açıklamasını yaptı. 
     
     Chiesa istekli 
     LENDORIO, Djalminha’dan Galatasaray’ın son anda vazgeçmesi nedeniyle sıkıntıya düştüklerini, şimdi tüm görüşmeleri yazılı ve resmi şekilde yürüttüklerini ifade etti. Ancak yıldız golcünün maliyetinin 10 milyon doları aşması nedeniyle yönetimin eli kolu bağlandı ve İtalyan forvet Chiesa transfere en yakın aday olarak sivrildi. Fatih Terim, İtalyan menajeri aracılığıyla eski öğrencisini istediği rakama çekmeye çalışıyor. Chiesa’nın da transfere sıcak baktığı bildirildi. 
     
     Dagano için rapor 
     GALATASARAY, Hakan Şükür’ün transferi için de bekleyişini sürdürüyor. Ancak bu oyuncunun henüz Parma’dan bonservisini alamaması sıkıntı yaratıyor. Fatih Terim’in de, "Hakan, Parma’nın oyuncusu" diyerek, kralın yuvaya dönüşüne sıcak bakmadığı, ancak kapıyı da kapatmadığı öğrenildi. Bu arada Yardımcı Antrenör Ahmet Ceyhan’ın, Belçika’nın Gent kulübünde oynayan Dagano’yu izlediği bildirildi. Ceyhan, Faslı golcüyü bir kez daha izleyip, rapor hazırlayacak. 
     
Felipe piyango gibiTeknik Direktör Fatih Terim, İtalya’da 10 milyon dolara alamadığı Brezilyalı yıldızı Sarı - Kırmızılı kulübe 3 milyon dolara getirmenin sevincini yaşıyor 
     "Eksikleri var" 
     GALATASARAY Teknik Direktörü Fatih Terim, sezon başında Galatasaray’a gelmeye niyeti olmadığını, ancak Başkan Özhan Canaydın’ın kendisini ikna ettiğini söyledi. Hagi’nin oyunun sonucunu değiştirebilen bir lider olduğunu vurgulayan Terim, "Felipe de çok iyi bir oyuncu. Ancak Hagi gibi olması için eksiklerini tamamlaması şart. 25 yaşında ve daha çok çalışıp, devamlılık kazanmalı. Onu İtalya’da 10 milyon dolara alamadım, burada 3 milyon dolara transfer ettik" dedi. 
     
     "Hatalarım oldu" 
     SARI - Kırmızılı kulüpte başarılı olmasının nedeninin camiayı iyi tanımasına ve elindeki yabancı ve Türk oyuncular arasında iyi bir karma yapabilmesine bağlayan Terim, "Geçmişte bazı hatalar yapmış olabilirim. Ben de insanım. Ama artık daha fazla paylaşan birisi oldum" diyerek, değiştiğini ifade etti. Baliç’e de değinen Terim, "Henüz tam olarak hazır değil. Ama Baliç bunu bilecek ve farkında olacak kadar realist bir insan" yorumunda bulundu. 
     
Olimpiyat çıkmazıFikret Ünlü, Olimpiyat Stadı’nı ya kapatacaklarını, ya da 10 gün içinde sorunları çözeceklerini açıkladı 
     GÖKAY AKIN 

     GALATASARAY ile Yunanistan’ın Olympiakos takımları arasındaki hazırlık maçında ortaya çıkan ulaşım sorunları dün masaya yatırıldı. Bakan Fikret Ünlü’nün başkanlığında Olimpiyatevi’nde gerçekleştirilen toplantıya TMOK Başkanı Sinan Erdem, Belediye Başkanı Ali Müfit Gürtuna ve diğer üyeler ile Emniyet Müdürlüğü ve Karayolları Genel Müdürlüğü temsilcileri katıldı. 
     ÜNLÜ, maç sonrası iki saat hakarete uğradığını dile getirdi. Toplantıyı sorumluluklardan kaçılmaması için basına açık yaptıklarını söyleyen Ünlü, "Amacımız üzüm yemek, bağcıyı dövmek değil. Ancak bağcıyı sıkıştırmasan, üzüm yenmiyor. Hasta halen ameliyat masasında. 10 gün içinde ya stadı hizmete kapatacağız, ya da sorunların giderilmesi yoluna gideceğiz" dedi. 
     
Elmas’ın sıkıntısı      FUTBOL Şube Sorumlusu Burak Elmas, golcü arayışlarının spekülasyon yapılmamasını istedi, "Forvet almış için forvet almayacağız. Aslan gibi bir takımımız var" dedi. Terim’i öven Elmas, "Avrupa’nın en iyi teknik direktörü ile çalışıyoruz. Forveti de, lig için değil, Şampiyonlar Ligi’nde bize güç katması için alacağız. Bunun için acele etmiyoruz" diye konuştu. 
     
Hakan Şükür’e tedavi      MİLLİ futbolcu, Florya’da hem tedavi oluyor, hem de transferi ile ilgili gelişmeleri takip ediyor. Günde iki kez tesislere gelen Hakan Şükür’e kasığındaki sakatlık nedeniyle Kulüp Doktoru Mehmet Kurtoğlu tarafından tedavi uygulanıyor. 
     
Sertliğe prim      LİGİN başlamasına az bir zaman kala idmanların kıran kırana geçmesi Fatih Terim’i memnun ediyor. Tecrübeli hoca, dün sabahki çalışmada ayağında çok top tutup, darbe alarak sakatlanan oyuncularına "Aslında güzel oluyor" diye takıldı. Yerde kalan oyuncularını da hemen ayağa kalkmaları için uyardı. 
     
Suya hücum      ANTRENMAN saatinin 10.30’a çekilmesine rağmen sıcaklar futbolcuları aşırı etkiliyor. Su tüketimi had safhaya ulaşırken, malzemeciler ve masörler futbolculara su yetiştirmekte güçlük çekiyor. Dün 1.5 saatlik çalışmada idman sahasına getirilen 100 şişe yetmeyince yeni koliler getirildi. 
     
Babaya ziyaret      FATİH Terim’in iki kızı Merve ile Buse, dün babalarını Florya’da ziyaret ettiler. Kardeşler, sabah yapılan idmanı bir süre izleyip, daha sonra babalarıyla bir araya geldiler. İtalya’da çalıştığı dönemde ailesiyle sık sık görüşemeyen Terim, İstanbul’da yine eski düzenine kavuştu. 
     



 SPOR 






















</TEXT>
</DOC>
