<DOC>
<DOCNO> 111987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sondun04.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar, sanıldığından da şişman çıktı 
</HEADLINE>
<TEXT>

     Amerikalıların sanıldığından da şişman olduğu ve yetişkinlerin üçte birinin, diğer bir deyişle yaklaşık 59 milyon kişinin ''obez'' olarak adlandırılan aşırı şişmanlar kategorisine girdiği belirlendi. 
     ABD'de 2000 yılında yapılan bir kamuoyu araştırması, Amerikalıların yüzde 19,8'inin kendini şişman saydığını ortaya koymuştu. Son olarak yapılan bilimsel bir araştırma, bu oranın gerçekte yüzde 31 olduğunu ortaya çıkardı. Araştırmaya göre, obez Amerikalıların sayısı, son 20 yıl içinde tam iki katına çıktı. 
     Bu arada obez olmamakla birlikte şişman sayılanların oranının da son 20 yıl içinde yüzde 56'dan 65'e yükseldiği ifade ediliyor. Aşırı şişman çocukların sayısı ise aynı dönemde 3 kat arttı. 
     Konuyu değerlendiren İnsan Sağlık Hizmetleri Bakanı Tommy Thompson, ''Sorun giderek vahimleşiyor. Bu durum ciddi sağlık sorunlarına yol açar'' dedi. 
     Sağlık İstatistikleri Ulusal Merkezi yetkilisi Cynthia Ogden ise sorunun kökeninde, yenilen porsiyonların hacminin artmasının, dışarıda daha sık yemek yenilmesinin ve hareketsiz bir yaşam tarzının yattığını bildirdi. 
     Araştırmaya göre, 6-19 yaş grubundaki çocukların yüzde 15'i ciddi şekilde şişman. Bunların sayısının 9 milyonu bulduğu ve rakamın 1980'e oranla 3 kat arttığı kaydedildi. Aşırı şişman olan 2-5 yaş grubundaki çocukların oranı ise yüzde 10. Bu çocukların da büyüdüğünde obez olacağı kaydediliyor. 
     Obezler, özellikle ciddi kalp ve şeker hastalığı tehdidi altında bulunuyor. 
     





</TEXT>
</DOC>
