<DOC>
<DOCNO> 101781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/spor/spo02.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ORTEGA ŞOKU 
</HEADLINE>
<TEXT>

Arjantinli yıldız, Feyenoord maçında kendini kulübede buldu. Yöneticiler, Lorant’ın sürpriz kararına şaşırırken, Ortega son 15 dakikada oyuna alındı 
     FENERBAHÇE’NİN büyük umutlarla transfer ettiği Ortega, Teknik Direktör Lorant’ın makasını çabuk yedi. Trabzonspor maçında ilk devrenin sonunda oyundan alınan Arjantinli yıldız, Feyenoord önünde kendini yedek kulübesinde buldu. Alman hocanın bu kararı karşısında şok olan Ortega’nın maç oynanırken düşünceli hali gözlerden kaçmadı. 
     KADROLAR açıklandığında Ortega’yı yedeklerde gören Fenerbahçeli yöneticiler de şaşkınlıklarını gizleyemedi. 2. Başkan Nihat Özdemir, "Sanırım hocamızın bir bildiği var" demekle yetindi. Feyenoord’un golcü oyuncusu Van Hooijdonk da karşılaşma sonrası yaptığı açıklamada "Ortega’nın neden yedek beklediğini anlayamadım. O muhteşem bir oyuncu" dedi. 
     
Lorant’a tavır      Ortega ile Washington, Alman hocaya kızdı 
     ALMAN hocanın ilk on birde yer vermediği Ortega ile 71. dakikada oyundan alınan Washington tepki gösterdiler. İki yıldız oyuncu, Lorant ve teknik heyetin isteğine rağmen, Türk taraftarları selamlamaya gitmediler. Ayrıca Washington, kenara alındığında Lorant ile konuşmadı. Bu arada maçtan önce medya arasında yapılan şampanya ödüllü skor tahmin yarışmasını, Nakata isimli Japon gazeteci kazandı. Nakata iki yarının skorunu da bildi. 
     
Eski Ogün gibi      KAPTAN Ogün gemisini kurtarmak için inanılmaz bir enerji harcadı. Orta sahada arkadaşlarını yönlendirmeye çalışan tecrübeli oyuncu, her pozisyona ayağını koydu. Ofansa da destek vermeye çalışan Ogün, gol yendikten sonra bile disiplinini bozmadı ve takımın motivasyonunu kaybetmemesi için elinden geleni yaptı. Ogün adeta geçmiş ve özlenen günlerinden birini yaşattı. 
     
Ankaragücü Radu’yu aldı      HAFTA sonu Fenerbahçe ile karşılaşacak olan Ankaragücü forvet sorununu Rumen Radu Niculescu ile çözdü. Geçtiğimiz yıl Galatasaray’da oynayan, sezon başı da Beşiktaş’ın hazırlık kampına katılan Radu’nun bugün Türkiye’ye geleceği açıklandı. 
     



 SPOR 



























</TEXT>
</DOC>
