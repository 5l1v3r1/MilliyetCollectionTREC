<DOC>
<DOCNO> 130385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sonspo13.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Lav Tencere yuvarlandı, kapağını buldu... 
</HEADLINE>
<TEXT>

     Ankaragücü'nün Belek kampında antrenmanlar kıran kırana geçiyor. 
     Yeni teknik direktör Tevfik Lav ile birlikte temponun artışı ve futbolcuların forma savaşı vermeye başlaması, özellikle saha çalışmalarının çok sert geçmesine neden oluyor. 
     Birbirleriyle kıyasıya mücadeleye giren sarı-lacivertli futbolcular, tüm yeteneklerini ortaya koymaya çalışırken, son antrenmanda Cem, Aykan ve Burak, girdikleri ikili mücadelelerde sakatlık geçirdi. Takımın golcü futbolcusu Augustine ise hava değişikliği nedeniyle gribe yakalandığı için son antrenmana çıkamadı. 
     
     ROGERIO ŞAŞIRTTI 
     Eski teknik direktör Mihai Stoichita tarafından kadro dışı bırakılan, ancak Tevfik Lav'ın gelişiyle affedilerek takıma geri dönen Rogerio, performansıyla herkesi şaşkına çevirdi. 
     Uzun süredir takımda bulunmamasına karşın dün katıldığı kamptaki ilk antrenmanında kondisyonu ve performansıyla göz dolduran Rogerio, teknik direktör Lav'ı fazlasıyla sevindirdi. 
     Takıma yeni katılan Brezilyalı Simao'nun tüm antrenmanlara rahatlıkla katılması da sarı-lacivertlilerde sevince neden olan bir başka unsur oldu. 
     Teknik direktör Lav, Antalya'daki hazırlıklarından ve futbolcuların performansından fazlasıyla memnun olduğunu belirterek, ''Tencere yuvarlandı, kapağını buldu. Futbolcularımla büyük bir uyum içindeyim. Kesinlikle başarılı olacağız'' diye konuştu. 
     Ankaragücü, 15 Ocak Çarşamba günü Kayserispor ile bir hazırlık maçı yapacak. 
     





</TEXT>
</DOC>
