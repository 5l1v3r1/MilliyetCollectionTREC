<DOC>
<DOCNO> 118280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sonspo08.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Liderler yerlerini kaptırmadı... 
</HEADLINE>
<TEXT>

     Türkiye Basketbol Ligi'nde TBL Ülkerspor, Türkiye Bayanlar Basketbol Ligi'nde TBBL de Erdemirspor, liderliğini sürdürdü. 
     Erkeklerde ligde yenilgisi olmayan tek takım Ülkerspor, İstanbul'da Ankara Büyük Kolej'i 81-67 yenerek her 2 ünvanını bu hafta da korudu. 
     Tek yenilgiyle 2. sırada bulunan Efes Pilsen, yine bir Ankara takımı TED Kolejliler'i deplasmanda 96-59 yenerek puan cetvelindeki yerini kaptırmadı. 
     Avrupa Şampiyonlar Kupası'nda başarılı bir grafik çizen Türk Telekomspor, İTÜ'yü Ankara'da 101-89 yenerek bu sezon ligde ilk kez averajla 3. sıraya çıktı. 
     İki İzmir ekibinin mücadelesinde Pınar Karşıyaka, ligde henüz galibiyeti olmayan tek takım olan ve son sırada bulunan Göztepe'ye 87-67'lik üstünlük sağlayarak bir üst sıraya çıkarken, bir önceki hafta 3. sırada bulunan OYAK Renault, deplasmanda Galatasaray karşısında aldığı 96-81'lik yenilgiyle 5. sıraya düştü. Galatasaray ise bu galibiyetle 6. sırada kaldı. 
     Türkiye Bayanlar Basketbol Ligi'nde de yenilmeyen tek takım Erdemirspor, deplasmanda Yıldırım Bosnaspor'u 88-55 yenerek Ülkerspor gibi ligde yenilmezliğini ve liderliğini sürdürdü. 
     Bayanlarda şampiyonluğun bir diğer adayı BOTAŞ Spor, deplasmanda Ankara Etbalıkspor karşısında 63-51 galip gelerek 2. sırada kaldı. 
     Geçen sezonun şampiyonu Fenerbahçe, bir önceki hafta 3. sırada bulunan ligin güçlü ekiplerinden Migrosspor'u 73-62 yenerek 4. sıradan 3. sıraya çıktı. Migrosspor ise bu yenilgiyle 3 basamak birden inerek 6. sıraya düştü. 
     





</TEXT>
</DOC>
