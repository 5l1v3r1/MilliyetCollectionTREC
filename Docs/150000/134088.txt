<DOC>
<DOCNO> 134088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/soneko12.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Marka ve patent internetten... 
</HEADLINE>
<TEXT>

     Marka, patent, tasarım ve modellerin taklit edilmesini önleyen Türkiye'nin ilk marka ve patent internet sitesi kuruldu. 
     Grupofis Marka ve Patent Ajanlığı Halkla İlişkiler Müdürü Belma Öztürk, dünyadaki tüm ülkelerin ekonomik açıdan gelişmeyi ve bunu daha da ileriye götürmeyi hedeflediklerini söyledi. 
     Ekonomik bakımdan gelişmenin en önemli etkenlerinin teknolojide yeni gelişmelerin sağlanması, bunları gerçekleştirenlere özel haklar ve ayrıcalıklar tanınması ve diğer ülkelerde pazarlanması olduğunu vurgulayan Öztürk, teknolojik gelişmelerin arasında sanayideki yenilikler, buluşlar, özgün tasarımlar ve yeni ürünlerin yer aldığını kaydetti. 
     Teknolojinin hızla geliştiği ve rekabetin arttığı dünyamızda marka, tasarım, patent ve faydalı modellerin taklit edildiğini belirten Öztürk, şunları ifade etti 
     ''Bu nedenle yapılacak taklitlerin tespiti ve önlenmesi amacıyla marka ve patent üzerine Türkiye'nin ilk internet sitesi www.patentofisim.com adresini kurduk. Bu site, marka olabilirlik kriterlerini esas alarak üzerinde çalışılan markanın tescil edilme olasılığını saptadığı gibi, benzer markalar hakkında bilgi veriyor. Ürünü değerlendirir, yeni ve ayırt edici bir özelliğe sahip olup olmadığını, başka firmalar tarafından taklit edilip edilmediğini tespit eder.'' Marka olmanın firmaya günümüz ticaret ve sanayi ortamında yüksek kalite standartları kazandırdığını belirten Öztürk, ''Ayrıca, büyüme potansiyeli ve pazar avantajını yakalamayı, global rekabet gücüne sahip olmayı sağlar. Ağırlaşan rekabet ortamında markanız yoksa, pazar içinde rekabet edebilme gücüne sahip olamazsınız. Birileri gelip markayı taklit eder. Zor şartlar altında girilmiş pazar kaybedilir'' dedi. 
     Site aracılığı ile kendilerine başvuruda bulunan firmaların markalarını koruma altına aldıklarını dile getiren Öztürk, ''Sıcak bağlantılarla firmanın markasını takip ediyoruz. Markayı hem yurtiçinde hem de yurtdışında izleyip firmayı bilgilendiriyoruz'' diye konuştu. 
     





</TEXT>
</DOC>
