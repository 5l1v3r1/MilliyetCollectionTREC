<DOC>
<DOCNO> 113489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sonspo15.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpik spor kompleksinin temeli atıldı... 
</HEADLINE>
<TEXT>

     Karşıyaka Belediyesi tarafından yapımı gerçekleştirilecek 5 bin kişilik olimpik kapalı spor kompleksinin temeli törenle atıldı. 
     Törende konuşan İzmir Vali Yardımcısı Selçuk Botsalı, İzmir'de gerek özel sektörün, gerekse belediyelerin spor kompleksi yapma konusunda adeta yarış içinde olduğunu memnuniyetle izlediklerini söyledi. Botsalı, spor tesislerinin dünya standartlarına getirilmesi için esaslı bir rehabilitasyon çalışması başlatıldığını kaydetti. 
     İzmir Büyükşehir Belediye Başkanı Ahmet Piriştina, spor kompleksinin, 2005'deki Dünya Üniversite Yaz Spor Oyunları'na evsahipliği yapacak olmasından duyduğu mutluluğu dile getirdi. 
     Piriştina, Karşıyaka Kulubü'nün son dönemlerde, futbolda, basketbolda ve voleybolda gösterdiği başarılara da değinerek, kulüp yetkililerini kutladı. Piriştina, ''Spor çalışmalarına katkıda bulunan ve bu kompleksin yapımına destek olacak tüm kuruluşlara teşekkür ediyorum'' dedi. 
     Karşıyaka Belediye Başkanı Şebnem Tabak da İzmir'in yıllar önce Akdeniz Oyunları'na evsahipliği yaptığını hatırlatarak, 2005 yılında da İzmir Büyükşehir Belediyesi'nin öncülüğünde yapılacak olan Universiade ile kentte büyük bir spor şenliğinin yaşanacağını söyledi. 
     Tabak, 11 bin metrekarelik kapalı alanı olan olimpik spor kompleksinin kaba inşaatının ocak ayı içinde tamamlanacağını belirterek, şu bilgiyi verdi 
     ''Hedef projemiz arasında yer alan kompleks, 1 yıl içinde tamamlanacak. İzmir'de tüm profesyonel ve amatör spor kulüplerine de hizmet sunacak komplekste ayrıca, 500 seyirci kapasiteli antrenman salonu, aletli cimnastik, aerobik ve kondisyon salonları, VIP salonu, 100 kişilik toplantı odası, basın odası, doktor odası, soyunma odaları, 20 yataklı sporcu konukevi ve 2 adet kafeterya yer alacak. Spor kompleksi, toplam 3.5 trilyon liraya malolacak.'' Konuşmalardan sonra vali yardımcısı Selçuk Botsalı, İzmir Büyükşehir Belediye Başkanı Ahmet Piriştina ve diğer yetkililer, olimpik spor kompleksinin temeline ilk harcı bıraktı. 
     





</TEXT>
</DOC>
