<DOC>
<DOCNO> 144396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/guncel/agun.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat, şok ve dehşeti yaşadı 
</HEADLINE>
<TEXT>

Büyük hava saldırısı Şok ve Dehşet’i başlatan Amerika, attığı 320 füzeyle Bağdat’ı bir anda cehenneme çevirdi Musul ve Kerkük’e de bomba yağdı 
     DIŞ HABERLER SERVİSİ 

     ABD ve İngiltere’nin Irak’a yönelik düşük yoğunluklu ilk bombardımanının ardından düne sakin bir havada uyanan Bağdat, akşam saatlerinde tam anlamıyla "cehennemi" yaşadı. "Şok ve dehşet" olarak adlandırılan büyük hava saldırısını başlatan ABD, başkent Bağdat ile ülkenin kuzeyindeki Musul ve Kerkük’e bomba yağdırdı. 
     
     Uçan kale’yle vurdular 
     ABD uçakları yüzlerce sorti yaparken, bir saat aralıkla iki hava saldırısı dalgasına hedef olan Bağdat, sağır eden patlamalarla sarsıldı. Kenti alevler içinde bırakan saldırılarda, İngiltere’deki Fairford Üssü’nden kalkan ve uçan kale’ olarak bilinen B- 52 ağır bombardıman uçakları da kullanıldı. Bağdat’ta, 1998’deki Çöl Tilkisi harekatından bu yana ilk kez, uçakların motor uğultusu duyuldu. 
     
     Sirenler haber verdi 
     ABD ve İngiltere’nin ikinci gün bombardımanı, Bağdat’ta TSİ 19.05’te hava saldırısını bildiren sirenlerin çalmaya başlamasından birkaç dakika sonra geldi. Irak uçaksavar bataryalarından açılan yoğun ateşi, gökyüzünde yol alan füzelerin sesleri takip etti. Hemen ardından peşpeşe çok şiddetli patlamalar meydana geldi. Saat 21.30’da da ikinci dalga hava saldırısı Bağdat’ı "dövmeye" başladı. Saldırıların ardından patlama sesleri, yerini ambulans ve polis sirenlerine bıraktı. 
     
     Irak’ta yayına devam 
     Yoğun bombardımanda karartma uygulanmazken, Irak televizyonu, Saddam’ın demeçlerini ve müzik programı yayınladı. Patlamaların yakınında olmasına rağmen, Irak televizyonu ve radyosu yayınına devam etti elektrikler, sular ve telefon hatları da kesilmedi. 
     
     320 Tomahawk 
     Basra Körfezi’ndeki USS Kitty Hawk uçak gemisinin komutanı Tuğamiral Matthew G. Moffit de, "Niyetimiz, rejimi, Irak’tan ayrılma zamanının geldiğine ikna etmek. Ayrılmazlarsa onları güç kullanarak çıkartacağız" dedi. Moffit, Bağdat’taki hedeflere TSİ 21.00’de ulaşmak üzere, Cruise tipi yaklaşık 320 Tomahawk füzesi fırlatıldığını açıkladı. Füzeleri bombardıman uçaklarının izlediğini, bazılarının zamanında hedefi vurması için 1 saat önce ateşlendiğini de ekledi. 
     
     Irak radarı yanıltıldı 
     Yüzbaşı Patrick Driscoll da, iki EA-6B Prowler uçağının da öncelikli amacının, düşman radarlarını yanıltmak ve karadan havaya fırlatılan füzeleri vurmak olduğunu kaydetti. 
     Füzeler fırlatıldıktan yaklaşık bir saat sonra da, lazer donanımlı, hedefi bulan 225, 450 ve 900 kilogram ağırlığındaki bombaları taşıyan F-18 Hornet ve F-14 Tomcat savaş uçaklarının yola çıktı. 
     
     Kuzeyi de, güneyi de.. 
     Saat 19.45 sıralarında da Irak’ın kuzeyindeki Musul ve Kerkük’ten şiddetli patlama sesleri geldi. 
     El Cezire televizyonu, Musul’a hava saldırısı düzenlendiğini kaydederken, bölgedeki Reuters muhabiri, patlamalar ve uçaksavar ateşinin birbirine karıştığı kentten alevler yükseldiğini söyledi. Kerkük’ün merkezinde en az iki büyük patlama meydana geldiği ve kentten dumanların yükseldiğini ifade edildi. Irak Savunma Bakanlığı ise, ülkenin güneyindeki Basra ve Nasiriye kentlerinin de vurulduğunu duyurdu. 
     ABD’nin, Irak ordusunu psikolojik olarak çökertmek ve erken bir zafer için başvurduğu şok ve dehşet operasyonunda 3 bin hedefin vurulması planlanıyor. 
     



 GÜNCEL 






























</TEXT>
</DOC>
