<DOC>
<DOCNO> 127101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sontur21.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM İnsan Hakları Komisyonu "Savaşa hayır" 
</HEADLINE>
<TEXT>

     TBMM İnsan Haklarını İnceleme Komisyonu, yayımladığı bildiride, ''Hangi gerekçe olursa olsun, Savaşa hayır '' dedi. 
     Komisyon Başkanı Mehmet Elkatmış tarafından açıklanan bildiride, ''Türkiye'nin savaşa girmesine, Türkiye'nin bu savaşın cephesi ve karargahı haline getirilmesine'' karşı çıkıldı. 
     Savaşın insanlık suçu olduğu belirtilen bildiride, şu görüşlere yer verildi 
     ''Savaş en ağır insan hakları ihlallerinin yaşandığı bir süreçtir. Köklü düşmanlıkların tohumlarının ekildiği, masum insanların, çocukların, kadınların yaşama haklarının elinden alındığı, insanların toprağından koparılıp mülteci edildiği ve barışın katledildiği bir karanlıktır. 
     Bu karanlığa mahkum olmak istemiyoruz. Bir tarafta kitle imha silahlarının varlığı savaş sebebi sayılırken, diğer tarafta savaşta kullanılacak silahların kitleler ve çevre üzerinde yıllarca sürecek kalıcı ve olumsuz etkisini gözardı edemeyiz.'' 
     
     -''İNSAN HAKLARI İHLALİ, ANLAMINA GELİR'' 
     ABD'nin operasyonun gerekçesi olarak Irak'ın beyan etmediği kitle imha silahlarına sahip olmasını gösterdiği anımsatılan bildiride, BM denetçilerinin bu yönde bir rapor vermediği belirtildi. 
     Bildiride, BM'nin askeri müdahale için karar vermediği de kaydedilerek, yasal zemin olmadan, kendi halkının güvenliğinin tehdit edildiği varsayımına dayanarak, başka halkların ölümüne neden olmanın uluslararası hukuk kurallarının ve insan haklarının ihlali anlamına geleceği bildirildi. 
     Saddam rejiminin Halepçe katliamında binlerce insanı katlettiği de anımsatılan bildiride, ''Hepimizin karşı olduğu ve kınadığı bu durum Irak'a askeri müdahale sebebi olamayacağı gibi Saddam'ı Saddam yapanların yine Batı Dünyasında olduğu unutulmamalıdır'' denildi. 
     
     ''TÜRKİYE'NİN ENDİŞESİ...'' 
     Türkiye'nin bu savaşa taraf olmaması gerektiği belirtilen komisyon bildirisinde şunlar kaydedildi 
     ''Türkiye'nin bu savaştaki endişesi, uğrayacağı maddi zararlar değil, yıllardır ambargo adı altında temel gıda ve sağlık yardımlarından yoksun olarak yaşamak durumunda kalan masum çocukların ve kadınların savaş sebebiyle yaşamlarını kaybetmeleri veya daha olumsuz koşullarda yaşamak zorunda kalmaları olmalıdır. Bu nedenle Türkiye, bu savaşın önlenmesi için her türlü çabayı ve kararlılığı göstererek sorunu diplomatik yollarla çözmelidir. 
     Dünya tarihinde yapılan savaşları birileri kazanmıştır. Ancak tüm savaşların tek mağlubu vardır, insanlık... 
     Yurtta Sulh, Dünyada Sulh ilkesinin temsilcileri olarak, tüm Türkiye ve Dünya kamuoyunu bu savaşın önlenmesi ve barışın korunması için göreve çağırıyoruz.'' - 
     ''RET OYU VERİRİM'' 
     Komisyon Başkanı Elkatmış, bir soru üzerine Türkiye'ye ABD askerlerinin kabul edilmesi yönünde TBMM'de yapılabilecek bir oylamada ''Ret'' oyu kullanacağını da açıkladı. 
     Olası bir savaşta nükleer silahların kullanılmasından endişe ettiklerini bildiren Elkatmış, bundan en büyük zararı Türkiye'nin göreceğini söyledi. Elkatmış, Irak'ın elinde olduğu iddia edilen nükleer silahların da başta ABD olmak üzere Batılı ülkeler tarafından verildiğini ifade etti. 
     Komisyon Başkanı Elkatmış, bildiriyi Hükümet, Genelkurmay Başkanlığı, Milli Güvenlik Kurulu Genel Sekreterliği'nin yanısıra operasyona katılması beklenen ülkelerin ilgililerine de göndereceklerini bildirdi. 
     





</TEXT>
</DOC>
