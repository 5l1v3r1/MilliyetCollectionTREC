<DOC>
<DOCNO> 104039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/soneko30.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti bankacılarla görüştü... 
</HEADLINE>
<TEXT>

     Merkez Bankası Başkanı Süreyya Serdengeçti, İstanbul'da bankacılarla biraraya geldi. 
     Serdengeçti'nin başkanlığında Türkiye Bankalar Birliği'nin Akmerkez'deki ofisinde gerçekleşen görüşmeye, aralarında Garanti Bankası Genel Müdürü Ergun Özen, Yapı ve Kredi Bankası Genel Müdürü Naci Sığın, Dışbank Genel Müdürü Faik Açıkalın, Eximbank Genel Müdürü Ahmet Kılıçoğlu, Koçbank Genel Müdürü Halil Ergür ve Finansbank Genel Müdürü Onur Umut'un da yer aldığı bazı bankaların üst düzey yöneticileri katıldı. Türkiye Bankalar Birliği Başkanı ve Türkiye İş Bankası Genel Müdürü Ersin Özince'nin ise toplantıda bulunmadığı öğrenildi. 
     Basına kapalı olarak gerçekleştirilen toplantının ardından gazetecilerin sorularını yanıtlayan Garanti Bankası Genel Müdürü Ergun Özen, Serdengeçti ile bir piyasa değerlendirmesi yaptıklarını ve şu andaki koşullarla ilgili Merkez Bankası Başkanı'nın kendilerine bilgi verdiğini kaydetti. 
     Serdengeçti'nin para politikasıyla ilgili kendilerine çok geniş ayrıntılı bilgi aktardığını ifade eden Özen, şöyle devam etti 
     ''Başkan, enflasyon hedefinin yüzde 35 olarak devam ettiğini, 30-35 arasında bir şey beklediğini, Türkiye'nin büyüme ve enflasyon arasındaki geçişe daha dikkatli olması gerektiğini söyledi. Sürdürülebilir bir büyümeye geçmemiz için kısa vadede belki büyümeden feragat edilmesi lazım ama feragatı da zaten Türkiye yaptı. Bunu açık açık söylüyor. Son 3 yıldır daralıyordu, işte bu sene büyümeye başladı. Önümüzdeki sene daha da büyüyecek dedi. Enflasyon hedeflemesini konuştuk. Kısa vadede seçimlere kadar o konuda bir şey yok.'' Özen, ''Seçim sonrası para politikasına ilişkin bir şey konuşuldu mu '' sorusunu, ''Seçim senaryosu yok, aynen devam ediyorlar. Bir tehdit görmüyorlar, kendilerinden çok eminler'' şeklinde yanıtladı. 
     





</TEXT>
</DOC>
