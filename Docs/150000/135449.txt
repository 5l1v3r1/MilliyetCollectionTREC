<DOC>
<DOCNO> 135449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sondun12.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Kıbrıs'ta çözüm şart" 
</HEADLINE>
<TEXT>

     Adalet ve Kalkınma Partisi AK Parti Genel Başkanı Recep Tayyip Erdoğan, Kıbrıs'ta bir çözüme ulaşılmasının kaçınılmaz olduğunu belirterek, ''Kıbrıs'ta çözüm şart'' dedi. 
     Erdoğan, Kıbrıs gazetesine verdiği demeçte, ''Kıbrıs'ta çözümsüzlük çözümdür'' politikasının iflas ettiğini ifade etti. Erdoğan, şunları söyledi 
     ''Türkiye'de ne yazık ki 'Kıbrıs'ta bir sorun yok ki' diyen siyasetçiler de vardır. Bunlar geçmişin siyasetçileridir. Çünkü bunlar hayatları boyunca çözümsüzlüğü çözüm sayan anlayışta olmuştur. Biz diyoruz ki, eğer Kıbrıs'ta vatandaşlar mitingler yapıp, bu mitinglerde bir çözüm isteğini talep ediyorsa, kimse Kıbrıs'ta sorun yoktur diyemez. Ortada bir sorun var ve bu sorunu da kim çözecek Siyaset çözecektir. Siyasetçi çözecektir. Burada Kıbrıs'taki yönetim ortaya bir maharet koyacak, bir garantör durumunda olan Türkiye de şüphesiz ki yardımcı olcaktır.'' KKTC Cumhurbaşkanı Rauf Denktaş'ın deneyimleriyle bir anlaşma imzalamasını arzu ettiğini ifade eden Erdoğan, Cumhurbaşkanı Denktaş ile kendisi arasında kişisel bir kavganın varmış gibi gösterilmeye çalışıldığını, Cumhurbaşkanı Denktaş ile kişisel bir kavagasının olmadığını söyledi. Erdoğan şöyle konuştu 
     ''Benim, Sayın Denktaş'la kişisel bir kavgam yoktur. Ben bir anlayışı tartışıyorum. Bu anlayış Kıbrıs'ta Kıbrıs'taki vatandaşlarımızın geleceğiyle ilgili bir anlayıştır. Ben genç bir siyasetçiyim ve böyle bir tecrübeli siyasetçinin 40 yıldır devam eden böyle bir süreci artık duayen olarak kendisinin bitirerek bu işte hayırla yad edilmesini, taçlandırılmasını isterim. Bu da benim bir genç siyasi olarak saygımdan doğan anlayıştır. Bunun olmasını isterim, ama olmadığı zaman işte şu anda meydanlarda olan bazı ifadelerle karşı karşıya kalması da mukdedirdir. Biz böyle şeyle olsun istemeyiz.'' 
     
     ''ÇÖZ YAŞAT ANLAYIŞININ TEMSİLCİSİYİZ'' 
     AK Parti Genel Başkanı Erdoğan, partisinin ''Ver, kurtul'' anlayışında olmadığını, ''Çöz, yaşat'' anlaşıyışının temsilcisi olduğunu kaydetti. Erdoğan, Kıbrıs'ta ''olmazsa olmaz'' olarak gördüğü noktaları ise şöyle açıkladı 
     ''Şu anda olmazsa olmaz olarak gördüğüm üç şey var 1- Egemenlikle ilgili konu, iki halka dayalı ortaklık devleti. 2- Haritada yüzde 29 gibi bir nokta zaten telaffuz edilmiş, şu anda Türklerin kontrolünde yüzde 35, yüzde 36 olduğuna göre, burada Türkler fedekarlık yaptığına göre, yüzde 29'un artık kabul edilmesi ve bu zikzakları fazla olmayan bir haritayla çizgiyi çekmek lazım. 3- Yunanistan ve Türkiye'nin garantörlüğü.'' 28 Şubat'a kadar bir anlaşmaya varılacağına inanmak istediğini, ancak bir neticeye varılamazsa 16 Nisan umudunun kalacağını ifade eden Erdoğan, olası bir Irak savaşından Kıbrıs konusunun dolaylı da olsa etkileneceğini söyledi. Erdoğan, Karpaz konusundaki hassasiyetini de koruduğunu belirterek, ''Orada 4 tane Rum köyü var diye Karpaz ile Güney Kıbrıs Rum Yönetimi'ni birleştirmeye kalkarsak barış adası anlayışını gerçekleştiremeyiz'' dedi. 
     





</TEXT>
</DOC>
