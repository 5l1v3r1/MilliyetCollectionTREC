<DOC>
<DOCNO> 117019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sontur31.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP örgütü Bahçeli'nin bırakmasını istemiyor... 
</HEADLINE>
<TEXT>

     MHP İstanbul İl Başkanı İhsan Barutçu, ''Devlet Bahçeli, kendine yakışanı yapıyor. Ancak biz de onurlu davranışını siyasette sürdürmesini sağlayarak, Türk milletine hizmetini istiyoruz'' dedi. 
     Barutçu, MHP İl Başkanlığı'nda partililerle birlikte düzenlediği basın toplantısında, seçim sonuçlarını ve MHP Genel Başkanı, Devlet Bakanı ve Başbakan Yardımcısı Devlet Bahçeli'nin açıklamasını değerlendirdi. 
     Bahçeli'nin açıklamasının, seçim sonuçlarının kendilerine yansıyan, ancak kabullenemedikleri bir gerçeği olduğunu ifade eden Barutçu, bu açıklamanın ülkücü hareketin üzerinde ''derin bir tesir'' bıraktığını kaydetti. 
     Konuşurken zaman zaman gözleri dolan Barutçu, ''Huzurlarınızda Türk kamuoyuna, İstanbul il ve ilçe teşkilatları ve bütün mensuplarımızla şunu haykırıyoruz Devlet Bahçeli, varlığını her şartta sürdürecektir. Mutlaka ki, O kendine yakışanı yapıyor. Ancak biz de onurlu davranışını siyasette sürdürmesini sağlayarak, Türk milletine hizmetini istiyoruz'' dedi. 
     Bir basın mensubunun sorusu üzerine, ''seçimlere riski kabullenerek girdiklerini, çünkü yalılarda, köşklerde siyaseti birtakım lobilerle sürdüren partilerin oyununu bozmak istediklerini'' dile getiren Barutçu, sözlerini şöyle tamamladı 
     ''Yansımasının bu kadar olacağını tahmin etmezdik. Buna etki eden değişik unsurlar vardır. Bunlar kendi içimizde yorumlanır, tespitleri yapılır. Eğer bir hata varsa müşterek bir hatadır, bir eksiklik varsa müşterek bir eksikliktir. MHP, önümüzdeki dönemde alternatif bir siyasi parti olma hüviyetini koruyacaktır ve milletimiz bunun boşluğunu da Meclis içinde görecektir.'' 
     
     ANKARA DA KARŞI ÇIKIYOR 

     MHP Ankara İl Başkanı Paşa Küçük, partisinin ülke barajının altında kalmasında Genel Başkan Devlet Bahçeli'nin sorumluluğu olmadığını savunarak, ''Liderimiz Devlet Bahçeli ile yürüme kararlılığındayız'' dedi. 
     Küçük, MHP Ankara İl Başkanlığı'nda, partisinin ilçe ve belde teşkilatlarının başkanlarının katılımıyla düzenlediği basın toplantısında, seçim sonuçlarının açıklamasından sonra, Devlet Bahçeli'nin, MHP'nin seçimden başarıyla çıkmamasının sorumluluğunu, Türk siyaset tarihinde örneği olmayan bir biçimde tek başına üstlendiğini kaydetti. 
     Bahçeli'nin sorumlu olduğu düşüncesini taşımadıklarını ifade eden Küçük, şöyle konuştu 
     ''Seçim sonuçlarından, partimizin milletimizden gerekli teveccühü görmediği ortadadır. Fakat MHP, üstlendiği misyon gereği eskisinden daha güçlü, dimdik ayaktadır. Ayakta kalmak zorundadır. Bu sebeple hiç kimsenin aykırı ses çıkarak tarihi misyonumuzun geleceğini karartmaya hakkı ve haddi yoktur. Milliyetçi hareketi eleştirerek, Türkiye'nin çöküşüne zemin hazırlamak gibi bir gafletin içerisinde bulunanlar, hareketimizden ve liderimizden çok bu ülkeye kötülük etmişlerdir. 
     Ülkücüler olarak, lider ülke Türkiye yolunda, dürüst ve ilkeli liderimiz Bahçeli ile yürüme kararlılığında olduğumuzu tüm kamuoyunun dikkatine sunarız.'' 
     





</TEXT>
</DOC>
