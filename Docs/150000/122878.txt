<DOC>
<DOCNO> 122878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sontur09.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapıkule'de 12 kilometre Tır kuyruğu oluştu... 
</HEADLINE>
<TEXT>

     Edirne'nin Kapıkule Sınır Kapısı'nda, Ramazan Bayramı'nın da etkisiyle 12 kilometre uzunluğunda TIR kuyruğu oluştu. 
     Kapıkule'de gümrük işlemlerini tamamlayarak çıkış yapmayı bekleyen TIR sürücüsü Veli Bozkurt, soruları yanıtlarken, İzmir ve Denizli'den aldığı tekstil yükünü Hollanda'ya teslim edeceğini, bayramın son günü de Türkiye'de ailesinin yanında olacağını söyledi. 
     Bozkurt, Kapıkule'deki yaklaşık 500 araçlık TIR konvoyunda yer alanların büyük çoğunluğunun, bir an önce yükünü boşaltarak geriye dönmek istediğini belirterek, ''Bayrama ailemden ve çocuklarımdan uzakta girdim. Sabah eşim ve çocuklarımın bayramını telefonla kutladım. Buruk olarak gittiğimiz yurtdışından bir an önce dönmek istiyoruz'' dedi. 
     TIR sürücüsü Yaşar Yıldırım da, kuyruğun Bulgaristan'ın yavaş işlem yapmasından kaynaklandığını belirterek, şunları kaydetti 
     ''Yılsonu olması itibariyle ihracatta bir artış söz konusu. İhracatın yanı sıra Ramazan Bayramı nedeniyle de Kapıkule'de büyük bir yoğunluk oluştu. Türk gümrüğünde işlemlerimizi yaptırmış halde bekliyoruz. Bulgaristan gümrüğünde ise işler çok yavaş yapılıyor.'' Gümrük yetkililerinden alınan bilgiye göre, Kapıkule'den son 24 saat içinde 500'ün üzerinde TIR yurtdışına çıkış yaptı. 
     





</TEXT>
</DOC>
