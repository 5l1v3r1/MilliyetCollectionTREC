<DOC>
<DOCNO> 119244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/son/sondun10.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül'ün Başbakanlığı dünya basınında... 
</HEADLINE>
<TEXT>

     Adalet ve Kalkınma Partisi Genel Başkan Yardımcısı Abdullah Gül'ün bugün hükümeti kurmakla görevlendirilmesi, yabancı ajans haberlerinde geniş yer buldu. 
     Ajanslar, Gül'ün Batı yanlısı bir kişi olduğuna dikkati çektiler. 
     Fransız haber ajansı AFP, Gül'ün ılımlı bir şahsiyet olduğunu vurguladı. Ajans, ekonomi eğitimi gören Gül'ün ''Batı yanlısı ve ılımlı'' kanadın temsilcisi olduğu yorumunu yaptı. 
     AFP, Gül'ün kapatılan Fazilet Partisi içinde de ''gelenekçiler'' karşısında ''yenilikçileri'' temsil ettiğini hatırlattı. 
     İngiliz Reuters ajansı da, ekonomist ve dış politika uzmanı olarak tanıttığı Gül'ün, Türkiye'nin AB üyeliği hedefinin ve ABD ile yakın ilişkilerin güçlü bir savunucu olduğunu kaydetti. 
     Amerikan Associated Press AP ajansı, Başbakanlığa atanan Gül'ün, Batı yanlısı ve partisinin önde gelen ılımlı bir şahsiyeti olduğu yorumunu yaptı. 
     
     AVUSTURYA TELEVİZYONU ''2. ADAM BAŞBAKAN'' 

     Avusturya televizyonu ORF , hükümeti kurmakla görevlendirilen AKP Kayseri milletvekili Abdullah Gül'ü, internet sayfasında yayınladığı bir haber-yorumda, ''AKP'de Erdoğan'ın arkasında duran 2. adam'' diye tanıttı. 
     Abdullah Gül'ün, Erbakan liderliğindeki ''gelenekçi siyasi İslamcılardan'' 2001 yılında ayrılarak AKP'yi kuranlar arasında yer aldığını belirten ORF, ekonomi öğrenimi gören Abdullah Gül'ün 1983 -1991 yılları arasında İslam Kalkınma Bankası'nda IDB uzman olarak çalıştığını hatırlattı. 
     Abdullah Gül'den ''ekonomi uzmanı'' olarak söz eden Avusturya televizyonu ORF , Gül'ün ilk kez Erbakan liderliğindeki Refah Partisi'nin üyesi olarak parlamentoya girdiğini, 90'lı yıllarda ise Avrupa Konseyi Parlamenterler Meclisi üyeliği yaptığını kaydetti. 
     
     ALMAN TELEVİZYONLARI... 

     Adalet ve Kalkınma Parti Kayseri Milletvekili ve Genel Başkan Yardımcısı Abdullah Gül'ün Cumhurbaşkanı Ahmet Necdet Sezer tarafından 58. Cumhuriyet Hükümeti'ni kurmakla görevlendirmesi, Alman TV kanalarının haber bültenlerinde de yer aldı. 
     Alman 2. TV kanalı ZDF, haberinde ''İslamcı AK Parti Genel Sekreteri Gül, Cumhurbaşkanı Sezer tarafından hükümeti kurmakla görevlendirildi. Gül, ekonomist, politika uzmanı ve raformcu. AK Parti Genel Başkanı Erdogan, daha önce mahkumiyet cezası aldığı için başabakan olamayacak'' ifadelerine yer verdi. 
     Özel tv kanalı N 24'ün bu konudaki haberinde ise şunlar kaydedildi 
     ''İki hafta önce yapılan seçimlerden başarıyla çıkan Adalet ve Kalkınma Partisi'nin Genel Sekreteri Gül, Cumhurbaşkanı Sezer tarafından hükümeti kurmakla görevlendirildi. Parti Başkanı Erdoğan, mahkumiyeti nedeniyle milletvekili seçilemediği için Başbakan da olamıyor.'' 
     
     RUS BASINI 

     Cumhurbaşkanı Ahmet Necdet Sezer'in Hükümeti kurma görevini verdiği Abdullah Gül, Rus basını tarafından, ''önde gelen bir ekonomist ve dış politika uzmanı'' olarak değerlendirildi. 
     RIA haber ajansı görevlendirmenin hemen ardından verdiği haberinde, ''Partisinin ölçülü temsilcilerinden olan Gül, Türkiye'nin ileri gelen ekonomistlerinden ve ülkenin Batı ile bütünleşmesi taraftarı. Türkiye'nin AB'ne girmesi, Avrupalı imaja sahip ve açık bir ülke olması yandaşı'' dedi. 
     ''Gazeta.Ru'' internet sayfasında da yabancı haber ajanslarına dayanılarak verilen haberde, Türkiye'nin uzun yıllar ilk kez koalisyonsuz bir iktidar tarafından yönetileceği vurgulandı. Bu haberde de Gül, ''ekonomist ve dış politika uzmanı'' olarak tanıtıldı. 
     





</TEXT>
</DOC>
