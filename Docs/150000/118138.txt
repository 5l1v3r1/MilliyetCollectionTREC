<DOC>
<DOCNO> 118138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/dunya/adun.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD pusuya yattı 
</HEADLINE>
<TEXT>

ABD Başkanı Bush, son BM kararından önce Irak’ın işgali için General Tommy Franks’in hazırladığı planı onayladı. Bush şimdi Saddam’ın hatasını bekliyor 
     SEMA EMİROĞLU New York 

     ABD Başkanı George Bush’un, BM Güvenlik Konseyi’nin Saddam Hüseyin’a son bir şans tanıdığı kararından çok önce, Irak’a yönelik savaş planını onayladığı bildirildi. 
     New York Times gazetesine göre, Saddam sonrası Irak’ı yöneteceği söylenen General Tommy Franks’in hazırladığı plan, Başkan Bush tarafından kabul edildi. General Franks’in planı, Irak’ın kısa ancak çok yoğun bir şekilde havadan bombalanmasını ve ardından 200 - 250 bin kişilik bir kuvvetle işgal edilmesini öngörüyor. Bir başka deyişle belli bir esnekliğe sahip olan plan temelde, büyük çapta kara birlikleriyle operasyon yapılmasına dayanıyor. 
     Plana göre, Amerikan B - 1 ve B - 2 bombardıman uçakları, Saddam’ın sarayları, hava savunma sistemleri ve üslere karşı hava saldırısına girişirken, ilk önce küçük sayıda kara birlikleri Irak’a girecek. 
     
     Çevreden merkeze 
     Hava saldırılarına, 1600 kiloluk güdümlü bombalar kullanan büyük bombardıman uçakları öncülük edecek. Yoğun bombardıman 1991 Körfez Savaşı’na göre daha kısa tutulacak. 
     Plan uyarınca, Irak yönetimi başkent Bağdat’ta ve ülkedeki komuta merkezlerinde tecrit edilirken, hava akınlarında sivil yerleşim birimleri, elektrik santralleri ve su kaynaklarına zarar verilmeyecek. 
     Hava saldırıları sürerken harekete geçecek olan Amerikan seçkin komandoları ile kara ve deniz piyadeleri, girdikleri Irak topraklarında üsler oluşturarak iç kesimlere doğru ilerleyecek. 
     Savaş en erken yıl başında başlayacak. Ancak Irak’ın, BM Güvenlik Konseyi’nin yeni kararına uymayı reddetmesi durumunda, bu süre daha kısalabilecek. 
     



 DÜNYA 










</TEXT>
</DOC>
