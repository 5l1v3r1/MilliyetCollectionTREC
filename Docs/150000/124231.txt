<DOC>
<DOCNO> 124231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sonspo30.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği, Bursaspor maçı hazırlıklarını sürdürüyor... 
</HEADLINE>
<TEXT>

     Ligde, ilk devrede son 2 haftaya girilirken Gençlerbirliği, devreyi ilk 2 takım arasında tamamlamak için çalışmalarını aralıksız sürdürüyor. 
     Kırmızı-siyahlılar, hafta sonunda yapacakları Bursaspor maçının hazırlıklarını, Beştepe İlhan Cavcav Tesisleri'nde gerçekleştirdiği çalışmayla sürdürdü. 
     Teknik direktör Ersun Yanal yönetiminde yapılan idmana tüm futbolcular katılırken, antrenmanda kültür-fizik, kondisyon ve güce dayalı idmanın ardından şut ve gol çalışması yapıldı. 
     İdman sonrasında Ersun Yanal, yaptığı açıklamada, ligde ilk devrenin son 2 maçına girildiğini belirterek, ''Ligde ilk devrenin son 2 maçını oynuyoruz. Futbolcuların bu maçlara konsantrasyonu zor, ancak ben futbolcularıma güveniyorum. Tek isteğimiz seyirci desteği'' dedi. 
     
     CAFER, ADANASPOR YOLUNDU 
     Öte yandan Adanaspor Kulübü ile prensip anlaşmasına varan Cafer'in transferi için Adanaspor ve Gençlerbirliği kulüp başkanlarının görüşmeyi sürdürdüğü öğrenilirken, kulüplerin anlaşması durumunda Cafer'in, Adanaspor'dan 150 milyar lirası bonservis bedeli olmak üzere 2 yıllığına 850 milyar lira alacağı ifade edildi. 
     
     ÇİNLİLER, İDRİS İÇİN TESİSLERDE 
     Bu arada Gençlerbirliği'nin genç golcülerinden İdris'e talip olan Çin Halk Cumhuriyeti ikinci lig takımının gözlemcileri bu futbolcuyu izlemek ve anlaşma sağlamak üzere Gençlerbirliği'nin Ankara'daki tesislerine geldi. 
     Kırmızı-siyahlıların bugünkü idmanını da izleyen Çinliler, tesisleri çok beğendiklerini de dile getirdiler. 
     Gözlemciler İdris'i beğenirse ve anlaşma da sağlanırsa bu futbolcu gelecek sezon futbol yaşamını Çin Halk Cumhuriyeti'nde sürdürecek. 
     





</TEXT>
</DOC>
