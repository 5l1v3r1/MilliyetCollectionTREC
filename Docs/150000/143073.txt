<DOC>
<DOCNO> 143073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/ekonomi/eko01.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Chhibber doğru söyledi fakat üslubu yanlıştı 
</HEADLINE>
<TEXT>

Dünya Bankası eski Başkan Yardımcısı Karaosmanoğlu, Chhibber’ın tepki çeken açıklamasının içeriğinin doğru ancak tarzının yanlış olduğunu söyledi 
     FİNANS SOHBETLERİ 
Kadife Şahin 

     Dünya Bankası Türkiye Temsilcisi Ajay Chhibber’ın bir hafta önceki hükümeti yoksuldan yana olmayan, tarım kesimini desteklemeyen bir bütçe hazırlamakla suçlayan açıklamasını değerlendiren Dünya Bankası eski Başkan Yardımcısı Atilla Karaosmanoğlu, Chhibber’ın davranış biçimi ile üzerinde durduğu konuyu birbirinden ayırmak gerektiğini söyledi. 
     Chhibber’ın açıklamasının içerik olarak doğru ancak söyleme stilinin hatalı olduğunu ifade eden Karaosmanoğlu, "Ajay Chhibber iyi bir iktisatçıdır ve uzun süre Türkiye’de yaşadığı için kendisini burayla özdeşleştirmiştir. Açıklamasının içeriği doğrudur fakat stil hatası yapmıştır" dedi. 
     Türkiye’de konunun yanlış bir şekilde tartışıldığını da vurgulayan Karaosmanoğlu, "Biz söylediğinin içeriği üzerinde durmaktansa işin lafsi tarafını öne çıkardık" dedi. 
     
     İkisinin misyonu farklı 
     Uluslararası Para Fonu IMF ile Dünya Bankası’nın misyonlarının birbirinden farklı olduğunu belirten Karaosmanoğlu, uygulanan programlara ilişkin görüş farklılığının ortaya konmasının doğal olduğunu söyledi. 
     Dünya Bankası ile Para Fonu’nun birbirine çok yakın programların geliştirilmesinde görüş alışverişinde bulunduğunu belirten Karaosmanoğlu, "Ancak esas itibarıyla ikisinin görevleri birbirinden farklıdır. Para Fonu’nun görevi bir ülkedeki makro ekonomik dengelerin yerinde olup olmadığını incelemektir. Dünya Bankası ise kendisinden yardım isteyen ülkelere program ve projeler şeklinde ülke yardımı sağlar" dedi. 
     
     IMF sadece bütçeye bakar 
     Dünya Bankası ile IMF arasında itilaf çıktı’ tartışmalarında kafaların karıştığını ifade eden Karaosmanoğlu, "IMF bir ülkenin enflasyonunu kontrol edebilmesi yani makro ekonomik dengelerini kurabilmesi ve ödemeler dengesini borçlarını ödeyebilecek durumda tutabilmesi için bütçesinin dengeli olmasına bakar. Fakat buna bakarken Şu masrafı çıkar, bu masrafı çıkar’ demez. Yapacağı şey Ey sorumlular siz bu bütçenizi enflasyonu tekrar artırmayacak veya azaltacak, dış ödemelerle ilgili bir problem çıkarmayacak şekilde dengeye getirin’ der" şeklinde konuştu. 
     
     Ne yapıyorsun diyebilir’ 
     Dünya Bankası ile Para Fonu’nun bazı alanlarda birlikte yapısal değişim projesi yapabileceklerine dikkat çeken Karaosmanoğlu, şöyle konuştu 
     "O zaman meseleleri birlikte incelemeleri gerekir. Dünya Bankası’nın yaptığı iş esas itibarıyla bir ülkenin büyümesine yardım etmek ve bunun sağlıklı bir şekilde olmasına bakmaktır. Bunun için IMF bir bütçeye doğru’ derken Dünya Bankası Ey ahbap bunu böyle yapmışsın ama hani gelir dağılımını düzeltmekten söz ediyordun. Bunlar bunun içinde yok. Bu hedefleri nasıl gerçekleştireceksin ’ diyebilir." 
     
Ben de yanlış beyanda bulundum’      Dünya Bankası’ndaki görevi süresince pek çok ülkenin başbakanına "Şu kadar yardıma ihtiyacınız var. Bunları yapmadığınız takdirde gerekli yardımı isteyebileceğimi sanmıyorum’ dediğini belirten Karaosmanoğlu, kendisinin de üslup hatası yaptığını söyledi. 
     Kore’nin yardım grubu başkanıyken basına merkez bankasının borç yükümlülüklerini iyi yönetmesine dayanarak, hükümetin aksine ülkenin çok borçlu olmadığını söylediğini belirten Karaosmanoğlu, Koreli yetkililerin bunu açıkça söylemesinden rahatsız olduklarını kaydetti. 
     
Enerji ve savunma harcamaları artacak’      IMF ve Dünya Bankası’nın ekonomik programlara ayrıntılı bir şekilde karışmasının hükümetin isteğiyle mümkün olduğunu belirten Karaosmanoğlu, savaş süresince ekonomide enerji ve savunma harcamlarının belirleyici olacağını söyledi. 
     Karaosmanoğlu, "Savaşın birinci rauntta ortaya çıkan iki önemli sonucu var. Biri enerji fiyatlarının yükselmesi. Türkiye bunun enflasyonist olabilecek etkisini hesaba katmak zorunda. Savunma harcamalarında da artış olacaktır. Bürokrasi bununla ayrıntılı uğraşmalı" dedi. 
     



 EKONOMİ 














</TEXT>
</DOC>
