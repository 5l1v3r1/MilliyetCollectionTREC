<DOC>
<DOCNO> 105048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/guncel/gun04.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İşigüzel’in Sarmaşık’ı çıkıyor 
</HEADLINE>
<TEXT>
Kitabım şeytanın işi’ 
Kötülükleri yazmayı seviyorum’ diyen genç yazar Şebnem İşigüzel, tesadüfler üzerine kurulu yeni kitabı Sarmaşık’ta ötekilerin karanlık tarafını ortaya koyuyor 
     ELİF KORAP 

     Fahişeleri, ensest ilişkiyi, tecavüz kurbanlarını, cinayetleri yazan genç bir kadın Şebnem İşigüzel. 4 yaşında bir kız annesi de. "Ötekilerin", "öteki" dünyasını 18 yaşında yazmaya başlayınca, insan nasıl biri olduğunu merak ediyor ister istemez. İşigüzel’in 2 Eylül’de Everest Yayınları’ndan çıkacak "Sarmaşık" adlı kitabı, yine böyle bir dünyaya dalıyor. 
     18 yaşında yazdığı "Hanene Ay Doğacak" adlı öykü kitabı Muzır Kurulu’nca yasaklanan, daha sonra bazı bölümlerin üstü bantlanarak tekrar yayımlanan İşigüzel, bu kitabında da, yaptığı portrelerle insanların ruhuna nüfuz ettiğini düşünen portre ressamı Ali Ferah, katatonik şizofren kız kardeşi, tuhaf annesi, Nobel Ödüllü Türk yazarı Salim Abidin’in tesadüflerle dolu dünyasını anlatıyor. 
     
     Tesadüfler kitabı 
     İşigüzel, kitabını "Boğulan, küvette ölü bulunan eski eşler, yıllar yılı takip edilen eski sevgili- ler, garip dostluklar ve tabii ki tesadüfler kitabı" sözleriyle tanımlıyor. "Bu roman şeytanın işi" sözleriyle lanse edilen kitabıyla ilgili İşigüzel, şöyle diyor "Şeytanlık var içinde. Kitap tesadüf öğesi üzerine kurulu. Olaylar Ali Ferah’ın üzerinden anlatılıyor. Kitabın bir yerinde Nobel ödüllü Salim Abidin, kendini şeytanın yazıcısı olarak tanımlıyor. Gerçekten de şeytani birtakım özelikleri var. Ben onun yazıcısı oluyorum... Zalimliğin, acımasızlığın olmasından ötürü şeytanca bir tarafı var kitabın. Ayrıca ben kötülükleri yazmayı seviyorum. Acımasızlığı, zalimliği ortaya koymayı çok seviyorum." 
     
     Kötülük çekti’ 
     İşigüzel’e göre yazar kendine çok uzak bir dünyayı içinden çıkmış gibi anlatabilmeli. O da bunu yapmış. Gazeteciliğin de katkısını unutmuyor "Gazetecilik yaparken mesela hep kötü haberler elimi çekiyordu. Baktığımda psikolojik rahatsızlıkları olanlarla, delilik gösteren tiplerle ilgili diziler yapmışım." 
     Tecavüz, ensest gibi sapkınlık sayılan eylemlere neden yer verdiğini ya da tanıklık edip etmediğini de İşigüzel şöyle açıklıyor 
     "Dediğim gibi kalemimden neredeyse kan değil, irin damlıyor. Böyle bir şeyi yaşamadım, tanıklık da etmedim. Dışarıdan bakmaya çalışmak önemli olan. Her şey yerli yerine oturduğu zaman oluyor. Sarmaşık’ta tecavüz ve taciz üç kahramanın başında var. Hayatta her şey mümkündür. Bunda, biraz eğitim sistemini ve aileyi sorgulama, inanç ve Tanrıyla bağlantılı bir durum var." 
     



 GÜNCEL 
























</TEXT>
</DOC>
