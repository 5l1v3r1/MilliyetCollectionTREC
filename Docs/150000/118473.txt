<DOC>
<DOCNO> 118473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sonspo12.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Dallas Mavericks "yenilmeyen tek takım" ünvanını korudu 
</HEADLINE>
<TEXT>

     ABD Profesyonel Basketbol Ligi'nde NBA Batı Konferansı Ortabatı Grubu lideri Dallas Mavericks, Pasifik Grubu dördüncüsü Portland Trail Blazers'ı 82-73 yenerek, ligin yenilmeyen tek takımı olma özelliğini sürdürdü. 
     Dallas'da yapılan maçta Mavericks, sezon başından bu yana 7. maçını kazanarak, tarihinde en iyi sezon başlangını gerçekleştirdi. Dallas Mavericks'de geçen haftanın zirvedeki oyuncusu Dirk Nowitzki 26 sayı attı, 17 ribaundla bu sezon bir maçtaki en yüksek ribaunduna ulaştı. Nowitzki, aynı zamanda kariyerinde ilk kez bir maçta 6 kez top çaldı. Takımda Michael Finley de 21 sayı, 8 ribaund gerçekleştirdi. 
     Portland Trail Blazers'da ise Rasheed Wallace 14 sayıyla en skorer oyuncu olurken, Arvydas Sabonis 10 sayı, 10 ribaundla maçı tamamladı. 
     Doğu Konferansı Atlantik Grubu lideri Boston Celtics de evinde Ortabatı Grubu altıncısı Utah Jazz'ı 112-95 yendi. 
     Sezona 2 yenilgiyle başlayan, ardından üst üste 5. maçını kazanan Celtics'de, ilk yarıda 6 şuttan yalnızca 2'sini değerlendirebilen Paul Pierce, ikinci yarıda 27 sayıya ulaştı ve toplam 35 sayıyla hem takımın, hem maçın en skorer oyuncusu oldu. Takımda Antoine Walker 27, Tony Delk 13 sayı üretti. 
     Deplasmanda bu sezon yaptığı 4. maçı da kaybeden ve 7. maçında 5. 
     yenilgisine uğrayan Jazz'da takımın skorer oyuncusu Karl Malone, 20 sayıyla yine takımın skor yükünü taşıdı. Günün diğer maçlarında San Antonio Spurs, Minnesota Timberwolves'ı 91-75, Golden State Warriors da deplasmanda Memphis Grizzlies'i 108-101 yendi. 
     





</TEXT>
</DOC>
