<DOC>
<DOCNO> 116500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/spor/spo01.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
SAVUNMA TAMAM 
</HEADLINE>
<TEXT>

Çoğu sempatik bakmayabilir. Noksanlarla dolu yavan futbol denilebilir. Ama Lucescu’nun topu rakip kontrolünden, kendi kontrolüne alma felsefesi Beşiktaş’a ilaç gibi gelmiştir 
     ATTİLA GÖKÇE 

     Avrupa Kupaları’nda hayalkırıklığına abone olup sürekli başarı özlemi çeken Beşiktaş, sanırım Alaves karşısında şeytanın bacağını kırdı. Skor tabelasının gerisinde bu gerçek var. Artık hiçbir takım Beşiktaş’ı tam da hücum edip gol ararken gafil avlayamaz. Elbette futbol her türlü sonuca gebe bir spor dalıdır. Kronometre durmaz... Top da öyle... Zamanı, alanı ve topu iyi kontrol ederseniz eski korkularınızı bir daha asla yaşamazsınız. 
     Şeytanın bacağının kırılması doğrudan bir Lucescu başarısıdır. Daum’dan Toshack’a, Gordon’dan Scala’ya kadar hiçbiri savunma gediklerini örememiş, örtememiş ve salt bu nedenle çok büyük başarılara imza atabilecek kadrolar, hayalkırıklıkları yaşamıştır. 
     Çoğuna sempatik gelmeyebilir. Evet, eksiler ve noksanlarla dolu yavan bir futbol olarak nitelendirilebilir ama Lucescu’nun topu rakip kontrolünden kendi kontrolüne alma, gerekirse geriye dönerek takım içinde pas trafiği oluşturup - hücumu ihmal ederek - rakibi topsuz bırakma felsefesi, Beşiktaş’a ilaç gibi gelmiştir. 
     Savunma, doğadaki tüm canlılara bahşedilmiş en temel güçtür... Sporda da savunma hemen tüm oyunların temel etkenliği ve felsefesidir. 
     Lucescu, Beşiktaş’ın uzun yıllar ihmal edilmiş bu yönünü nihayet sağlam biçimde yeniden kurgulamış ve hayalkırıklıkları ile sürprizlere yer bırakmamıştır. 
     Kabul edelim, Beşiktaş’ın iyi bir kalecisi var. Yediği gollerde herkes hata payları çıkarabilir... Ama siz onun kurtardıklarına da bakıp sanal skor tabelalarını hesaplayabilirsiniz. Cordoba takımla birlikte çıkış trendini sürdürecek, gerçekten bir numaralı güven kaynağı olacaktır. 
     Öte yandan Ali Eren, Ronaldo, Zago, iki çabuk bir ağır adamla direnen, pozisyon alabilen ve futbol oyununda savunmadan daha fazlasını yapabilen bir uyum ve beceri üçlüsü oluşturmuşlardır. Bu arada tecrübeli Tayfur ile genç Yasin’in ya da Amaral, Ahmet Yıldırım’ın oluşturduğu ön libero ikilileri savunmanın en önemli güvencesidir... 
     Lucescu, Avrupa’da zor yenilen bir teknik direktör olarak kariyerini Galatasaray’da kanıtladı... Geçen yıl Şampiyonlar Ligi ikinci turunda alınan beş beraberlik bunun en önemli kanıtı... Alaves beraberliği çalınan galibiyettir aslında Lucescu’nun kolay teslim olmayan karakterinin Beşiktaş’a yansımasıdır. İyi olmuştur. Kartal önemli bir hastalığını tedavi etmiştir. 
     Peki tek başına savunma yeter mi Yetmez elbette. Elemeli organizasyonlarda özellikle kazanmak zorundasınız... 
     Kimse endişelenmesin, meraklanmasın... Beşiktaş, Alaves’i eleyerek kazanma alışkanlığını da kazanacak. 
     Beşiktaşlılar 100. Yıl’da savunmayı öğreniyorlar... Devamına iştahlanıyorlar... Yakın geleceğe ümitle bakıyorlar... Galiba çok şeyi hak ediyorlar 
     
Doğru yoldayız’Başkan Bilgili, hakem hatalarına rağmen Alaves önünde istediklerini aldıklarını söyledi, "Takım rayına girdi" dedi 
     Elimizden kaçtı’ 
     BEŞİKTAŞ Kulübü Başkanı Serdar Bilgili, Alaves’i İspanya’da ellerinden kaçırdıklarını ama, İstanbul’da kesinlikle galip geleceklerini ifade etti. Bilgili, hakem hatalarına rağmen ikinci tur için büyük bir avantaj yakaladıklarını söyledi, "Bu tip haksızlıklar hep oluyor. Beşiktaş doğru yolda. Takımımız rayına girdi" diye konuştu. 
     
     Rövanşta yeneriz’ 
     TEKNİK Direktör Lucescu’nun kesinlikle transfer istemediğini de tekrarlayan Serdar Bilgili, "Takımımız artık iyi oynuyor. Özellikle kanatlardaki futbolcularımız da istediğimiz düzeye ulaşmaya başladı. Beşiktaş’ı güzel günler bekliyor" dedi. Kaptan Tayfur ise "Rövanşta bu takımı yener, turu geçeriz. İspanya’da alınan beraberlik bile bizim için yeterli sayılır" açıklamasını yaptı. 
     
Gözden düşenler      MALATYA maçından sonra Alaves karşısında da eski formundan uzak gözüken Pancu’ya teknik heyetten uyarı geldi. Lucescu, bu futbolcuda düşüş olduğunu söylerken, son dakikalarda oyuna aldığı Amaral’dan da memnun kalmadığını belirtti. İspanya dönüşü dün hafif bir antrenman yapan Beşiktaşlı futbolculara Rumen hoca iki gün izin verdi. 
     
Öfke dinmiyor      ALAVES karşısında Beşiktaş’ı galibiyetten eden Çek hakem Benes’e tepkiler dün de sürdü. Menajer Sinan Engin, "Hakem hatasına sığınmak istemiyoruz ancak böyle maçlarda bir golün bile ne kadar değerli olduğu ortada. Ancak yine de önemli değil. Bunların hepsini aşarız" dedi. 
     ZAGO ise "Hakem çıldırmıştı. Yaptıklarının başka bir anlamı yok. Seyircinin etkisinde kaldı, düdüğü taraftarın eline verdi" diye konuştu. Bu arada maç sonrası sinirden hakem odasını tekmeleyen Sinan Engin’in rapor edildiği ve bu yüzden ağır bir cezanın gelebileceği öğrenildi. 
     
2. hakem tehlikesiRövanşı yönetecek Fransız hakem Garibian dostluk maçında 4 futbolcuyu oyundan attı 
     İSPANYA’DA hakem kurbanı olan Beşiktaş’ın rövanşta da başı ağrıyabilir. Alaves ile İstanbul’da oynanacak maçı yönetecek Pascal Garibian sert bir hakem olarak tanınıyor. Fransız hakem, geçen Kasım ayında Portekiz’in Angola ile oynadığı dostluk maçında ortalığı savaş alanına çevirdi. 
     GARİBİAN adı dostluk olan karşılaşmada dört Angolalı oyuncuya kırmızı kart gösterdi. Beşiktaşlı oyuncuların Garibian’a karşı oldukça dikkatli olması gerekiyor. İlk maçı yöneten Çek Benes’in ise UEFA’nın gelecek vaadeden hakemleri arasında gösterildiği bildirildi. 
     
Nihat’tan moral      REAL Sociedadlı Nihat maç sonrası Beşiktaş’ın kamp yaptığı otele gelerek eski takım arkadaşlarıyla uzun süre sohbet etti. Milli oyuncu, nişanlısı Pınar ile birlikte Tayfur, Yasin ve Bayram’a moral verdi, "Alaves asla sizin seviyenizde değil. Üzülmeyin, rövanşta rahat yenersiniz" dedi. 
     
İspanyol basını      Mehmet Çiftçi 

     İSPANYOL basını, Alaves’in Beşiktaş karşısında son dakikada beraberliğe ulaşmasına sevindi ancak Çek hakemin de Alaves’e arka çıktığını gözardı etmedi. Marca dışındaki tüm spor gazeteleri, Çek hakemin bu sonuçta büyük rol oynadığını ve Alaves’e destek verdiğini yazdılar. 
     
Marca gazetesi      "Abelardo’dan hayat öpücüğü. Carmona’nın çocukça hatası Türkler’e avantajı verdi. Alaves tarihi farktan kurtuldu. Beşiktaş takımının provokasyonlarla sonuca gitme arzusu bu skorda rol oynadı. Çek hakem ise buna alet olarak Alaves’in avantajını çaldı. İkinci maça gitmeye gerek yok." 
     
El Mundo Deportivo      "Alaves, ligde olduğu gibi UEFA Kupası’nda da çöküşü yaşıyor. Alaves beraberliği hak etmişti. Bu sonuçla Alaves’in artık tur şansı kalmamıştır. Lucescu maç sonraki tepkisinde çok haklı. Bu hakem gerçekten Alaves için bir şanstı." 
     
Sport gazetesi      "Krizdeki Alaves’in mobilyalarının satışını Abelardo şimdilik durdurdu. Ancak 15 gün sonra ne yapacak Beşiktaş bu turun kesin favorisi. Türk futbolcuları son yıllarda hep provokasyonlarla sonuca gitme eğiliminde." 
     
As gazetesi      "Abelardo, tartışmalı bir kornerden Alaves’i ipten aldı. Beşiktaş hak etmediği bir beraberlikle İstanbul’a geri döndü." 
     



 SPOR 



























</TEXT>
</DOC>
