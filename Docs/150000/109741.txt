<DOC>
<DOCNO> 109741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sonspo16.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener, Rapaiç'e kapıyı gösterdi 
</HEADLINE>
<TEXT>

     Fenerbahçe'nin Hırvat futbolcusu Milan Rapaiç'in, alacaklarını düzenli olarak tahsil edemediği için sarı-lacivertli kulübü FIFA'ya şikayet etmesi, yöneticilerin tepkisini çekti. 
     Hırvat futbolcuya kulüpten olan alacakları için yeni bir ödeme planı sunulduğu bildirilirken, Rapaiç'in bu planı kabul etmemesi durumunda takımda kalmasının istenmediği kaydedildi. 
     Sarı-lacivertli takımda geçen yıl ve bu sezon ortaya koyduğu kötü performansla sıkça eleştirilen Hırvat futbolcu için gelecek önerilerin değerlendirileceği ifade edildi. 
     Fenerbahçe Futbol Takımı İdari Koordinatörü Kemal Dinçer, kulüp başkanı Aziz Yıldırım'ın Rapaiç'e bu konuda ödün vermeyeceklerini söylediğini belirterek, ''Kendisine yeni bir ödeme planı sunuldu. Başkanımız, Rapaiç'in bu teklifi kabul etmemesi durumunda takımda kalmasını istemiyor. Bu konuda taviz verilmeyeceğini ve Hırvat futbolcu için gelecek teklifleri değerlendireceklerini ifade ettiler'' diye konuştu. 
     Kulüp genel sekreteri Vedat Olcay da, FIFA'dan sarı-lacivertli kulübe konuyla ilgili henüz bir bilgi gelmediğini belirterek, ''Fenerbahçe'de kimsenin parası kalmaz, herkes alacağını alır'' diye konuştu. 
     





</TEXT>
</DOC>
