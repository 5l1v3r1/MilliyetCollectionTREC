<DOC>
<DOCNO> 109772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sontur24.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ve Gürtuna'ya yeni dava... 
</HEADLINE>
<TEXT>

     AK Parti Genel Başkanı ve eski İstanbul Büyükşehir Belediyesi Başkanı Recep Tayyip Erdoğan ile Büyükşehir Belediye Başkanı Ali Müfit Gürtuna'nın da aralarında bulunduğu 19 sanık hakkında, sinek ilacı alımı, Haliç'in temizlenmesi projesi ve Güngören Belediyesi binasının yapımı ihalelerine hile karıştırdıkları iddiasıyla yeni bir dava açıldı. 
     Yargıtay Cumhuriyet Başsavcısı Sabih Kanadoğlu'nun ''görevsizlik'' kararı vererek gönderdiği dosyadaki sinek ilacı alımı, Haliç'in temizlenmesi projesi ve Güngören Belediyesi binasının yapımı ihalelerine ilişkin iddialarla ilgili soruşturmayı yürüten İstanbul Cumhuriyet Savcısı Erol Canözkan, 6 klasör ve ek dosyaları inceleyip 35 kişinin ''sanık'' sıfatıyla ifadesini aldıktan sonra, soruşturmayı tamamlayarak 25 sayfadan oluşan iddianamesini hazırladı. 
     Bu kişilerden 16'sı hakkında ''takipsizlik'' kararı veren Savcı Canözkan, 1997 ile 2000 yılları arasında ''sinek ilacı alımı ihalesine hile karıştırıldığı'' iddiasıyla Hasan Gençdal, Ömer Faruk Aydın, İbrahim Taşpolat ve Murat Çırak, 1996 ile 1997 yılları arasındaki ''Haliç'in temizlenmesi projesi ihalesine hile karıştırıldığı'' iddiasıyla Recep Tayyip Erdoğan, Adem Baştürk, Şaban Erden, Enver Sarıgül, Yaşar Okka ve Şerafettin Usta, yine aynı yıllardaki ''Güngören Belediyesi binasının yapımı ihalesine hile karıştırıldığı'' iddiasıyla da Recep Tayyip Erdoğan, Ali Müfit Gürtuna, Mustafa Açıkalın, Adem Baştürk, Dursun Ali Çodur, Nihat Macit, Şaban Erden, Ali Yılmaz, Nurettin Dönmez, Yılmaz Şener, Sabri Dereli ve İhsan Dinçer hakkında dava açtı. 
     İddianamede, ''Hükümet hesabına yapılan artırma ve eksiltmeye hile karıştırmak'' suçunu düzenleyen TCK'nın 366. maddesinin 2. fıkrasının 2 kez uygulanması suretiyle Recep Tayyip Erdoğan, Adem Baştürk ve Şaban Erden'in 2 ile 6 yıl, Hasan Gençdal, Ömer Faruk Aydın, İbrahim Taşpolat ve Murat Çırak'ın 4 ile 12 yıl, Ali Müfit Gürtuna'nın da aralarında bulunduğu diğer sanıkların da 1 ile 3'er yıl hapis cezasına çarptırılmaları istendi. 
     Davanın görülmesine, önümüzdeki günlerde İstanbul Asliye Ceza Mahkemesi'nde başlanacak. 
     
     DAVA DOSYALARININ BİRLEŞTİRİLMESİ 
     Yargıtay Cumhuriyet Başsavcısı Kanadoğlu'nun gönderdiği dosya uyarınca daha önce yine bazı ihalelerde artırma ve eksiltmelere hile karıştırdıkları iddiasıyla Erdoğan ve Gürtuna hakkında İstanbul 7. Asliye Ceza Mahkemesi'nde açılan dava dosyasının, İstanbul Büyükşehir Belediyesi'nden Albayrak Turizm A.Ş'ye verilen ihalelere ilişkin 70 sanık hakkında İstanbul 4. Ağır Ceza Mahkemesi'nde açılan davayla aralarında fiili ve hukuki irtibat bulunduğu gerekçesiyle birleştirilmesi konusunda muvafakat verilmişti. 
     İstanbul 7. Asliye Ceza Mahkemesi'nin de bu karara uyması halinde, Erdoğan'ın 3 ile 9 yıl, Gürtuna'nın da 10 ile 30 yıl arasında hapisleri istenen dava dosyası ağır ceza mahkemesinde birleştirilecek. 
     





</TEXT>
</DOC>
