<DOC>
<DOCNO> 114801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/yasam/yas02.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahraman baloncu 
</HEADLINE>
<TEXT>

Düşen balondaki kızı kucağına alıp kurtardı ama kendisi ölüme bir gün direnebildi... 
     CENK BAŞLAMIŞ Moskova 

     Rusya’da iki balonun çarpışmasıyla meydana gelen kazada baloncu Viktor Zagaynov, kendisini feda ederek genç bir kızın hayatta kalmasını sağladı. 
     Komsomolskaya Pravda gazetesinin haberine göre, Jeleznovodsk kentinde düzenlenen gösteri uçuşları sırasında çok ender yaşanabilecek bir kaza meydana geldi. Gösteriye Kazakistan’dan katılan Rus Zagaynov, bir arkadaşının 18 yaşındaki kızı Yulya’yı da kendi kullandığı balona davet etti. 
     Zagaynov ve genç kızın bulunduğu balon 200 metre yüksekteyken bir başka balonla çarpıştı. Zagaynov, yırtılan balonunu havada tutabilmek için büyük çaba harcadıysa da başarılı olamadı. 
     Gösteri için toplananların korku dolu bakışları arasında balon, saniyede 11 metre hızla düşmeye başladı. Yere çakılmalarının kaçınılmaz olduğunu anlayan Zagaynov, çarpışmanın şiddetinden kurtarabilmek için genç kızı kucakladı. Bu çaba işe yaradı ve Yulya kazadan hafif yaralı olarak kurtuldu. Ağır yaralı olarak hastaneye kaldırılan Zagaynov ise ertesi gün hayatını kaybetti. 
     



 YAŞAM 






















</TEXT>
</DOC>
