<DOC>
<DOCNO> 147085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sontur03.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'a yumurta atmak isteyen göstericiler dağıtıldı 
</HEADLINE>
<TEXT>

     ABD Dışişleri Bakanı Colin Powell, Ankara'da yoğun bir gün geçirirken sokakta protesto eylemleri var. Powell'ın gittiği her yerde göstericilerle polis arasında çatışmalar yaşanıyor. Göstericiler Powell'ı kimi yerde yumurta kimi yerde kırmızı boyalarla beklerken, güvenlik önlemlerine ABD'li ajanlar da katılıyor. 
     Bu arada Powell'ın Türkiye'den talepleri de netleşmeye başladı. ABD'nin, Türkiye üzerinden Kuzey Irak'a insani yardımda bulunmak, ABD güçlerine yakıt ikmali yapmak, Kuzey Irak'ta arama-kurturma faaliyetlerinde bulunmak ve Iraklı Kürtlerin sınır ticaretine kolaylık sağlanmasını istediği bildiriliyor. ABD'nin bombardıman için üs talebinde de bulunduğu öne sürülüyor. 
     
     İLK EYLEM 

     Powell'ın Dışişleri Bakanlığına girişinden önce, bakanlık önünde 20-30 kişilik bir grup protesto gösterisinde bulundu. 
     Yoğun güvenlik önlemlerinin alındığı sırada gösterilerini sürdüren grup, kendilerini engellemek isteyen güvenlik birimlerine yumurta attı. 
     ''Türkiye satılık değil'', ''Katil ABD'' sloganları atan grup, daha sonra çevik kuvvet birimlerince ekip arabalarına bindirilerek uzaklaştırıldı. 
     
     GÜL İLE BULUŞTU 

     Powell Ankara temasları çerçevesinde önce Başbakan Yardımcısı ve Dışişleri Bakanı Abdullah Gül ile bir araya geldi. 
     Dışişleri Bakanlığı'nda önce 15 dakika baş başa görüşen Gül ve Powell, daha sonra heyetler arası görüşmelere geçtiler. 
     Heyetler arası görüşmelerde, ABD Başkanı George Bush'un Irak danışmanı Zalmay Halilzad, ABD'nin Ankara Büyükelçisi Robert Pearson, Dışişleri Bakanlığı Müsteşarı Büyükelçi Uğur Ziyal, Müsteşar Yardımcıları Ali Tuygan, Baki İlkin, Alev Kılıç, Nabi Şensoy ve Ortadoğu Dairesi Genel Müdürü Tahsin Burcuoğlu da hazır bulundu. 
     
     EYLEMLER BİTMİYOR 

     İşçi Partisi'ne İP mensup bir grup, ABD Dışişleri Bakanı Colin Powell'ı protesto etti. 
     Partililer, Başbakanlık karşısında Yargıtay ile Milli Eğitim Bakanlığı binalarının arasındaki yolda toplandılar. 
     Burada, ABD aleyhine sloganlar atan grup, çeşitli döviz ve parti bayrakları taşıdılar. 
     İP Çankaya İlçe Örgütü imzalı bildiri dağıtan grup, protestonun ardından olaysız şekilde dağıldı. 
     
     GAZETECİLERDEN EYLEM 

     ABD Dışişleri Bakanı'nın Başbakanlığa gelişi sırasında bir grup gazeteci arkasını dönerek Powell'ı protesto etti. 
     
     SEZER İLE BULUŞTU 

     Cumhurbaşkanı Ahmet Necdet Sezer, çalışma ziyareti için Ankara'da bulunan ABD Dışişleri Bakanı Colin Powell'ı kabul etti. 
     Powell'ın Dışişleri Bakanı Abdullah Gül ile görüşmesinin uzaması nedeniyle 25 dakika geç başlayan görüşmede, ABD'nin Ankara Büyükelçisi Robert Pearson, Dışişleri Bakanlığı Müsteşarı Büyükelçi Uğur Ziyal ve Müsteşar Yardımcısı Büyükelçi Ali Tuygan da hazır bulundu. 
     Powell, öğleden sonra Gül ile ortak bir basın açıklaması yapacak. 
     ABD Dışişleri Bakanı Powell, Ankara'ya gelirken uçakta gazetecilere yaptığı açıklamada, ABD'nin Kuzey Irak'taki operasyonlarına Türkiye'nin desteğini isteyeceğini söylemişti. 
     Powell, ''Önümüzdeki günlerde tam destek alırsak, bunun Türkiye'ye 1 milyar dolarlık yardımın Kongre'ye kabul ettirilmesine katkıda bulunacağını düşünüyorum'' diye konuşmuştu. 
     
</TEXT>
</DOC>
