<DOC>
<DOCNO> 101032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sontur08.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, Cem ve Bayar için ''yemek'' spekülasyonları 
</HEADLINE>
<TEXT>

     Devlet Bakanları Kemal Derviş ve Fikret Ünlü ile Yeni Türkiye Partisi YTP Genel Başkanı İsmail Cem ve Demokrat Türkiye Partisi DTP Genel Başkanı Mehmet Ali Bayar, dün akşam yemek için aynı restoranı seçtiler. Derviş ile Ünlü aynı masada, Cem ile Bayar ise ayrı ayrı masalarda yemek yediler. 
     İşte bu yemek Ankara kulislerinde spekülasyonları ateşledi. Bazı gazetelerin "yemekte biraraya gelmediler, selam bile vermediler" haberleri de spekülasyonları körükledi. 
     Oysa Kemal Derviş, İsmail Cem ile Mehmet Ali Bayar'ı ziyaret ettikten sonra masasına döndü. 
     Mest Restorana, önce Kemal Derviş, ardından Fikret Ünlü geldi. Ünlü, yaklaşık 1 saat sonra restorandan ayrıldı. Restorana daha sonra gelen DTP Genel Başkanı Mehmet Ali Bayar da partililerle yemek yedi. Bayar, restorandan ayrılırken, ''Biraraya geldik, ama ayrı masalarda yemek yedik'' dedi. 
     YTP Genel Başkanı İsmail Cem ise Büyükelçi Feridun Sinirlioğlu ve 9. Cumhurbaşkanı Süleyman Demirel'in doktoru Osman Müftüoğlu ile birlikte yemek yedi. 
     Derviş, Ünlü ve Cem restorandan ayrılırken soruları yanıtsız bıraktılar. 
     
</TEXT>
</DOC>
