<DOC>
<DOCNO> 126929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/siyaset/siy12.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba’dan Ağar’a Partiyi toparla 
</HEADLINE>
<TEXT>

Demirel, ziyarete gelen Ağar’a, "Bu parti yarın seçim olsa yüzde 20 oy alır. Ama hedefiniz yüzde 35 olmalı" dedi 
     ANKARA Milliyet 

     Dokuzuncu Cumhurbaşkanı Süleyman Demirel, DYP’nin toparlanmayı sağlaması durumunda iktidar alternatifi olacağını belirterek, "Yarın seçim olsa DYP yüzde 20 oy alır, ama hedefiniz yüzde 35 olmalı" dedi. 
     DYP Genel Başkanı Mehmet Ağar, yeni göreve başlayan genel başkan yardımcıları ile birlikte dün Demirel’i Kuleli Sokak’taki ofisinde ziyaret etti. Demirel’in birçoğu eski çalışma arkadaşlarından oluşan DYP yönetimine sıcak yaklaşımı dikkat çekti. Edinilen bilgiye göre, Demirel, toplantının basına kapalı bölümünde, Tansu Çiller dönemini kastederek, "Bıraktığımız parti kırılmış, dökülmüş, iyi idare edilememiş. Bunun için seçimde bu sonuç alındı. Ama, bu halk bu partiyi yeniden büyütür" diye konuştu. 
     DYP yönetimine "Önce kendinizi toparlayın. Sonra kırığı döküyü toparlayın ve çekidüzen verin" tavsiyesinde bulunan Demirel, "Sadece CHP’nin muhalefeti yeterli olmaz. Bu muhalefet dönemini iyi kullanınız. Bu ülkenin size ihtiyacı var. Orta sağ bugünkü iktidarın alternatifidir. Siz gücü meydana getirirseniz bu mıknatıs gibi çekecektir" şeklinde konuştu. 
     Ağar da "Bizi bağrınıza bastınız. Size her zaman ihtiyacımız olacak. Çalışarak DYP’yi çok iyi yerlere taşıyacağız" dedi. 



 SİYASET 



















</TEXT>
</DOC>
