<DOC>
<DOCNO> 117187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sonspo09.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ezeli rakipler ama centilmenler... 
</HEADLINE>
<TEXT>

     Fenerbahçe ile Galatasaray arasında yarın yapılacak derbi maç için geriye sayım başlarken, iki ezeli rakibin bir asra yaklaşan geçmişinde pek çok centilmenlik gösterileri yaşandı. 
     İki takım arasındaki 93 yıllık ezeli rekabette, futbolcu ve yöneticilerin centilmence davranışları, bu zevkli mücadeleye renk kattı. 
     Spor tarihçilerinin kaynaklarına göre, ezeli rakiplerin birbirleriyle oynayacakları bir maç öncesinde, Fenerbahçe Başkaptanı Galip Kulaksızoğlu, Galatasaraylılar'a haber göndererek, ''Oberle kardeşler hasta, Hasan da sakatlanmış. Sizi karşımızda eksik kadroyla görmek istemiyoruz. Dilerseniz maçı erteleyelim'' diye haber göndererek, maçın ertelenebileceğini iletti. 
     Fenerbahçe'nin bu önerisini kabul eden Galatasaray, oyuncuların iyileşmesinden sonra 20 Ekim 1914'te yaptığı tehir maçında sarı-lacivertli rakibini 6-1 yenmişti. 
     
     BERABER EV KİRALAMIŞLARDI 
     Aynı kaynaklara göre, ezeli rekabetin yeni başladığı dönemlerde Galatasaray ile Fenerbahçe sporcuları ortak kiraladıkları bir evde kalıyorlar ve beraber ava çıkıyorlardı. 
     İki takım sporcuları geceleri biraraya gelerek sohbet ediyorlardı. Yine bir gece sohbetin koyulaştığı sırada Galatasaray'dan Ali Sami Yen, Fenerbahçelileri, ''Said, yarın bizimle maçınız var. Git yat ve dinlen'' diye uyardı. 
     
     ERTELEMEYİ TEKLİF ETTİLER 
     İki takım arasında 17 Kasım 1922 yılında yapılan maç öncesinde de ilginç bir durum yaşandı. 
     Bu tarihte Kadıköy'de ezeli rakiplerin maçı vardı. Maç öncesinde günlerce yağan yağmur sahayı göl haline getirmişti. Fenerbahçe Başkaptanı Galip Kulaksızoğlu, Galatasaray Kulübü'ne telefon ederek, ''Saha çok kötü, maçı erteleyelim'' dedi. Galatasaray Başkaptanı Necip Şahin, bunun üzerine ''Anamız bizi bugün için doğurdu. Galip Bey gelip maçı oynayacağız'' diye yanıtladı. Galatasaray, Kadıköy'e gelip maça çıktı ve Fenerbahçe karşılaşmayı 3-0 kazandı. 
     





</TEXT>
</DOC>
