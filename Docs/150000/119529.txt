<DOC>
<DOCNO> 119529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/soneko08.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Takipli alacaklardan 1.1 milyar dolar tahsilat yapıldı 
</HEADLINE>
<TEXT>

     Bankacılık Düzenleme ve Denetleme Kurumu BDDK , Eylül 20002 itibariyle, takipli alacaklardan 1,1 milyar dolar tahsilat yapıldığını, iştirak ve gayrimenkul satışlarından ise toplam 308 milyon dolar gelir sağlandığını bildirdi. 
     Bu arada, Haziran 2002 itibariyle 25 özel bankanın sermaye yeterliliği rasyosu, yüzde 15.8 düzeyinde gerçekleşti. 
     BDDK tarafından hazırlanan, Bankacılık sektörü yeniden yapılandırma programı'nda sağlanan gelişmeleri içeren ''Gelişme Raporu''nun beşincisi yayımlandı. 
     Raporda, Tasarruf Mevduatı Sigorta Fonu TMSF bünyesindeki bankaların takipli alacaklarının Tahsilat Dairesine devredilerek takip ve tahsilatlara etkinlik kazandırıldığı, ayrıca bu bankaların iştirak ve gayrimenkullerinin, piyasa koşulları da dikkate alınarak elden çıkarıldığı bildirildi. 
     Raporda, Kasım 2000 ve Şubat 2001 krizleri sonrasında daha da belirginleşen bankacılık sektöründeki yapısal sorunlar ve kırılganlıkların, kapsamlı bir yeniden yapılandırma programının ertelenemez olduğunu ortaya koyduğu ifade edilirken, BDDK'nın, ''Bankacılık Sektörü Yeniden Yapılandırma Programını hazırlayarak Mayıs 2001'de kamuoyuna açıkladığı hatırlatıldı. 
     Raporda, programın, kamu bankalarının finansal ve operasyonel açıdan yeniden yapılandırılması, TMSF bünyesindeki bankaların en kısa sürede çözüme kavuşturulması, yaşanan krizlerden olumsuz yönde etkilenen özel bankaların sağlıklı bir yapıya kavuşturulması ve bankacılık sektöründe gözetim ve denetimin etkinliğini artıracak, sektörü daha etkin ve rekabetçi bir yapıya kavuşturacak yasal ve kurumsal düzenlemelerin gerçekleştirilmesi olmak üzere, dört temel unsura dayandırıldığı kaydedildi. 
     
     KAMU BANKALARI 
     Kamu bankalarının finansal yeniden yapılandırma çalışmalarının tamamlandığı, söz konusu bankaların ''kar eder'' hale geldiği ifade edilen rapora göre, operasyonel yeniden yapılandırma kapsamında önemli adımlar atıldı, bankaların organizasyon, teknoloji, ürün, insan kaynakları, krediler, mali kontrol, planlama, risk yönetimi ve hizmet yapısı, çağdaş bankacılık ve uluslararası rekabetin gereklerine göre yeniden yapılandırıldı. 
     Buna göre Aralık 2000 itibariyle 2.494 olan kamu bankalarının şube sayısı, Eylül 2002 itibariyle 1.687'ye, 61.601 olan personel sayısı ise 30.896'ya düşürüldü. 
     
     FON'DA İKİ BANKA KALDI 
     Raporda, 1997-2002 döneminde TMSF'ye 20 banka devredildiği vurgulanırken, bankaların, birleştirme, satış ve tasfiye yöntemleri ile çözümlemesi sonucunda, 11 Kasım itibariyle Fon bünyesinde Bayındırbank ve satış süreci devam eden Pamukbank olmak üzere, iki adet banka kaldığı bildirildi. Raporda şöyle denildi 
     ''Çözümlenme sürecini hızlandırmak amacıyla, Fon bankaları kapsamlı bir finansal ve operasyonel yeniden yapılandırma sürecine tabi tutulmuştur. Bu çerçevede, Fon bankalarının kısa vadeli yükümlülükleri tasfiye edilmiş, mevduat ve yabancı para yükümlülüklerinin bir bölümü diğer bankalara devredilmiştir. 
     Ayrıca Fon'a devir tarihleri itibariyle 37.889 ve 1.815 olan Fon bankalarının personel ve şube sayısı, 4 Kasım 2002 itibariyle sırasıyla 6.358'e ve 255'e indirilmiştir. Halen Fon bünyesinde bulunan Pamukbank'ın satış süreci devam etmektedir.'' Raporda, varlık yönetimi işlevini yürütecek bir geçiş bankası olarak yeniden yapılandırılmakta olan Bayındırbank'ın şube sayısının, 2003 yılı Ocak ayına kadar 6'ya, personel sayısının ise 250'ye düşürülmesinin hedeflendiği kaydedildi. 
     
     TAKİPTEKİ ALACAKLAR 
     Raporda, Fon bankalarının takipli alacaklarının Tahsilat Dairesine devredilerek takip ve tahsilatlara etkinlik kazandırıldığı ve bu bankaların iştirak ve gayri-menkulleri piyasa koşulları da dikkate alınarak elden çıkarıldığı bildirildi. Raporda şöyle denildi 
     ''Eylül 20002 itibariyle, takipli alacaklardan 1,1 milyar dolar tahsilat yapılmış, iştirak ve gayrimenkul satışlarından ise toplam 308 milyon dolar gelir sağlanmıştır. Diğer yandan, yaşayabilir firmaları korumak ve Fon'un tahsilat kabiliyetini artırmak amacıyla 1.027 adet borçlu ile geri ödeme anlaşması yapılmıştır.'' 
     
     ÖZEL BANKALAR 
     Ayrıca, özel bankaların daha sağlıklı bir yapıya kavuşturulması, yaşanan krizlerin etkisiyle mali bünyeleri ve karlılık performansları kötüleşen özel bankaların daha sağlıklı bir yapıya kavuşturulmasının, programın çok önemli bir parçasını oluşturduğu ifade edilen raporda, bu alanda yapılan çalışmalar konusunda şöyle denildi 
     ''Özel bankalara yönelik program kapsamında öncelikle özel bankaların kendi kaynakları ile sermaye Bankacılık Sektörü Yeniden Yapılandırma Programı yapılarını güçlendirmeleri ve piyasa risklerinin sınırlandırılması yönünde adımlar atılmış ve bu alanlarda önemli gelişmeler sağlanmıştır. 
     Ayrıca Banka Sermayelerinin Güçlendirilmesi Programı kapsamında, 25 özel banka üçlü denetime tabi tutulmuştur. Bu denetimler sonucunda, 2001 yıl sonu itibariyle yaklaşık 2 milyar dolar sermaye açığı tespit edilen Pamukbank TMSF'ye devredilmiş, Vakıflar Bankası'nın sermaye açığını gidermek için yapmış olduğu sermaye benzeri kredi talebiyle ilgili işlemler, Ağustos 2002 itibariyle sonuçlandırılmış, sermaye ihtiyacı tespit edilen Şekerbank ise Eylül 2002 itibariyle gerekli sermaye artırımında bulunmuştur.'' Banka Sermayelerinin Güçlendirilmesi Programı kapsamında yer alan 25 bankanın konsolide verilerine göre, 2002 yılı ilk altı aylık döneminde bu bankaların mevduat ve özkaynak artışı ile sağladığı fonlar ağırlıklı olarak menkul kıymetlere yöneldiği kaydedilen raporda, karlılıkta gözlenen iyileşme ile birlikte, Haziran 2002 itibariyle söz konusu 25 bankanın sermaye yeterliliği rasyosu yüzde 15,8 düzeyinde gerçekleştiği bildirildi. 
     
     İSTANBUL YAKLAŞIMI 
     Rapora göre, mali sektöre olan borçların yeniden yapılandırılması ve sorunlu varlıkların çözümlenmesi, gerekli yasal ve kurumsal altyapı çalışmalarının tamamlanmasıyla birlikte, Ekim 2002 tarihi itibariyle 169 firma, yaklaşık 2,9 milyar dolar tutarındaki borçları için finansal yeniden yapılandırma başvurusunda bulundu ve bunlardan 28 firmaya ait toplam 406 milyon dolar tutarındaki borç yeniden yapılandırıldı. 
     Ayrıca bankaların tahsili gecikmiş alacaklarını çözüme kavuşturmak ve aktiflerine seyyaliyet kazandırmak amacıyla oluşturulacak olan ''Varlık Yönetim Şirketlerine'' ilişkin yasal düzenlemelerin tamamlandığı kaydedilen raporda, şu görüşlere yer verildi 
     ''TMSF, varlık yönetim şirketlerinin kuruluşu yönünde fizibilite çalışmalarına başlamıştır. Denetim ve gözetim çerçevesinin güçlendirilmesi Bankacılık kesiminin mali ve operasyonel anlamda yeniden yapılandırılması çalışmaları ile eş anlı olarak sektöre yönelik gözetim ve denetim çerçevesini güçlendirecek, bankacılık sistemini daha etkin ve rekabetçi bir yapıya kavuşturacak, sektörün dayanıklılığını geliştirecek ve sektöre güveni kalıcı kılacak yasal ve kurumsal düzenlemelerin gerçekleştirilmesinde de önemli gelişmeler kaydedilmiştir.'' Bu çerçevede sermaye yeterliliğinin belirlenmesinde, piyasa risklerinin de dikkate alınması ve bankaların iç denetim ve risk yönetimi sistemleri oluşturmaları sağlandığı kaydedilen raporda, bu kapsamda ayrıca, kredilerde risk yoğunlaşmasını önleyecek, bankaların mali kurumlar dışındaki iştiraklere katılımını sınırlayacak ve banka bilançolarının uluslararası muhasebe standartlarına uygun olarak hazırlanması ve yayımlanmasını sağlayacak düzenlemeler gerçekleştirildiği kaydedildi. 
     





</TEXT>
</DOC>
