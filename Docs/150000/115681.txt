<DOC>
<DOCNO> 115681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/ekonomi/eko01.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AKLAMA PLANI 
</HEADLINE>
<TEXT>

AKP’nin hazırladığı Mali Af Yasa Taslağı’nda vergi kaçakçılarına af yolu açılıyor. Taslak, uzmanlar tarafından bugüne kadarki en büyük aklama planı’ olarak değerlendirildi 
     NEDİM ŞENER 

     AKP, hazırladığı Mali Af Yasa Taslağı’ ile vergi kaçakçılığı nedeniyle mahkemelere düşmüş olanların yanı sıra, inceleme altına alınmış ve takdir komisyonlarında bekleyen 130 bin vergi dosyası için af çıkartacak. Eski bir maliye müfettişi olan AKP Genel Başkan Yardımcısı Bülent Gedikli’nin hazırlayarak kamuoyuna sunduğu taslağı değerlendiren vergi uzmanları, Bugüne kadarki en büyük aklama planı’ yorumunu yaptılar. 
     Gedikli’nin hazırladığı taslağa göre, vergi kaçakçılığından’ davalık olanların, vergi borcunun ceza ve faizinin tamamı ile aslının da yüzde 25’i silinecek. Ana paranın yüzde 75’i ödenirken kaçakçılık suçu düşecek, dosyalar kapanacak. 
     
     Pişman’ olan yararlanacak 
     Gedikli’nin iddiasına göre aftan yararlanmak isteyenler, özel pişmanlık’ yoluyla gönüllü matrah artırımına’ gidecek. Maliye bu yolla 5 milyar dolar gelir elde edecek. Paketin içinde 1.5 milyar dolarlık stok affına da yer verildi. Ayrıca yurtdışındaki dövizlerini getirenlere uygulanacak yüzde 2 vergi yoluyla 1 milyar dolar gelir hedefleniyor. AKP’nin mali af paketinden beklentisi 11 milyar dolara çıkıyor. 
     
     Bir şekilde çözülmeli’ 
     AKP’nin iktidar olması ve taslağın kanunlaşması halinde hayali ihracat nedeniyle ağır ceza mahkemelerinde bulunan davalar da düşecek. Aftan, naylon fatura ve hayali ihracattan haklarında dava açılan Orhan Aslıtürk ve Erol Maks Kohen gibi organize suç örgütleri ve Albayraklar gibi Tayyip Erdoğan’a yakınlığı ile bilinen ve hakkında naylon fatura incelemesi bulunan gruplar da yararlanacak. 
     Taslağı hazırlayan Bülent Gedikli, öncelikle kayıtdışı ekonominin kayıt altına alınmasından sonra böyle bir uygulamanın söz konusu olabileceğini bildiriken, "130 bin dosyanın da bir şekilde çözülmesi gerekir" dedi. 
     
Bu, karaparacıları aklama operasyonu’      İstanbul Serbest Muhasebeci Mali Müşavirler Odası İSMMMO Başkanı Yahya Arıkan, AKP’nin vergi konusundaki planının, karaparacıları aklama operasyonu anlamına geldiğini söyledi. Arıkan, "Bir kere matrah artırımı yapılarak temiz sayfa açılamaz. Geçmişte de matrah artırımı yapıldı amacına ulaşmadı. Cezaları ve gecikme faizlerini ve vergi asıllarını bir kısmını affederek bir yere varılmaz. Bu uygulama, bugüne kadar devlete karşı suç işlemiş ve vergi kaçakçısı durumuna düşmüş, kara parayla bağlantısı olanlar için kurtarma operasyonu. Bana göre bu bazı kesimlere kıyak olayıdır. Planı birilerini kurtarma olarak yorumluyorum. Buradaki amaç kesinlikle mahkemelerdeki dosyayı azaltmak değil. Yolsuzluklara karışmış kesimleri aklamaktan öteye gitmeyecek bir karar. Önemli tartışmalara neden olacaktır" dedi. 
     
Bugüne kadarki en büyük aklama...’      TÜRMOB Başkan Yardımcısı Uğur Büyükbalkan, "Bu şekilde bir mali affın çıkması, dosyaların mahkemede olan ve yolsuzluk yapmış, hayali ihracata bulaşmış kişi ve şirketlerin aklanması anlamına gelir. Bu olay bu tür kişileri affetme niteliğindedir. Bu tür kişilerin büyük vergi borçları var. Ama yolsuzlukları örtmek için af gündeme getiriliyor. Ortaya atılan 11 milyar dolarlık gelir beklentisi içeren 130 bin dosyayı içeren af, Türkiye’de bugüne kadarki en büyük aklama niteliği taşır. Bu tür konular seçim döneminde değil, hükümet düzeyinde ele alınmalıdır" dedi. Vergi aflarının, vergisini adil olarak ödeyenler için cezalandırma anlamına geldiğine de dikkat çeken Büyükbalkan, "Seçimlerde vergi affı çıkarılması vaadi, konunun beyaz sayfa’ diyerek seçim malzemesi yapılması, toplumdaki adalet duyusunu da yaralıyor" diye konuştu. 
     
     Orhan Aslıtürk 
     91 paravan şirket kurarak 1.7 milyar dolarlık hayali ihracat gerçekleştiren Aslıtürk’ün, 150 trilyon vergi borcu için hakkında açılmış onlarca vergi kaçakçılığı davası var. 
     
     Mustafa Albayrak 
     Tayyip Erdoğan’ın belediye başkanlığı döneminde aldığı ihalelerle soruşturma konusu olan Albayraklar hakkında Hesap Uzmanları’nın 30 trilyon liralık naylon fatura incelemesi bitmek üzere. 
     
     Cavit Çağlar 
     Orhan Aslıtürk’ün kurduğu hayali organizasyon üzerinden, toplam 600 milyon dolar hayali ihracat gerçekleştirdiği iddia edilen Çağlar hakkında Bursa’da kaçakçılık davası sürüyor. 
     
     Murat Demirel 
     Dempa ve Dempanel adlı şirketleri ile Orhan Aslıtürk’ün kurduğu organizasyon üzerinden hayali ihracat yaptığı iddia edilen Murat Demirel hakkında 103 milyon dolarlık vergi kaçakçılığı davası sürüyor. 
     
     Faruk Süren 
     Sahibi olduğu altı şirketinde naylon fatura kullanımı ve buna bağlı olarak 40 milyon dolara yakın hayali ihracat iddiasıyla halen 4. Ağır Ceza Mahkemesi’nde yargılanıyor. 
     
     Erol Aksoy 
     Ankara Devlet Güvenlik Mahkemesi tarafından yürütülen Öremcek Ağı soruşturmasında Erol Aksoy’un AKS adlı şirketi de adlarına hayali ihracat gerçekleştirilenler arasında. 
     
     Emin Cankurtaran 
     Orhan Aslıtürk’ün kurduğu 1.7 milyar dolarlık hayali ihracat organizasyonundan 46.5 milyon dolarlık işlem yaptığı iddia edilen Cankurtaran’ın şirketleri hakkında vergi kaçakçılığı raporları bulunuyor. 
     
     Hayyam Garipoğlu 
     Sahibi olduğu Sümerbank’ın içini boşaltmakla suçlanan Hayyam Garipoğlu’na bağlı şirketler adına naylon fatura ile toplam 88 milyon dolar hayali ihracat yapıldığı gerekçesiyle kaçakçılık davaları var. 
     



 EKONOMİ 




















</TEXT>
</DOC>
