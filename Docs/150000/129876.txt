<DOC>
<DOCNO> 129876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/ekonomi/eko01.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD International kuruldu 
</HEADLINE>
<TEXT>
Yeni oluşum, yeni başkan 
TÜSİAD’ın yeni birimi TÜSİAD International’ faaliyete geçiyor. Birimin başına, genel kurulda yönetimden ayrılması beklenen Aldo Kaslowski getirildi 
     EYLEM TÜRK 

     Türk Sanayicileri ve İşadamları Derneği TÜSİAD bünyesinde kurulan TÜSİAD International, faaliyetine başlıyor. Üyelerinin yurtdışındaki ilişkilerini artırmak için kurulan TÜSİAD International’in başkanı ise TÜSİAD Başkan Yardımcısı Aldo Kaslowski oldu. 
     İş Geliştirme’ alanında daha planlı ve programlı hareket edebilmek, şirketlerin yurtdışında yaşadığı sorunlara çözüm sağlayabilmek amacıyla kurulan TÜSİAD International, Türk özel sektörünün diğer ülke özel sektörleri ile ilişkilerinde daha etkin faaliyet göstermesi amacıyla projeler üretecek. 
     Türkiye’ye daha fazla yabancı sermaye gelmesini sağlamak için çalışmalar da yürütecek olan TÜSİAD International, iş ilişkilerindeki sorunlara yönelik raporlar hazırlayacak. 
     
     Yönetimden ayrılıyor 
     Yabancı ülkelerle iş olanaklarını geliştirmeye yönelik, yurtdışında temaslar da yürütecek olan yeni birim, Dış Ekonomik İlişkiler Kurulu DEİK ile koordinasyon halinde çalışacak, TÜSİAD Dış İlişkiler Komisyonu ile de sinerji içinde olacak. Kaslowski’nin, bu ay yapılacak genel kurulda, yönetim kurulu üyeliğinden ayrılarak, TÜSİAD International’in başkanlığını yürütmesi, ayrıca Yüksek İstişare Konseyi YİK Başkan Yardımcılığı görevini de üstlenmesi bekleniyor. 
     
Almanya ve Fransa’ya TÜSİAD bürosu      TÜSİAD’ın, Türkiye’nin Avrupa Birliği’ne AB tam üyeliği konusunda yaptığı lobi çalışmaları devam ediyor. Türkiye’nin daha iyi tanınması amacıyla Avrupa ülkelerinde ilan kampanyası düzenleyen TÜSİAD, şimdi de irtibat büroları ile çalışmalarını etkinleştirmeyi amaçlıyor. 
     TÜSİAD’ın bu amaçla Almanya ve Fransa’da irtibat büroları kurmayı planladığı belirtilirken, Brüksel temsilciliğine bağlı olarak faaliyet gösterecek büroların ikişer kişilik ekipler halinde çalışacağı öğrenildi. Türkiye’nin Almanya ve Fransa kamuoyu tarafından daha iyi tanınmasını sağlamak amacıyla kurulması planlanan bürolar, bu ülkelerde Türkiye’nin tam üyeliği konusunda lobi faaliyeti yürütecek. 
     



 EKONOMİ 



















</TEXT>
</DOC>
