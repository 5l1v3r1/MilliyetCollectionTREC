<DOC>
<DOCNO> 147815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/siyaset/siy01.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP’de sıkıyönetim 
</HEADLINE>
<TEXT>

Grupta fire verilmesine sinirlenen Erdoğan, "Grup başkan vekili sayısı artırılsın, MKYK üyeleri milletvekilleriyle temas kursun" dedi 
     ABDULLAH KARAKUŞ Ankara 

     Başbakan Recep Tayyip Erdoğan, önce ABD askerinin Türkiye’de bulundurulmasına ilişkin tezkerenin reddedilmesi, ardından seçilme yaşının 25’e indirilmesi ve orman arazilerinin satışıyla ilgili anayasa değişikliği oylamasında yaşanan gelişmeler üzerine AKP grubunda sıkıyönetim başlatıyor. 
     Erdoğan başkanlığındaki dünkü MKYK toplantısında TBMM’deki oylamalarda yaşanan sıkıntılar tartışıldı. Grup Başkan Vekilleri Salih Kapusuz, Faruk Çelik ve Eyüp Fatsa, eleştiriler üzerine istifa etmeye hazır olduklarını söyledi. Erdoğan ise milletvekillerinin grubun eğilimi yönünde oy kullanmaları gerektiğini belirterek, şu uyarılarda bulundu 
     
     Bir oy bile çok önemli 
     "Partimizin birlik ve beraberliği çok önemlidir. Bunu bozan hareketlere girilmemesi gerekir. Oylamalar görüldüğü gibi çok önemli. Herkesin gelip istenilen şekilde oy kullanması lazım. Bir oyun bile ne kadar önemli olduğu dün önceki gün görüldü. Acilen tedbirler alınması gerekir. Anayasa değişikliği geçseydi iyi olurdu." 
     Erdoğan’ın eleştirileri üzerine Kapusuz, "Disipline büyük önem veriyoruz. Grupla iç içeyiz. Seçilme yaşıyla ilgili teklifin geçmesi için de yoğun çalıştık. Yeterli görülmüyorsak istifaya hazırız. Bu sizin takdirinizdir" diye konuştu. 
     Erdoğan, 365 kişilik gruba üç grup başkan vekilinin az olduğunu belirterek, sayının dört ya da beşe çıkarılması için çalışma yapılması talimatını verdi. Yönetimin görüşü doğrultusunda oy kullanılması için MKYK üyelerinden milletvekilleriyle iletişim kurmalarını isteyen Erdoğan, üyelere "Siz 50 kişisiniz. Ve partinin en yetkili organısınız" dedi. 
     
     


SİYASET 

















</TEXT>
</DOC>
