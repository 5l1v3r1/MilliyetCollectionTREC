<DOC>
<DOCNO> 132662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/soneko25.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncay Özilhan, 1 yıl sonra görevini bırakacağını açıkladı 
</HEADLINE>
<TEXT>

     TÜSİAD'da yeniden 2 yıl için Yönetim Kurulu Başkanlığı'na seçilen Tuncay Özilhan, 1 yıl sonra görevini bırakacağını açıkladı. 
     Tuncay Özilhan, ''Yönetim Kurulu 2 yıl için görev yapmak üzere seçildi. Ancak ben görevimi bir yıl sonra bırakacağım'' dedi. 
     Özilhan, Yönetim Kurulu Başkanlığı'na, başkan yardımcılarından birinin geleceğini söyledi, ancak isim vermedi. 
     TÜSİAD'da Başkan Yardımcısı olarak önceki dönemde, Aldo Kaslowski ile birlikte Mustafa Koç ve Ömer Sabancı görev yaptı. YİK'e seçilen Kaslowski, yeni Yönetim Kurulu'nda yer almazken, Özilhan'dan boşalacak Başkanlığı Mustafa Koç ve Ömer Sabancı'dan birinin üstlenmesi bekleniyor. 
     Mustafa Koç, halen Koç Holding Yönetim Kurulu Başkanvekili, Ömer Sabancı Sabancı Holding Yönetim Kurulu Üyesi ve Kimya Grubu Başkanı olarak görev yapıyor. 
     Anadolu Grubu İcra Başkanı Tuncay Özilhan, işlerinin yoğunluğunu gerekçe göstererek, yeniden TÜSİAD Başkanlığı'na aday olmak istemezken, bir yıl daha görevini sürdürmesi istenmişti. 
     Bu arada, tek listeyle gidilen ve tamamlanan seçimler sonucu, TÜSİAD'ın yeni Yönetim Kurulu, Tuncay Özilhan başkanlığında Mustafa Koç, Ömer Sabancı, Cem Duna, Şadi Gücüm, Oktay Varlıer, Ömer Aras, Pekin Baran, Arzuhan Yalçındağ, Tufan Ünal ve Haluk Tükel'den oluştu. 
     Yüksek İstişare Konseyi de, Muharrem Kayhan başkanlığında Erkut Yücaoğlu, Aldo Kaslowski, Rona Yırcalı, Yavuz Canevi ve Zekeriya Yıldırım'dan teşkil edildi. 
     





</TEXT>
</DOC>
