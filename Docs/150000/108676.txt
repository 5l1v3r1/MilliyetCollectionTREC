<DOC>
<DOCNO> 108676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/soneko13.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunca Toskay "Yılsonu enflasyon hedefi tutturulmak üzere" 
</HEADLINE>
<TEXT>

     Devlet Bakanı Tunca Toskay, bu yıl sonu itibariyle yüzde 35 olan enflasyon hedefinin tutturulmasının neredeyse kesinleşmek üzere olduğunu söyledi. 
     Turizm, Ekonomi, Bilimsel Araştırma ve Tanıtım Merkezi TEBİAT tarafından düzenlenen ve ana gündemi ''Seçim sonrası Türkiye ekonomisi'' olan 4. Ekonomi Zirvesi, Antalya'da başladı. 
     Zirvenin açılışında konuşan Devlet Bakanı Tunca Toskay, Türkiye gibi gelir düzeyi düşük ülkelerde iç talebi artırıcı önlemlerle istikrarlı bir büyümenin sağlanmasının mümkün olmadığını belirterek, ''O halde büyümek için ihracata yönelik üretimi artırmak ve doğrudan yabancı sermaye yatırımlarını ülkemize çekmek mecburiyetindeyiz'' dedi. 
     Türkiye'nin tarihin en gelişmiş ekonomik entegrasyonu olan Avrupa Birliği AB ile Gümrük Birliği içinde olduğunu kaydeden Toskay, Türkiye'nin AB'ye tam üyelik konusundaki kararlılığını da her vesileyle gösterdiğini söyledi. Bir Avrupa ülkesi olarak Batı ile hızla entegrasyon çabası içinde olan Türkiye'nin, bulunduğu coğrafi konum itibariyle Batı'nın Asya'ya açılan kapısı durumunda olduğunu anlatan Devlet Bakanı Toskay, şöyle devam etti 
     ''Türkiye'nin AB'ye tam üyeliğinin gerçekleşmesiyle ekonomik kalkınmamızın büyük ivme kazanacağı kesindir. Ancak bu süreçte Türkiye üzerine düşen çalışmaları tamamlarken, AB'nin de açık ve samimi değerlendirmelerde bulunması beklemekteyiz. 
     Gümrük Birliği tam üyeliğe kadar geçecek süre içinde Türkiye-AB ilişkilerinin en somut ve en etkili yönünü oluşturmaktadır. Ancak, ticaret politikalarının belirlenmesinde karar mekanizmalarının dışında bırakılmamız, Gümrük Birliği kararında öngörüldüğü biçimde mali destek sağlanmaması, bunların yanı sıra AB'nin Türkiye'yi de üçüncü ülkelere karşı aldığı ticari önlemlere dahil etme yaklaşımının sürmesi, gümrük birliğinin bugünkü haliyle yürütülmesini güçleştirmektedir.'' Diğer taraftan Türkiye'nin ekonomik açıdan stratejik bir coğrafyada bulunduğuna da dikkati çeken Devlet Bakanı Tunca Toskay, Orta Asya ve Kafkaslar ile sanayileşmiş ülkeler arasındaki zengin hammadde ve enerji kaynakları ile mamul mal transferinin en güvenli ve akılcı güzergahını oluşturduğunu kaydetti. Toskay, ''Ancak, bu imkanlardan gereği gibi faydalanabilmemiz, fırsatların zamanında değerlendirilmesine bağlıdır. Bu fırsatların değerlendirilmesi siyasi ve ekonomik politikaların bütünlük içerisinde birbiriyle tutarlı olarak yürütülmesini zaruri kılmaktadır'' diye konuştu. 
     
     EKONOMİDEKİ GELİŞMELER 
     Konuşmasında, ekonomideki gelişmelere de değinen Tunca Toskay, uygulanmakta olan kapsamlı ekonomik reform programının, yılın ilk aylarından itibaren olumlu neticelerini göstermeye başladığını söyledi. Toskay, şöyle konuştu 
     ''Enflasyondaki aylık gelişmelerde beklenen yüzdeler gerçekleşmektedir. 2002 yılı sonu itibariyle yüzde 35 olan enflasyon hedefinin tutturulması neredeyse kesinleşmek üzeredir. 
     2001 yılındaki ihracat artışı, yaşadığımız krizin daha büyük boyutlara ulaşmasını engellemiştir. İhracatın artması ve ithalatın azalmasıyla birlikte dış ticaret dengesinde önemli bir iyileşme gerçekleşmiştir.'' 
     İhracatın Temmuz ve Ağustos ayında Cumhuriyet tarihi boyunca ilk kez aylık 3 milyar dolar sınırı aştığına dikkati çeken Toskay, Eylül ayındaki performansın da benzer biçimde olmasının beklendiğini bildirdi. Toskay, ''Böylece dış etkenlerde önemli bir değişiklik olmadığı takdirde, ihracatımızın yıl sonunda 34 milyar doları aşabileceği tahmin edilmektedir. Böylece 32 milyar dolarlık program hedefi yüzde 6.3 oranında aşılmış olacaktır'' dedi. 
     





</TEXT>
</DOC>
