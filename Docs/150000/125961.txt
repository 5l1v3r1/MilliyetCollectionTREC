<DOC>
<DOCNO> 125961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sontur53.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldürülen Hablemitoğlu'nun eşinden cenaze uyarısı.. 
</HEADLINE>
<TEXT>

     Öğrencileri, Dr. Necip Hablemitoğlu'nu evinin önünde düzenledikleri törenle andılar. 
     Çeşitli üniversitelerden gelen öğrenciler, Hablemitoğlu'nun saldırıya uğradığı yere çiçekler bıraktılar, taziye defterine düşüncelerini yazdılar. 
     Öğrencilerin yanına gelerek teşekkür eden Hablemitoğlu'nun eşi Şengül Hablemitoğlu, kızlarının da ileride onlar gibi olmasını istediğini söyledi. 
     Şengül Hablemitoğlu, evin önüne Türk Bayrağı'ndan başka bir şey getirilmemesini rica ettiğini ve buna uyulduğu için memnun olduğunu belirtti. 
     Hablemitoğlu'nun burada öğrencilerden başka kimsenin konuşma yapmasına ihtiyacı olmadığını ifade eden Şengül Hablemitoğlu, şöyle devam etti 
     ''O, sizlere çok güvendi. Sizleri severek dersler yaptı. Sizlere çok güzel mesajlar verdiğini düşünüyorum. Burada bulunuşunuz da onun için çok güzel mesaj olmalı. Büyük bir mutluluk yaşıyorum. İnsan bu kadar çelişkili duyguları herhalde ancak bu durumda yaşar. Hem üzgünüm, hem de çok mutluyum. Bütün öğrencilere teşekkür ediyorum.'' Şengül Hablemitoğlu, yarınki cenaze töreni ile ilgili olarak da şunları söyledi 
     ''Biz dördümüz yarın Kocatepe'de olacağız ve dördümüzün son isteği, bu uğurlamanın hiçbir kurum, kuruluş, kişi adına olmamasıdır. 4 kişilik çok güzel bir Hablemitoğlu ailesi vardı. O Hablemitoğlu ailesi, yarın sadece bir ferdini oradan uğurlayacak. Bu bizim dördümüzün son isteği. Bunu herkesin anlayış ve saygıyla karşılayabileceğini ümit ediyorum. Buna dördümüz birden inanıyoruz.'' Öğrenciler, saygı duruşunda bulunduktan ve İstiklal Marşı'nı okuduktan sonra Hablemitoğlu hakkındaki duygu ve görüşlerini dile getirdiler. 
     Ankara Üniversitesi Fen Fakültesi Öğrencisi Fatih Kezer, karanlıkların bilim adamlarını öldürmeye yetmeyeceğini ifade ederek, ''Kurşunlar bir gün susacak ve bu insanları öldürmek için cesaretleri olmayacak'' dedi. 
     Anadolu Üniversitesi Öğrencisi Oğuz Beki ise demokratik Türkiye hayalinde Hablemitoğlu'nun örnek aldıkları bir kişi olduğunu dile getirerek, ''Kışlalı hocamızın yarası kapanmadan, Hablemitoğlu hocamızın yarası açıldı. Hocamızın arkasında, istediği gençler olarak kalacağız'' diye konuştu. 
     Öte yandan, öğrenciler, Türk Bayrağı ile olay yerinde nöbet tutmaya başladılar. 
     Bu arada, YTP Genel Başkanı İsmail Cem, Danıştay Başsavcısı Harun Çetintemel, İstanbul Üniversitesi Rektörü Prof. Dr. Kemal Alemdaroğlu ve İP Genel Başkan Yardımcısı Suphi Karaman da Hablemitoğlu'nun evine taziye ziyaretinde bulundular. 
     Cem, Hablemitoğlu'nun evinden ayrılırken, Türkiye'nin vatansever, çalışkan ve yürekli bir evladını kaybettiğini belirterek, ''Türkiye'nin ve ailesinin acısını paylaşıyoruz. Bu acının da son olmasını temenni ediyoruz'' dedi. 
     
</TEXT>
</DOC>
