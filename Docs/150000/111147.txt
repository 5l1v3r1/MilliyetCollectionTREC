<DOC>
<DOCNO> 111147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sondun24.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürt parlamentosu'nda bugün neler oldu.. 
</HEADLINE>
<TEXT>

     Kuzey Irak'ta 1996 yılından beri kapalı olan ''bölge parlamentosu'', bugün Erbil'de düzenlenen törenle açıldı. 
     Geniş güvenlik önlemleri altında yapılan toplantının açılış törenlerine Irak Kürdistan Demokrat Partisi IKDP lideri Mesud Barzani ile Irak Kürdistan Yurtseverler Birliği IKYB lideri Celal Talabani birlikte geldi. 
     Aralarında eski Fransa Cumhurbaşkanı François Mitterrand'ın eşi Danielle Mitterrand'ın da bulunduğu çok sayıda yabancı gözlemci ve gazetecinin izlediği toplantının açılışını, IKDP'li meclis başkanı Roj Nuri Saviş yaptı. 
     Toplantıda bir konuşma yapan Danielle Mitterrand, en çok ilgi gören konuk oldu. 
     
     POWELL'IN MESAJI 
     ABD Dışişleri Bakanı Colin Powell'ın açılışa gönderdiği kutlama mesajı, Meclis Başkanı Saviş tarafından okundu. 
     Powell mesajında, tarihi olarak nitelediği parlamentonun tüm Irak'ın güvenliği, istikrarı ve refahına hizmet etmesini istedi. Kürtlerin bunun için çok kurban verdiğini belirttiği mesajında Powell, Irak'ın sınırlarının korunmasını isteyerek, demokratik ve birlik içinde bir Irak'ın önemini vurguladı. 
     Powell, ''Irak'ın geleceğiyle ilgili görüşlerimizi paylaşmanızdan ve zulme, adaletsizliğe karşı savaşta ABD'nin ortakları arasında olmanızdan onur duyuyorum'' dedi. 
     Demokratik, çoğulcu ve birleşik bir Irak'ın altını çizen Powell, hukuka saygılı bir hükümetle bölgesel bütünlüğün tamamlanacağını kaydetti. 
     
     BARZANİ ''TÜRKİYE'YE KARŞI DEĞİL'' 
     IKDP lideri Barzani, açılışta yaptığı konuşmada, ''Kürtlerin komşularının güvenliğini tehdit etmeyeceği konusunda teminat vermeye hazır olduklarını'' söyledi. 
     ''Bugünün, bu parlamentonun seçildiği günden daha önemsiz olmadığını'' ifade eden Barzani, IKDP ve IKYB arasındaki çatışmalarda ölen yaklaşık 3 bin kişi için özürlerini sundu. 
     Washington ve Londra yönetimlerinin kuzey Irak'ta uçuşa yasak bölgeleri artırdığını hatırlatan Barzani, ''Amerikan, İngiliz ve Türk hükümetlerine, kendilerini korudukları için'' teşekkür etti. 
     Barzani, ''Kürtler, komşularının güvenliğini ve istikrarını tehdit etmeyecektir. Bu konuda teminat vermeye hazırız'' diye konuştu. 
     IKYB lideri Celal Talabani de konuşmasında, Kürtlerin federal yapıya sahip bir Irak'ı desteklemesinin ''Irak'ın birliğini korumak'' anlamına geldiğini, ancak ''Irak hükümetinin, ülkenin birlik ve bütünlüğünü korumadığını'' söyledi. 
     Talabani, Erbil'in Irak'ın 2. başkent olmasını istedi. 
     
     YÖNETİM VE GÖREV DAĞILIMI 
     ''Bölge parlamentosu''nun toplantısında, 1998'de Washington'da imzalanan barış anlaşması oybirliğiyle onaylandı. 
     Parlamento başkanlığına IKDP üyesi Dr. Nuri Şair, IKDP lideri Barzani'nin yeğeni olan Neçirvan Barzani'den boşalan ''başbakanlık'' görevine ise IKYB üyesi Berham Emin getirildi. 
     Toplantıda, parlamento başkanlığı için 3 ayda bir seçim yapılması kararlaştırılırken, parlamentodaki 100 sandalyeden 51'nin IKDP'ye, 49'unun da IKYB'ye, 5'inin Asurilere verildiği öğrenildi. 
     IKDP lideri Barzani ile IKYB lideri Talabani, seçimden sonra yaptıkları açıklamada, aralardaki tampon bölgelerin kaldırıldığını belirterek, ''birlik ve beraberlik içinde yaşayacaklarını'' söylediler. 
     





</TEXT>
</DOC>
