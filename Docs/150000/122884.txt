<DOC>
<DOCNO> 122884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sontur15.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Taşar'dan sert açıklama "Hainlere kapımız kapalı" 
</HEADLINE>
<TEXT>

     Eski Turizm Bakanı Mustafa Taşar, ANAP'tan ayrılanları ''ihanetle'' suçlayarak, ''Partimizden ayrılan hainlere kapımız kapalı'' dedi. 
     Taşar, ANAP İzmir İl Başkanlığı'ndaki bayramlaşmada, 3 Kasım'daki seçimlerde halkın ANAP'ın da içinde bulunduğu bazı partileri cezalandırarak baraj altında bıraktığını kaydederek, 11 Ocak 2003 tarihinde Genel Başkan'ın belirleneceği kongrenin yapılacağını, ondan sonra partinin yeniden yapılandırılacağını anlattı. 
     Bazı partililerin ANAP'tan ayrılanların tekrar kazanılması gerektiğini savunduğunu bildiren Taşar, şunları söyledi 
     ''Herkese kapımız açık değil. Partimize ihanet etmeyen ancak çeşitli nedenlerle küstüğü için partiden ayrılanlara tabii ki kapımız açık. Ama seçime giderken bizi arkadan bıçaklayarak ayrılan hainlere kapımız açık değil. Testiyi getiren ile testiyi kıranları bir tutmayacağız.'' Taşar, DYP ile birleşme konusunda ise şunları kaydetti 
     '' DYP yüzde 9.5, ANAP yüzde 5 aldı. Birleşme DYP'de olmalı diyenler var. Ancak DYP'nin aldığı oy oranı bir başarı değildir. 5 yıl muhalefette kalan, Yıldırım Akbulut, Mehmet Ali Bayar ve Tuğrul Türkeş'i de partiye alarak seçime giren DYP'nin aldığı yüzde 9.5 başarı değildir. Birleşme konusu şimdi değil, sonra konuşulacak bir konudur. Bizim önce evimizin içini düzeltmemiz lazım.'' AK Parti'nin şu anda halkla balayı yaşadığını savunan Taşar, AK Parti'nin halka çok vaatte bulunduğunu, bunları yapma kabiliyetlerinin olup olmadığını zamanın göstereceğini dile getirdi. 
     Gazetecilerin sorularını da yanıtlayan Taşar, ''hainlerin'' kim olduğu yolundaki soruya, ''İsimlerini vermem. Ama partililerimiz bunların kim olduğunu biliyor. Onlar da kendilerini biliyor'' cevabını verdi. 
     ''11 Ocak'taki kongrede aday olacak mısınız '' yönündeki bir soruya ise Taşar, ''Şu anda bazı görüşmelerim var. Bayramdan sonra aday olup olmayacağımı açıklayacağım. Şimdilik birşey yok'' karşılığını verdi. 
     





</TEXT>
</DOC>
