<DOC>
<DOCNO> 146843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sonspo17.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
La Gazzetta dello Sport Türkiye, İngilizleri Avrupa'dan kovabilir 
</HEADLINE>
<TEXT>

     12. Avrupa Şampiyonası 7. Eleme Grubu'nda yarın Sunderland kentinde oynanacak İngiltere-Türkiye maçıyla ilgili İtalyan La Gazzetta dello Sport gazetesinde yapılan yorumda, ''Türkiye, yarın İngilizleri Avrupa'dan kovabilir'' denildi. 
     Dünyanın en yüksek tirajlı spor gazetelerinden olan La Gazzetta dello Sport, İngiltere-Türkiye maçıyla ilgili verdiği geniş habere, ''Türkiye korkutuyor'' başlığını attı. Maçı izletmek için İtalya'dan muhabirini yollayan gazete, bugünkü haberinde şu ifadelere yer verdi 
     ''Büyüme Terim ile başladı, yetenekli genç futbolcularla ve Federasyon'un büyük finansmanıyla Türk futbolu gelişti. 
     Sunderland, Türkiye'ye tarihi bir zafer verip, İngiltere'yi çukura atabilir. Turu geçmeyi ipotek etmek, İngiltere karşısında başta 14 Ekim 1987'deki 8-0'lık skor olmak üzere tarihte alınan farklı yenilgilerden sonra öç almak, Dünya Kupası'ndaki başarısı sonrasında en azından güzel bir futbol sergilemek ve bazı futbolcuların İngiltere Premier Ligi'nde forma giymek için vitrine çıkmaları Türklerin galibiyete motive olmalarındaki en büyük sebepler.'' La Gazetta dello Sport, Türk Milli Takımı'nın ''en iyisi'' olarak kaleci Rüştü Reçber'i göstererek, UEFA'nın 2002 ideal karmasında da Türk kalecinin yer aldığını belirtti. 
     Bu arada, İngiltere tarafından en fazla Teknik Direktör Sven Goran Eriksson ön plana çıkartılarak, İsveçli teknik adam için, ''Zorlanarak alınan Liechtenstein galibiyeti sonrasında Eriksson'a karşı kritikler arttı. Türkiye maçına kafes içinde ve büyük baskı altında çıkacak. Bir yenilgi, alın yazısı olan ölüme yol açabilir. Türkiye maçı ipte yürüyen Eriksson için 3 puandan çok daha önemli'' denildi. 

     
</TEXT>
</DOC>
