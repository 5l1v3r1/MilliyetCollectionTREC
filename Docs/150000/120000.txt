<DOC>
<DOCNO> 120000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sonspo12.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüsnü Özkara Kayserispor maçını kazanmak için koşullandık... 
</HEADLINE>
<TEXT>

     İkinci Futbol Ligi A Kategorisi takımlarından Konyaspor'un teknik direktörü Hüsnü Özkara, hafta sonu konuk edecekleri eski takımı Kayserispor'u en iyi şekilde ağırlayacaklarını, ancak puansız göndereceklerini söyledi. 
     Özkara, hafta başından bu yana lider Sivasspor'a karşı alınan yenilginin etkisini silmeye çalıştıklarını belirterek, bu çerçevede futbolcularla sık sık toplantılar düzenlediğini kaydetti. 
     Şampiyonluk hedefine ulaşmak için alınan sonuçların üzerinde durulmadan ileriye ve sonraki maça bakmak gerektiğini ifade eden Özkara, ''Tek düşüncemiz kendi sahamızda yapacağımız Kayserispor maçı. Bu önemli maçı kazanmak için koşullandık. Futbolcularıma güveniyorum. Eski takımım Kayserispor'u en iyi şekilde ağırlayıp, mağlubiyetle göndereceğiz'' dedi. 
     Son iki haftada kaybedilen puanların ardından puan kaybına tahammülleri olmadığını vurgulayan Özkara, seyircinin de desteğiyle üç puana ulaşacak tarafın kendileri olacağını savundu. 
     





</TEXT>
</DOC>
