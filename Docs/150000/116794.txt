<DOC>
<DOCNO> 116794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sontur58.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'liler Bahçeli'ye sevgi gösterisi yaptı... 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli'nin Büyük Kongre'de genel başkanlığı bırakacağını açıklamasının ardından genel merkeze gelen partililer, Bahçeli'ye sevgi gösterisinde bulundu. 
     Bahçeli, seçim sonuçlarını değerlendirdiği basın toplantısının ardından parti genel merkezindeki odasına çıktı ve burada Teşkilatlardan Sorumlu Genel Başkan Yardımcısı Şefkat Çetin ile bir süre başbaşa görüştü. 
     Bahçeli'nin seçim sonuçlarında kendisinin sorumluluğunun bulunduğunu ifade ederek, gelecek yıl yapılacak Büyük Kongre'de genel başkanlığı bırakacağı yönündeki açıklamasının ardından bir grup partili genel merkeze geldi. 
     Konur Sokak'ta bulunan MHP Genel Merkezi önünde toplanan bir grup partili, ''Sorumlular gitsin, sen baştacısın'', ''Bozkurtlar burada, çakallar nerede'', ''Ölmedik, ölmeyiz, ölmeyeceğiz'' sloganları atarak, tekbir getirdi. 
     Burada partililere seslenen Ülkü Ocakları Genel Başkan Yardımcısı Alişan Satılmış, Bahçeli'nin genel başkanlıktan ayrılmasını, Türk milliyetçilerinin kabul etmesinin mümkün olmadığını söyledi. 
     Bahçeli'nin MHP'yi bırakmasını, ''asla ve asla düşünemeyeceklerini'' kaydeden Satılmış, ''bu noktada gerekirse her milliyetçinin kendini feda edeceğini ve yakacağını'' kaydetti. 
     Ayrıca TBMM Başkanı Ömer İzgi de MHP Genel Merkezi'ne gelişinde gazetecilerin sorusu üzerine, Bahçeli'nin ''teşkilatlardan gelecek baskıya dayanamayarak, kararından döneceğini'' ümit ettiğini dile getirdi. 
     İzgi, seçim sonuçlarının kendileri için sürpriz olduğunu ve bu sonucu beklemediklerini ifade etti. 
     Öte yandan MHP Genel Merkezi çalışanlarının ve partililerin çok üzgün oldukları ve bazılarının ağladıkları görüldü. 
     





</TEXT>
</DOC>
