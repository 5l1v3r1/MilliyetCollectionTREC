<DOC>
<DOCNO> 108892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sontur22.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Muavinlik yapan çocuklar toplanıp ailelerine teslim edildi 
</HEADLINE>
<TEXT>

     Erzurum'da şehir içi ulaşımda çalışan çocuklar, polis tarafından toplanarak ailelerine teslim edildi. 
     Emniyet Müdürlüğü Çocuk Polisi Şubesi ekiplerince Köşk Kavşağı'nda yapılan uygulamada, şehir içi ulaşımı sağlayan özel halk otobüsleri ile minibüslerde çalışan muavinler denetlendi. 
     Muavinlik yaptığı tespit edilen 15 yaş altındaki 7 çocuk, çocuk polisi tarafından ailelerine teslim edildi. 
     Çocuk Polisi Şube Müdürü Başkomiser Melek Masuhbeyoğlu, İş Kanunu'na muhalefet ederek çocukları çalıştıranların tespit edildiğini, gerekli yasal uyarılarda bulunulduğunu bildirdi. 
     Minibüste muavinlik yaparken yakalanan 14 yaşındaki Faruk Hayretmez, 7 yıl önce ilkokulu terk ederek muavinlik yapmaya başladığını belirterek, anne ve babasının çalıştığını, kendisinin yarım gün karşılığı 7 milyon, tam gün karşılığı 14 milyon lira kazandığını söyledi. 
     Bu tür uygulamaların sürdürüleceğini bildiren Masuhbeyoğlu, ''Çocuk çalıştıran kurumlar ile aileleri ikinci kez tespit etmemiz halinde, haklarında soruşturma başlatacağız. Çocuk polisi olarak, ilkokul çağındaki çocukları düşük ücretle çalıştıranlarla mücadelemizi sürdüreceğiz. Özellikle okula gönderilmeyerek çalıştırılan çocukların okumasını sağlayacağız'' diye konuştu. 
     





</TEXT>
</DOC>
