<DOC>
<DOCNO> 143538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/siyaset/siy02.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni bakan kesintisiz eğitime karşı 
</HEADLINE>
<TEXT>

Ortaöğretimin fiilen bittiğini belirten Bakan Çelik, kaynak bulmak için sponsor arıyor 
     BAHAR ATAKAN Ankara 

     Milli Eğitim Bakanı Hüseyin Çelik, selefi Erkan Mumcu’nun işaret ettiği eğitimdeki kan kaybını görünce acil kaynak arayışına girdi. Vergi mevzuatında yapılacak değişikliklerle sponsorluğun cazip hale getirileceğini açıklayan Çelik, "17 milyon öğrenciye bütçeden ayrılan payla çağdaş eğitim vermek mümkün değil. Eğitime yeni kaynak oluşturmak zorundayız" dedi. 
     Eğitimdeki kaynak yetersizliğinin sponsorluk yasasının çıkarılmasıyla çözülebileceğini belirten Çelik, 8 yıllık kesintisiz ilköğretimin hedefine ulaşmadığını savundu. İkili eğitimden tekli eğitime geçişin mümkün olmadığını söyleyen Çelik, "17 bin 682 okul birleştirilmiş sınıf. Ortaöğretim fiili olarak bitmiş. Türkiye genelinde tekli eğitime geçmenin önünde ciddi altyapı eksikliği var. Önümüzdeki yıl biraz zor" diye konuştu. Liselerin 4 yıla çıkarılması projesine karşın eğitim süresinin iki yıla indiğini savunan Çelik, "Lise 3. sınıfta test çalışın diyorlar. Öğrenci okula gitmiyor. Oğlum lise sondayken baba, ders mers yok’ dedi. İnanmadım, birkaç kez beraber okula gittik. Baktım ki, in cin top oynuyor" dedi. 
     



 SİYASET 


















</TEXT>
</DOC>
