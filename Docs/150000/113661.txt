<DOC>
<DOCNO> 113661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sondun13.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
IISS, Askeri Dengeler Raporu'nu açıkladı PKK önemli kayıp verdi 
</HEADLINE>
<TEXT>

     Uluslararası Stratejik Araştırmalar Enstitüsü IISS tarafından yayımlanan yıllık Askeri Dengeler raporunda, Türk Silahlı Kuvvetleri'nin terör örgütü PKK'ya önemli kayıp verdirdiğini, örgütte büyük bir moral bozukluğunun yaşandığını bildirdi. 
     Raporun Türkiye ile ilgili bölümünde, etkili operasyonlar sonucunda moral bozukluğuna uğrayan terör örgütünün mali kaynağının da kesildiği ve diğer devletlerin artık örgüte destek verme konusunda ''son derece gönülsüz'' bir tutum içine girdikleri kaydedildi. 
     IISS uzmanları, PKK'nın adını KADEK olarak değiştirmesiyle ilgili olarak, ''örgüt stratejisini terör ve gerilla faaliyetlerinden şiddet içermeyen siyasi ajitasyona kaydırdı'' yorumunda bulundu. 
     Ankara'nın terör örgütünün değişim söylemine inanmadığına işaret edilen raporda, ''Halen bir terör örgütü sayılan örgütün militanlarının büyük bölümü sınır dışında ve özellikle Kuzey Irak'ta bulunuyor. Söz konusu gücün 5 bin kişilik bir güç olduğu tahmin ediliyor ve bu güç kendisini 'Halkın Savunma Gücü' diye adlandırıyor'' denildi. 
     Raporda, bütün bu göstergelerin PKK'nın yeniden bir terör kampanyası başlatma olasılığının iyice zayıfladığına ve PKK'nın DHKP-C ile işbirliği beklentilerinin de sonuç vermediği kaydedildi. 
     Terör örgütü DHKP-C'nin kentlerde terör estirme tehditlerinin de boş çıktığı, örgütün faaliyetlerini cezaevlerinde yoğunlaştırma yolunu seçtiği belirtilen raporda, faaliyetlere örnek olarak cezaevlerinde yapılan açlık grevleri gösterildi. 
     Raporun Türkiye ile ilgili bölümünde, ABD'de geçen yıl 11 Eylül'de düzenlenen saldırılarla ortaya çıkan aşırı dinci terör tehdidindeki tırmanış ve bunun Türkiye'deki etkilerine de değinildi. Raporda, son bir yılda Türk güvenlik güçlerinin Amerikalı meslektaşlarıyla birlikte Türkiye'de çeşitli El Kaide operasyonları gerçekleştirdikleri belirtildi. 
     Bu operasyonlarda bazı sempatizanların ele geçirildiğini belirten IISS yazarları, Türkiye'nin kendi içinde de bazı aşırı dinci terör örgütlerinin bulunduğunu, bunların başında da İBDA-C ve Hizbullah'ın geldiğini hatırlattı. Yazarlar, ''Ancak bu örgütlerin son dönemde yeni eylemler gerçekleştirmek yerine şimdilik sessiz kalarak, güç toplama faaliyetlerine ağırlık verdikleri dikkat çekiyor'' iddiasında bulundu. 
     IISS raporunda, Türk Silahlı Kuvvetleri'nin 2000 yılından bu yana Türkiye'de yaşanan ekonomik krizlerden de etkilendiği iddiası yer aldı. Yazarlar, bu ekonomik krizlerin ardından Savunma Bakanlığı'nın bazı projeleri askıya almak zorunda kaldığını belirtti. 
     Krizin ciddi sonuçlar doğurduğunu ve IMF'nin kredileri sonucunda savunma bütçesinde de toparlanma görüldüğünü belirten IISS yazarları, bu olumlu gelişmelerin ardından bütçenin 7 trilyondan yeniden 9.7 trilyona çıkarıldığını yazdı. 
     





</TEXT>
</DOC>
