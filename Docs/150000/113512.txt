<DOC>
<DOCNO> 113512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sontur09.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınıf öğretmenliğine 5 bin 750 atama... 
</HEADLINE>
<TEXT>

     Milli Eğitim Bakanlığı, eğitim-öğretim hizmetleri sınıfında 9 Ekim 2002 tarihinde atama izni alınan 5 bin ve geçen dönemlerden kalan 750 olmak üzere, 1-9 dereceli toplam 5 bin 750 kadroya sınıf öğretmeni ataması gerçekleştirecek. 
     Milli Eğitim Bakanlığı'ndan yapılan yazılı açıklamaya göre, toplam kadronun 5 bini ''fen ve edebiyat fakültelerinin, Talim ve Terbiye Kurulu'nun 1 Haziran 2000 tarih ve 340 sayılı kararında, herhangi bir alan öğretmenliğine kaynak gösterilen programlardan mezun olup, sınıf öğretmenliği sertifikası bulunanlar'', 750'si ise ''eğitim fakültelerinin sınıf öğretmenliği programından mezun olanlar ile sınıf öğretmenliği dışındaki programlardan mezun olup, sınıf öğretmenliği sertifikası bulunanlar'' için kullanılacak. 
     Atamalar için yeniden başvuru alınacak. Başvurularda, ''Öğrenci Seçme ve Yerleştirme Merkezi'nce yapılan merkezi personel sınavlarından DMS, KMS, KPSS herhangi birisinden en az 70 puan almış olma'' koşulu aranacak. Başvurularla ilgili diğer esaslar ve başvuru tarihi önümüzdeki günlerde ilan edilecek. 
     Ayrıca, 10 Eylül 2002 tarihinde atanmalarına karşın çeşitli nedenlerle görevlerine başlamayanların yerine, gereksinim duyulan branşlarda eğitim fakültesi mezunları arasından yeniden atama yapılacak. Bu atamalara ilişkin esaslar ve atama tarihi de gelecek günlerde ayrıca ilan edilecek. 
     





</TEXT>
</DOC>
