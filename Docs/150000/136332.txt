<DOC>
<DOCNO> 136332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/son/sontur02.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay'dan Kayseri'ye trilyonluk sağlık merkezi... 
</HEADLINE>
<TEXT>

     Kızılay Kayseri Şubesi'nce Kiçikapı semtine yaptırılacak 9 katlı modern sağlık merkezi yaklaşık 5 trilyon liraya malolacak. 
     Kızılay Şube Başkanı Ayhan Uzandaç, A.A muhabirine yaptığı açıklamada, 1984 yılında TOBB Başkanı Rıfat Hisarcıklıoğlu'nun babası Dr. Emin Hisarcıklıoğlu tarafından kurulan sağlık merkezinin yılda yaklaşık 300 bin hastaya hizmet sunduğunu söyledi. 
     Sağlık merkezlerinde, Kayseri'nin yanında Adana, Kırşehir, Nevşehir, Niğde, Kahramanmaraş gibi çevre illerden gelen hastalara da hizmet sunduklarını ifade eden Uzandaç, şunları anlattı 
     ''Sağlık merkezimizde 37'si doktor 110 personelimiz görev yapıyor. Burada bugün yaklaşık 10 trilyon liralık yatırımız var. 5 katlı binamızın yanındaki 5 katlı diğer binayı da kiralayarak sağlık merkezimizi büyüttük. Buna rağmen kapasitemizi oldukça aştık. Artık, yeni bir sağlık merkezine ihtiyacımız var. Kiçikapı semtindeki 8 bin 800 metrekarelik arsa üzerine çağın şartlarını uyun olarak inşa edilecek 9 katlı yeni bir sağlık merkezi yaptıracağız. Proje çalışmaları ODTÜ öğretim üyelerinin gözetiminde sürüyor. Çalışmalar tamamlandığında hemen inşaatına başlamayı ve 1.5 yıl içinde de bitirmeyi planlıyoruz.'' Uzandaç, yaklaşık 5 trilyon liraya malolacak sağlık merkezi için gerekli finansmanın bir kısmını kendi öz kaynaklarından karşılayacaklarını ifade ederek, hayırseverlerin de desteğini beklediklerini kaydetti. 
     





</TEXT>
</DOC>
