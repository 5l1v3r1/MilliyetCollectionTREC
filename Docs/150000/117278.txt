<DOC>
<DOCNO> 117278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/siyaset/asiy.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gitmek mi zor, kalmak mı 
</HEADLINE>
<TEXT>

Seçim hezimetinin ardından "ayrılma" kararını açıklayan Tansu Çiller’in aslında "nabız" yokladığı belirtiliyor 
     AYDIN HASAN Ankara 

     Tansu Çiller, seçim hezimetinin ardından açıkladığı DYP Genel Başkanlığı’ndan ayrılma kararından dönmenin ilk işaretlerini verdi. DYP, seçim sonuçları için YSK’ya itirazda bulunurken, Çiller’in görüştüğü Genel İdare Kurulu GİK üyelerinin önemli bölümünde "Siyasi taktik deniyor. Kendisini yeniden aday göstertecek siyasi organizasyon peşinde olabilir" kuşkularına neden oldu. 
     Çiller, genel başkanlığı bırakacağını açıklamasına karşın kongre takvim ve gündeminin karara bağlanacağı GİK toplantısının tarihi henüz belli olmadı. Pazartesi sabahı DYP Teşkilat Başkanı Mehmet Ali Yavuz’u arayarak, kongrede genel başkan adayı olmayacağını ve bunun kamuoyuna duyurulmasını isteyen Çiller, GİK üyelerine de şunları söyledi 
     "Kamuoyuna mal olmadan önce özellikle benden duymanızı istedim, ayrılacağım. En yakın zamanda GİK toplanacak. DYP, Türkiye’nin köklü bir partisidir, bu depreme dayanır. Partiyi kongreye götüreceğim ve aday olmayacağım." 
     Bir GİK üyesiyse, Çiller’in bu görüşmelerde nabız yokladığını iddia ederek, "Bırakacağını söylerken bile sanki kalın’ dememizi bekler gibiydi. Bunu hissettim. Ama arkadaşlarımız bırakmayın’ demedi" diye konuştu. 
     
     Yavuz H l partinin başında 
     Seçimlerin ardından Yeniköy’deki yalısında inzivaya çekilen Çiller, suskunluğunu dün de bozmazken, kendisini ziyaret eden Yavuz, "Durumu gayet iyi. Açıkladığı konunun dışında başka bir şey yok. Halen partinin başında" dedi. 
     Genel Başkan Yardımcısı Hasan Ekinci de, Çiller’in kongrede aday olmama kararının "kişisel irade beyanı olduğunu, asıl kararı kongrenin vereceğini" söyledi. DYP Genel Başkan Yardımcısı İsmet Attila ise "Çiller partiyi partililere bıraksın, başka şey istemiyoruz. Kiracılar boşaltsın, ev sahipleri gelecek" diye konuştu. 
     
     Söylemez Ayrılmamalı 
     Çiller’in gerçek niyeti, kendisine en yakın isimlerden DYP Genel Başkan Yardımcısı Ufuk Söylemez tarafından dün belli edildi. Bir basın toplantısı düzenleyen Söylemez, "Çiller ayrılmamalı" dedi. Milli Görüş geleneğinden gelen AKP’nin merkez sağda olmadığını savunan Söylemez, şöyle konuştu 
     "Bugün DYP’deki ve merkez sağdaki mesele, liderlik sorunu değildir. DYP, ANAP ve DTP bir araya getirilmelidir. Merkez sağ tabanı kucaklayacak yeni bir siyasi formata, bir organizasyona Türkiye’nin acilen ihtiyacı var. Buna Süleyman Demirel de, Çiller de katkıda bulunmalıdır." Söylemez, DYP genel başkanlığı için kendisinin de adının geçtiğinin anımsatılması üzerine, "Benim böyle bir teşebbüsüm yok" yanıtını verdi. 
     
DEHAP’ın oylarını sildirmek istiyor Doğru Yol’un ince hesabı      ANKARA Milliyet 

     DYP Genel Başkanı Tansu Çiller, seçimde aldığı oylarla yüzde 10 barajını aşabilmek için dün hukuki bir manevra yaptı. DYP, yüzde 10 barajını aşabilmek için DEHAP’ın oylarının silinmesini istedi. 
     Aralarında Hasan Ekinci, Hacı Filiz, Nurhan Tekinel, Turan Güven, Nevzat Ercan, Ömer Barutçu ve Ahmet İyimaya’nın bulunduğu Çiller’e yakın isimler, dün Genel Merkez’de bir araya gelerek seçim sonuçlarını inceledi. Toplantıda yapılan hesaplamada, DEHAP’ın oylarının silinmesi durumunda, DYP’nin oy oranının barajı aşarak yüzde 10.18’e çıkacağı tespit edildi. Bunun üzerine YSK’ya başvurulması kararlaştırıldı. 
     Başvuruda, "Seçim sonuçlarının değerlendirilmesinin DEHAP oylarının yok sayılarak yeniden yapılması ve bu çerçevede ulusal baraj hesabının yeniden gözden geçirilmesi" talep edildi. Başvuruda, yeterli örgütlenmeyi sağlayamadığı için DEHAP’ın seçime girme hakkının olmadığı ileri sürüldü. DYP’nin "ince hesabı" şu gerekçeye dayandırıldı 
     "DEHAP’ın oyu, bir milyon 955 bin 992 olup seçimin sonucunu etkileyebilecek miktardadır. Bu takdirde geçerli oyların sayısı 29 milyon 460 bin 592 olup, buna göre, DYP’nin almış olduğu 3 milyon 1 bin 43 adet oy yüzde 10.18’e tekabül etmektedir. Bu sebeple DEHAP’ın almış olduğu oyların yüzde 10’luk ülke barajının hesabında dikkate alınmaması gerekmektedir." 
     YSK, DYP’nin, "DEHAP oylarının geçersiz sayılarak seçim sonuçlarının yeniden değerlendirilmesi" istemiyle yaptığı başvuruyu bugün karara bağlayacak. 
     
Cevheri Çiller ev hanımı olur      ANKARA ANKA 

     TBMM dışında kalan DYP Genel Başkanı Tansu Çiller’in milletvekili listesine almaması üzerine Şanlıurfa’dan Meclis’e bağımsız giren Sebahattin Cevheri, dışlanan partililerin "ahı"nın tuttuğunu söyledi. DYP’nin ağır toplarından Necmettin Cevheri’nin yeğeni olan Sebahattin Cevheri, Çiller’in büyük kongrede aday olmayacağına ilişkin kararını saygıyla karşıladığını belirtirken, "Tansu Hanım herhalde ev hanımı olur veya okula döner. 
     Hayatını nasıl devam ettirir bilemem. Allah işini gücünü rast getirsin" dedi. 
     
Asiltürk Kutan’ı istemeyen gitsin      ANKARA Milliyet 

     Seçimlerde aldığı düşük oy oranıyla adeta hezimete uğrayan SP Genel Başkanı Recai Kutan’ın görevi bırakıp bırakmayacağı tartışılırken, SP Genel İdare Kurulu Üyesi Oğuzhan Asiltürk, Kutan’a sahip çıktı. Asiltürk, Genel Merkez’e geldiğinde gazetecilerin "Bahçeli, Yılmaz ve Çiller genel başkanlıktan ayrılma kararı aldı. SP’de yönetim değişikliği düşünüyor musunuz " sorusuna, "Kati olarak böyle bir düşüncemiz yok. Recai Kutan’ı biz istiyoruz, istemeyen varsa çeksin gitsin" yanıtını verdi. 
     
Uras Başkanlığı bırakıyorum      İSTANBUL Milliyet 

     ÖDP lideri Ufuk Uras, genel başkanlık görevinden ayrılacağını bildirdi. Uras, yaptığı yazılı açıklamada, Seçimlerde elde ettikleri sonucun, beklenti ve hedeflerine uygun bir tabloyu ortaya çıkarmadığını belirterek, "Yaşanan başarısızlığın sorumluluğu gereği, kuruluşundan bu yana sürdürdüğüm genel başkanlık görevimden ayrılıyorum" dedi. ÖDP’de, olağanüstü kongre kararı alınacağını bildiren Uras, şunları söyledi "Bu kongrede aday olmayacağım. Türkiye’nin sosyalist sola olan ihtiyacına inancım nedeniyle üye olarak ÖDP saflarında mücadelemi sürdüreceğim." 
     



 SİYASET 













</TEXT>
</DOC>
