<DOC>
<DOCNO> 101664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/soneko29.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Türker, TİSK Başkanı Refik Baydur ile görüştü 
</HEADLINE>
<TEXT>

     Devlet Bakanı Masum Türker, bazı yabancı kaynakların Türkiye'nin 4 Kasım gününü kabusa çeviren anketler yayınlamaya çalışacaklarını ileri sürerek, bugün büyütülerek verilen anketlerin belki de çok daha iyi sonuç alınacakken, faizlerin belirlenmesinde etkili olduğunu söyledi. 
     Türker, TİSK Başkanı Refik Baydur'u makamında kabul ederek yaklaşık yarım saat görüştü. Türker, görüşmenin ardından yaptığı açıklamada, programı uygularken, belirli kesimlerin spekülasyon yapmaya çalışacaklarını belirterek, şunları kaydetti 
     ''Bunu dün bir istihbarata dayanarak söylemiştim. Bazı yabancı kaynaklı finans kaynakları, bazı örgütleri, sürekli Türkiye'nin 4 Kasım gününü kabusa çeviren anketler yayınlamaya çalışacaklardır. Bu anketlerin bilimsel denetimi yapılmamıştır, bu konuda aracılık yapmayın dedim. 
     Ama bugün anketler büyütülerek verildi. Belki de çok daha iyi sonuç alınacakken, faizlerin belirlenmesinde etkili oldu. Bu konuda hem asılsız anket oluşturan, hem de bu anketleri denetlemeden kamuoyuna yansıtıp, belirsizlik yaratanların kendi sorumluluklarını araştırması gerektiğini düşünüyorum.'' Refik Baydur ile görüşmesi sırasında, bazı telefon görüşmeleri de yaptığı belirten Türker, Baydur'un, ''faizlerin çok daha iyi olmamasının nedeninin, açıklanmış olan ve Türkiye'nin 4 Kasım'ını kabus altına almaya çalışan anketlerin olduğunu'' gördüğünü söyledi. 
     Türker, ''Türkiye'nin yarınlarında insan odaklı herşeyi Türkiye için düşünen anlayışın, haksızlığa uğramaması için yığınların desteğinin, oyun oynamak isteyenlere karşı olacağını düşünüyorum'' diye konuştu. 
     İş güvencesi yasası çıktıktan sonra, işçi kesiminin sevindiğini, işveren kesiminin de eleştirilerde bulunduğunu hatırlatan Türker, ''Ben DSP'nin bu konudaki sözcülüğünü yapmıştım. İşçi kesimi kadar, işveren kesimi de aynı sıcaklığı duyuyor, bu söylemin temelinde, üretim arttırılmazsa, işsizlik azalmaz anlayışı var. 
     Türkiye'de yaratılan katma değerin adil bir şekilde alt tabakalara yansıtılması sağlanamaz. Bu nedenle, üretim ve finans kesimini biraraya getireceğim. TİSK de bu toplantıya katılacak.'' 
     
     TİSK BAŞKANI BAYDUR... 
     TİSK Başkanı Refik Baydur da, Devlet Bakanı Türker'in ilk ifadesinde, reel sektöre el uzatacağını söylemesinden memnuniyet duyduklarını belirterek, ''Bizim bir yılda beklediğimizi bir günde dile getirdi'' dedi. 
     Baydur, TİSK'in de toplantıya çağrılmasından memnuniyet duyduklarını belirterek, Türker'in, programa sadık kalacağını ifade etmesinin de kendilerine kıvanç vereceğini söyledi. 
     





</TEXT>
</DOC>
