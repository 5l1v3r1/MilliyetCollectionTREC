<DOC>
<DOCNO> 105550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sontur14.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel okullar, sınava girmeyen öğrencileri bile alıyor... 
</HEADLINE>
<TEXT>

     Sınavla öğrenci alan özel okullarda serbest kayıt dönemi başladı. Kontenjanlarını dolduramayan özel okullardan bazıları, puana bakmadan sınava giren her öğrenciyi kabul etmeye, bazıları da sınava girmeyen öğrencileri de kayıt etmeye başladı. 
     Serbest kayıtla öğrenci alan okullar ise, şunlar 
     ''Ahmet Şimşek Lisesi, Akasya Lisesi, Anabilim Lisesi, Anakent Lisesi, Ar-El Lisesi, Atacan Lisesi, Bahçeşehir Lisesi, Bilgi Lisesi, Boğaziçi Lisesi, Cihangir Lisesi, Doğan Lisesi, FMV Işık Lisesi, Irmak Lisesi, İlke Lisesi, Kalamış Lisesi, Kültür Lisesi, Mimar Sinan Lisesi, Oğuz Kaan Lisesi, Selim Pars Lisesi, Sezin Lisesi, Tarhan Lisesi, Tepe Lisesi, Uğur Lisesi, Yeni Dünya Lisesi, Yıldız Lisesi, Yüzyıl Işıl Lisesi ve 21. Yüzyıl Lisesi'' Bu arada, Doğuş Lisesi ve Beyoğlu İtalyan Lisesi sınava girenlerden öğrenci kabul ederken, Eyüboğlu Lisesi de taban puan ilan ederek öğrenci alacağını bildirdi. 
     
     ''SINAV BAŞARI ÖLÇME DEĞİL, SEÇME SINAVIDIR'' 
     İl Sınav Yürütme Kurulu Başkanı Cem Gülan, özel okulların resmi kayıtlarının 2 Eylül'de sona erdiğini hatırlatarak, yeni kayıt döneminin 16 Eylül'e kadar devam edeceğini bildirdi. 
     Resmi kayıt döneminin dolmasıyla özel okullara 3 seçenek sunduklarını belirten Gülan, ''Okullar, 16 Eylül'e kadar istedikleri şartlarda öğrenci alabilecek. İsteyen yine taban puanla, isteyen puana bakmadan sadece sınava giren öğrencilerden, isteyen de sınav girme şartı aramadan kontenjanları dolana kadar kayıt yapacak'' diye konuştu. 
     Gülan, özel okulların kontenjanlarını dolduramamasındaki en önemli etkenin ekonomik kriz olduğuna işaret ederek, vatandaşların öncelikli olarak Anadolu Liselerini tercih ettiklerini belirtti. 
     Anadolu Liseleri kayıtlarının sona ermesiyle özel okulların da kontenjanlarının yavaş yavaş dolmaya başlayacağını ifade eden Gülan, ''16 Eylül'e kadar özel okulların kontenjanlarının yüzde 90'ı dolar'' dedi. 
     Gülan, ''Okulların taban puanlarını düşürmesi başarısını etkiler mi '' sorusu üzerine de şunları kaydetti 
     ''İki saatlik bir sınavla çocuğun başarısını doğru ölçmek mümkün değil. Daha iyi hazırlanan, daha hızlı olan çocuk kazanır. Bu sınav, başarı ölçme sınavı değil, seçme sınavıdır. Bu sınavlara hiç girmeyen, veya sınavda sıfır puan alan çocuklar bile iyi bir eğitimle kazanılabilir. Ancak okulun, çocuğu kazanmak için daha çok çalışması gerekir. Başarıyı sadece puana endekslemek doğru değil.'' 
     





</TEXT>
</DOC>
