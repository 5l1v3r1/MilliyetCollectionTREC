<DOC>
<DOCNO> 117235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sontur26.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ağar, DYP Genel Başkanlığı'na göz kırpıyor... 
</HEADLINE>
<TEXT>

     Elazığ Bağımsız Milletvekili Mehmet Ağar, Türkiye'de yeni bir dönemin başladığını söyledi. 
     Ağar, düzenlediği basın toplantısında, bundan sonra siyesette tepeden yapılanmanın olmayacağını ifade ederek, milletin kimi istediğini seçimde gösterdiğini kaydetti. 
     Barajın altında kalan partilerin genel başkanlarının siyaseti bırakma kararını doğru bulduğunu anlatan Ağar, siyasette, milletin olmamasını istediği kişilerin böyle davranması gerektiğini ve Türkiye'de artık bu geleneğin yerleşmeye başladığını söyledi. 
     Batı demokrasilerinde olduğu gibi yeni dönemin yapılanmasını milletin yapacağını ifade eden Ağar, şöyle dedi 
     ''Bize düşen görev hiç kimseyi dışlamamaktır. Türkiye'nin dört bir yanından, Anadolu akmaktadır. Bu bize büyük bir sorumluluk yüklemektedir. Milletin hizmetine hazırız. Türkiye'de yeni bir dönem başlamıştır. Millete rağmen hiçbir şeyin yapılamayacağı ve siyasette hiçbir yere gelinemeyeceği görülmüştür. Millet işaretini vermiş, talebini ortaya koymuştur. Bu talepler doğrultusunda siyaset şekillenecektir.'' Ağar, bir gazetecinin DYP tabanından kendisine herhangi bir talebin olup olmadığı sorusuna, yeni yapılanmada her taraftan destek ve beklenti mesajlarının geldiğini ifade ederek, ''Şu anda benim söyleyeceklerim bunlar. Daha sonra geniş açıklamalar yapma imkanım olacak'' dedi. 
     Seçim sonucundan siyasetin çıkarması gereken dersler olduğunu ve bugüne kadar milletin, siyasi partilerin yönetiminde yer almadığını savunan Ağar, katılımcı demokrasilerde bunun böyle olmadığını dile getirdi. 
     





</TEXT>
</DOC>
