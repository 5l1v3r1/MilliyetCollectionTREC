<DOC>
<DOCNO> 149974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/soneko29.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Tüp geçiş" projesi Japonya'dan onay bekliyor... 
</HEADLINE>
<TEXT>

     Ulaştırma sektörünün en büyük projeleri arasında yeralan İstanbul tüp geçişi de içine alan ''Marmaray'' sistemi ile ilgili ihale şartnameleri hazırlanarak onay için Japonya'nın Uluslararası İşbirliği Bankası JBIC kuruluşuna gönderildi. 
     Bir süre önce tamamlanan Boğaz'daki sondaj çalışmalarının ardından geçtiğimiz günlerde de ilgili grup tarafından atık madde tespiti ve suların kimyasal deneyimlerini içeren tam labarotuvar testleri tamamlandı. 
     Ulaştırma Bakanlığı'nın onay için Japon kredi kuruluşuna gönderdiği ihale şartnamelerinin onaylanmasının ardından sistemin yapımına önelik resmi ihale süreci başlatılacak. 
     Müşavirlik ve kontrolörlük hizmetini Avrupa firmalarının içinde bulunduğu Avrasya Konsorsiyumu tarafından yürütülen sistemin yapımı için Demiryolları, Limanlar ve Havameydanları İnşaatı DLH Genel Müdürlüğü'nün yeterli bulduğu 4 firma grubundan tekliflerini alacak. İhale programının önümüzdeki günlerde belirlenmesi bekleniyor. 
     Japon kredi kuruluşu JBIC'den sağlanan finansmanla karşılaşacak olan ve kısa adı ''Marmaray'' olan demiryolu tüp geçişi ve Gebze-Haydarpaşa, Sirkeci-Halkalı banliyö hattı yapımına en geç önümüzdeki yıl başlanması planlanıyor. 1.5 milyar dolara malolacak sistemin ihalesini Ulaştırma Bakanlığı'na bağlı DLH Genel Müdürlüğü yürütecek. 
     
     JAPON TEKNOLOJİSİ 
     Sistem 70.5 kilometre uzunluğunda bir banliyö hattı ile 1.3 kilometre uzunluğundaki Boğaz tüp geçişinden oluşacak. Saatte 70 bin yolcu taşıma kapasitesine sahip bulunan sistem kapsamında çok sayıda tünel ve yeraltı istasyonu yer alıyor. 
     2006 yılında işletmeye alınması planlanan sistemin yapımının finansmanında Japon kredi kuruluşları yer alacak. İnşaat çalışmalarında ise Japon firmaları görev alacak. 
     





</TEXT>
</DOC>
