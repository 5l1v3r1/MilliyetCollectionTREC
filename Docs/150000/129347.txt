<DOC>
<DOCNO> 129347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sontur16.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Anneyi kurşunlayarak, bebeği sokağa bırakarak öldürdüler 
</HEADLINE>
<TEXT>

     Batman'ın Sason İlçesi'ne bağlı Geçitli Köyü'nde bir kadın, yasak ilişki nedeniyle bebeğiyle birlikte öldürüldü. Olaydan sonra öldürülen kadının kayınbiraderi ve oğlu tutuklandı. 
     Edinilen bilgiye göre, Geçitli Köyü'nde oturan Sevide Uyanık 24 , nikahsız yaşadığı korucu Mahmut Tiryaki'nin kaçakçılık suçundan yaklaşık 2 yıl önce tutuklanması üzerine, kuması Nazime Tiryaki ile birlikte kayınbiraderi Bahattin Tiryaki'nin evine yerleşti. 
     Burada yaşayan ve yasak ilişkiden hamile kaldığı belirtilen Uyanık, 30 Aralık tarihinde yeni doğan çocuğuyla birlikte ölü bulundu. 
     Aile fertlerinin intihar olarak yansıttığı olay, Sason Cumhuriyet Savcılığı'nca incelemeye alındı. İnceleme sonucu, Uyanık'ın vücudunda 2 kalaşnikof mermisinin izi bulundu. Uyanık'ın uzun namlulu silahla ateş edilerek öldürüldüğü ve 3 günlük bebeğinin de büyük olasılıkla soğukta bırakılması sonucu öldüğü belirlendi. 
     Öldürülen kadının korucu olan kayınbiraderi Bahattin Tiryaki ile oğlu Burhan Tiryaki, olayın zanlıları olarak yakalanırken, ifadeleri alındıktan sonra sevk edildikleri adli mercilerce tutuklandı. Savcı Mehmet Fırat, çocuğun kime ait olduğu, nasıl öldüğü ve kadının kiminle ilişkiye girdiğinin DNA testi ile ortaya çıkacağını belirterek, bebekten alınan parçanın İstanbul Adli Tıp Kurumu'na gönderildiğini belirtti. 
     Kadının hamileliği sırasında doktora giderek bebeği aldırmak istediği, ancak yanında refakatçi olarak kocası bulunmadığından kürtajın yapılmadığı da ileri sürüldü. 
     Tutuklanan Bahattin ve oğlu Burhan Tiryaki'nin, verdikleri ifadelerinde suçlamaları kabul etmedikleri öğrenildi. 
     





</TEXT>
</DOC>
