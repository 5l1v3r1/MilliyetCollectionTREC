<DOC>
<DOCNO> 129574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sonspo29.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor'da başkan arayışı... 
</HEADLINE>
<TEXT>

     Diyarbakırspor Kulübü eski basın sözcüsü Şahap Akçadağ, Diyarbakırspor'a hizmet etmekten kaçmadığını belirterek, ''Diyarbakırlı işadamları, takımın çıkarı için birlik ve beraberlik içinde olmalıdırlar'' dedi. 
     Eski başkan Ali İhsan Kaya ile yönetim kurulu üyelerinin istifa etmesinden sonra alınan olağanüstü kongre kararına karşın kulüp başkanlığı için henüz aday çıkmadı. 
     Şahap Akçadağ, yaptığı açıklamada, Diyarbakırspor'un ilk yarıyı iyi bir yerde tamamladığını ve başarılı grafiğinin düşmemesi için tüm Diyarbakırlılar'ın bu kötü günde birlik ve beraberlik içinde hareket etmelerini istedi. 
     Akçadağ, şöyle konuştu 
     ''Diyarbakırspor'a, yönetimde bulunduğum ve bulunmadığım sürelerde hizmetten kaçmadım ve kaçmıyorum da. Takımın sahipsiz kalmaması için ne gerekiyorsa yapmaya hazırım. İşadamlarımız destek vermeleri durumunda başkanlığa aday olurum. Başkanlık benim için önemli değil. Kim aday olursa olsun benim desteğim bu arkadaşa sürecektir. Yeter ki Diyarbakırspor yerde kalmasın. Yönetim, ikinci yarı başlamadan belirlenmeli ve takıma 1-2 futbolcu takviyesi yapılmalıdır. 
     Aday olacağı söylentileri bulunan işadamı Veysel Tosun'un takıma yararı olacağı inancındayım. Bu arkadaşımızın aday olmasından yanayım. Sayın Tosun ile yarın bir görüşme yaparak aday olup olmayacağını görüşeceğim. Kalıcı yönetim oluşturulamazsa bile sezon sonuna kadar bir geçici yönetim oluşturup futbolcuların alacakları ödenmelidir.'' Kulübün akıcı bir gelirinin bulunmaması nedeniyle ekonomik sıkıntı çektiğini ve eski yönetimlerin bu konuda bir çalışma yapmadığını, gelecek olan yönetimin bu yönde de çalışma yapması gerektiğini vurgulayan Akçadağ, ''Bu tür çalışmalar zamanında yapılmış olsaydı şimdi ekonomik sıkıntı bukadar olmazdı'' dedi. 
     
     ''HOCA VE FUTBOLCULAR HUZURSUZ'' 
     Antalya Belek'te teknik direktör Ümit Kayıhan yönetiminde kampa katılacak olan futbolcuların, yönetimin oluşmamasından huzursuz olduklarını da kaydeden Akçadağ, ''Yönetim oluşmaması halinde, futbolculardan ve teknik heyetten verim alınmaz. Hoca ve futbolcular huzursuz. Kısa sürede bir yönetim oluşturulamazsa hoca da haklı olarak görevini bırakabilir'' diyerek, işadamlarını kısa sürede biraraya gelerek bir yönetim oluşturmasını istedi. 
     





</TEXT>
</DOC>
