<DOC>
<DOCNO> 114097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/son/sontur17.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller Çiftçinin borcunun üzerinden traktörle geçeceğim 
</HEADLINE>
<TEXT>

     DYP Genel Başkanı Tansu Çiller, genel seçimlerde ülkenin geleceğinin belirleneceğini belirterek, ''Türkiye bir kurtuluş savaşına giriyor. Seçiminizi ona göre yapın, Kırat'ı tek başına iktidara getirin'' dedi. 
     Tansu Çiller, partisinin Uğur Mumcu Meydanı'nda düzenlediği mitingte yaptığı konuşmada, tarım ve sanayi başta olmak üzere tüm sektörlerin sıkıntıda olduğunu, işçi, esnaf, memur ve emeklinin durumun her geçen gün daha da kötüye gittiğini söyledi. 
     Türkiye'nin en önemli sorununun üretimsizlik ve işsizlik olduğuna işaret eden Çiller, iktidara geldiklerinde öncelikle bu alanlarda çalışmalar yapacaklarını belirterek, ''Her yüzde birlik büyüme 65 kişiye iş demektir. İlk yılda yüzde 8 büyümeye hazır mısınız Her bebek 3 bin 500 dolar borçla doğuyor. Ama o bebek, şahlanan Türkiye'de büyüyecek, hazır mısınız '' dedi. 
     -DEVLETLE MİLLETİ BARIŞTIRMAK- Çiller, seçmenlerden, ''Başbakan olamayacakları ve mevcut programları uygulamaya koyacakları'' iktidara getirmemelerini isteyerek, şöyle devam etti 
     ''Türkiye bir kurtuluş savaşına giriyor. Seçiminizi ona göre yapın, Kırat'ı tek başına iktidara getirin. Devletle milleti barıştıracak, Türkiye'yi şaha kaldıracağız. Bu işi ehline verin. Bu kurtuluş savaşı dışarıdan getirilen kurmaylarla, milletvekili seçilemeyen, başbakan olamayacaklarla gerçekleşmez.'' DYP'nin iktidara kadrosu ve programıyla hazır olduğunu söyleyen Çiller, Türkiye'nin önündeki sorunları aşacaklarını ve geleceğe hazırlayacaklarını ifade ederek, ''Bayrağımızla, camimizle AB'ye gireceğiz'' dedi. 
     Merkez sağı birleştirdiklerini belirten Çiller, ''Eskiden MHP'ye oy verenleri, ANAP'lı kardeşlerimizi kucaklıyorum. Birlikten güç doğar. Daha önce DSP'ye giden oylarımı da geri istiyorum'' diye konuştu. 
     Tüm kadınları sigorta kapsamına alacaklarını, mavi kart uygulamasıyla herkesin sağlık sisteminden yararlanmasını sağlayacaklarını ve ekonomik sıkıntı çekenlerin primlerini ödeyeceklerini söyleyen Çiller, Ziraat Bankası'nın çiftçinin, Halk Bankası'nın da esnafın olacağını kaydetti. 
     Ekmeğin küçüldüğünü, çiftçinin ürünleri karşılığında aldığı mazotun miktarının azaldığını anlatan Çiller, şöyle devam etti 
     ''Başka yerlere olduğu gibi Adana'ya da yatırım yapmadılar, tek bir çivi dahi çakmadılar. Dünyanın en verimli toprakları bulunan, zengin Adana'yı fakirleştirdiler. Pamuğa 635 bin lira fiyat verdiler. Bu maliyeti karşıladı mı Hakkınızı almaya geldim. Pamuğa 27 sent prim vereceğim. Çiftçinin borcunun üzerinden traktörle geçeceğim. Tek bir Adanalıyı, tek bir gencimizi işsiz bırakmayacağım.'' Konuşmanın ardından DYP Adana milletvekili adaylarının tanıtımı yapıldı. 
     
</TEXT>
</DOC>
