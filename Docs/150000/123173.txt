<DOC>
<DOCNO> 123173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sonspo06.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Fenerbahçeli Dickel gıda zehirlenmesi geçirdi... 
</HEADLINE>
<TEXT>

     Türkiye Basketbol Ligi takımlarından Fenerbahçe'de, gıda zehirlenmesi geçiren Yeni Zelandalı oyun kurucu Dickel, teknik heyeti sıkıntıya soktu. 
     Gıda zehirlenmesi sonrası 2 gün gözlem altında tutulan ve bugün taburcu olan Dickel'in, Fenerbahçe'nin yarın Efes Pilsen ile yapacağı maçta oynayıp oynamayacağının bu akşamki antrenman sonrasında belli olacağı açıklandı. 
     Fenerbahçe Erkek Basketbol Takımı Menajeri Remzi Dilli, Dickel'in tıbbi açıdan oynamasında bir sakınca olmadığını belirterek, ''Kendisini bu akşam antrenmanda deneyeceğiz. Tıbbi açıdan oynamasında sakınca yok. Ancak kullandığı ilaçlardan dolayı yorgun düştü. Ben oynayabileceğini düşünüyorum. Ama yine de Dickel'in son durumunu bu akşam göreceğiz'' diye konuştu. 
     Dilli, Erdal'ın da sakatlığının da sürdüğünü, bu oyuncunun da Efes Pilsen karşısında forma giymeyeceğini sözlerine ekledi. 
     





</TEXT>
</DOC>
