<DOC>
<DOCNO> 105405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/siyaset/siy02.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP’de Aşık liste başı 
</HEADLINE>
<TEXT>

     AYDIN HASAN Ankara 

     DYP’nin milletvekili adaylarının tespitine ilişkin önseçimi, önceki gün 28 ilde yapıldı. Bazı illerde delege, bazı illerde de kayıtlı üyelerle yapılan önseçimin kesin olmayan sonuçları dün genel merkeze bildirildi. Az sayıda kadın adayın önseçime girdiği DYP’de, yalnızca Kocaeli’nde Funda Doğan 3976 oy alarak ikinci olabildi. 
     ANAP’tan DYP’ye geçen Eyüp Aşık, Trabzon’da 3058 oy alarak liste birincisi oldu. İkinci sıradaki Bekir Bülbüloğlu ise 2677 oyda kaldı. Politikayı bırakan Bahattin Şeker, Bilecik’te liste başını kaptı. Önseçime giren tek Başkanlık Divanı üyesi olan Ali Şevki Erek, Tokat’ta farklı birinci olurken, Rıza Akçalı Manisa’da ikinci olabildi. Konya’da Muş Milletvekili Yavuz Mümtaz listenin başına yerleşti. Mersin’de Hasan Aslan ile Mehmet Erdal, 2207’şer oy alarak birinci sırayı paylaştı. Adana’da Halit Dağlı birinci, Ramazan Ağar ikinci, Veli Andaç Durak üçüncü oldu. Rasim Zaimoğlu, Giresun’da ancak üçüncü sırayı alabildi. Genel Başkan Yardımcısı ve Grup Başkanvekili Ali Rıza Gönül de Aydın’daki önseçimlerde 3692 oyla ilk sırada yer aldı. 
     
     



 SİYASET 
















</TEXT>
</DOC>
