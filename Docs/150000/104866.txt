<DOC>
<DOCNO> 104866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sontur02.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
30 Ağustos Zafer Bayramı kutlanıyor... 
</HEADLINE>
<TEXT>

     30 Ağustos Zafer Bayramı ve Türk Silahlı Kuvvetleri Günü tüm yurtta, dış temsilciliklerde ve KKTC'de törenlerle kutlanıyor. 
     Zafer Bayramı dolayısıyla ilk tören Anıtkabir'de düzenlendi. 
     Tören, Genelkurmay Başkanı Orgeneral Hilmi Özkök, Kara Kuvvetleri Komutanı Orgeneral Aytaç Yalman, Deniz Kuvvetleri Komutanı Oramiral Bülent Alpkaya, Hava Kuvvetleri Komutanı Orgeneral Cumhur Asparuk, Jandarma Genel Komutanı Orgeneral Şener Eruygur, Milli Güvenlik Kurulu Genel Sekreteri Orgeneral Tuncer Kılınç, Genelkurmay İkinci Başkanı Orgeneral Yaşar Büyükanıt, Kara Kuvvetleri Komutanlığı Kurmay Başkanı Orgeneral İlker Başbuğ ve askeri erkan ile bazı askeri dernek temsilcilerinin Aslanlı Yol'daki yürüyüşüyle başladı. 
     Orgeneral Özkök, Atatürk'ün kabrine, üzerinde ''Türk Silahlı Kuvvetleri'' yazılı kırmızı ve beyaz karanfillerden oluşan çelenk bıraktı, saygı duruşunda bulundu. 
     Daha sonra Misak-ı Milli Kulesi'ne geçen Orgeneral Özkök, Anıtkabir Özel Defteri'ni imzaladı. 
     Orgeneral Hilmi Özkök, deftere şunları yazdı 
     ''Eşsiz komutan, büyük devlet adamı Atatürk, büyük zaferin 80. yıldönümünde huzurunuzda bulunmanın mutluluğunu yaşıyoruz. 
     Bu zafer, Türk tarihinde Türk subay ve komuta heyetinin sevk idaresinde yüce Türk Milletinin bağrından çıkan kahraman Türk ordusunun yarattığı muazzam bir eserdir. 
     Bölgesinin en modern ve kuvvetli gücü haline gelen Türk Silahlı Kuvvetleri, dün olduğu gibi bugün de çizdiğin yolda gösterdiğin hedefe ulaşmadaki azim ve kararlılığı ile kutsal emanetin olan bu güzel vatanı, iç ve dış düşmanlara karşı canı pahasına koruyarak, senin ve Türk Milleti'nin güvenine layık olmaya devam edecektir. 
     İlke ve inkılaplarını yaşam tarzı olarak kabul eden Türk Silahlı Kuvvetleri, ulu önderine ve onun değerli silah arkadaşlarına en derin tazimlerini sunar.'' Anıtkabir'deki törende hazır bulunan diğer askeri personel de Atatürk'ün kabrinin önünden saygı geçişi yaptı. 
     Tören sırasında Anıtkabir üzerinde bir helikopter güvenlik uçuşu yaptı. 
     
     İSTANBUL'DA DA TÖRENLER BAŞLADI 

     30 Ağustos Zafer Bayramı ve Türk Silahlı Kuvvetler Günü dolayısıyla Taksim Cumhuriyet Anıtı'nda tören düzenlendi. 
     Anıta çelenk konulmasıyla başlayan törende, saygı duruşunda bulunuldu, İstiklal Marşı okundu ve bayrak göndere çekildi. 
     I. Ordu Komutanı Orgeneral Çetin Doğan da, Anıt Şeref Defteri'ni imzaladı. 
     Orgeneral Doğan, deftere şunları kaydetti 
     ''Çağdaş Türkiye Cumhuriyeti'nin kuruluşuna olanak veren büyük zaferin 80. yıldönümünde sana minnet ve şükran duygularımızla huzurundayız. Sana ve senin ilke ve devrimlerine bağlılık ulusumuzun yaşam kaynağı olmaya devam ediyor. Türk ulusu ve onun bağrından çıkan Türk Silahlı Kuvvetleri, devrimlerinin sarsılmaz bekçisi olmaya devam edecektir. Rahat uyu. Ruhun şad olsun.'' Törene, İstanbul Valisi Erol Çakır, İstanbul Büyükşehir Belediye Başkan Vekili Ümit Özerol, İl Emniyet Müdürü Hasan Özdemir ile siyasi partilerin temsilcileri katıldı. 
     





</TEXT>
</DOC>
