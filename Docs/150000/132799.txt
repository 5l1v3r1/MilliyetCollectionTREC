<DOC>
<DOCNO> 132799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/guncel/gun12.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeugma’ya sürpriz destek 
</HEADLINE>
<TEXT>

AKP liderinin oğlu Bilal Erdoğan, arkeoloji hocası rica edince, Bakan Çelik’ten Zeugma için yardım istedi... 
     YILDIZ YAZICIOĞLU Ankara 

     Kültür Bakanı Hüseyin Çelik, AKP Genel Başkanı Recep Tayyip Erdoğan’ın oğlu Bilal Necmettin Erdoğan’ın Zeugma konusunda Packard Humanity Instituti için aracı olduğunu belirterek, "Bilal Erdoğan’dan arkeolog hocası rica etmiş. O da Packard’ın bana bürokratik sıkıntıları aşmak istediğini iletti" dedi. 
     Hewlett Packard Bilgisayar Firması’nın vakfı olan ve kazı çalışmalarına sponsorluk yapan Packard Humanity Instituti’nin Zeugma Antik Kenti’nde ayrıca müze kurmak istediğini kaydeden Çelik, "Kazı çalışmalarında yabancı bir vakıf oldukları için sıkıntı yaşanmış. Kazılar sürmüş, oysa bunun için 50 milyon dolarlık bir kaynak ayıracaklar. Kültür Bakanlığı olarak biz de kazıları sürdürmek istiyoruz. Bu nedenle vakfa yardımcı olacağız. Bilal Erdoğan da kendisine iletilen bu sıkıntıları telefonla aktardı. Zeugma ile aynı anda birden fazla kurum ilgilendiği için sıkıntı boyutları artmış. Şimdi ben isim hakkına sahip olan Sanko’yu hem de Gaziantep Ticaret Odası’nı buluşturacağım" diye konuştu. 
     Erdoğan’ın arkeolog hocasının vakfın danışmanı olduğunu kaydeden Çelik, Devlet Bakanı Kürşad Tüzmen’in de Zeugma için devreye girdiğini bildirdi. 
     SANKO Firması Sahibi Abdülkadir Konukoğlu da "Zeugma ismi tarihe aittir. Eğer amaçları Zeugma’ya yararlı ise hiçbir engel çıkarmayız" şeklinde konuştu. 
     



 GÜNCEL 























</TEXT>
</DOC>
