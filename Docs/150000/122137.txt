<DOC>
<DOCNO> 122137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sonspo01.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon zabıta, seyyar satıcılara karşı... 
</HEADLINE>
<TEXT>

     Tekvando Milli Takımı eski kaptanlarından Halil Demir, 9 yıldır zabıta olarak seyyar satıcılarla mücadele ediyor. 
     Kayseri'nin Melikgazi Belediyesi'nde zabıta olarak görev yapan Halil Demir 33 , Türkiye'de sporculara destek olunmamasından yakınıyor. 
     Destek bulamadığı için aktif spor yaşamını 2 yıl önce bıraktığını söyleyen Demir, şunları anlattı 
     ''12 yaşından beri tekvando yapıyorum. O dönemler çok hevesliydim ve kendimi en iyi şekilde yetiştirerek ülkemi turnuvalarda başarıyla temsil etmek istiyordum. Çok çalıştım ve ilk Türkiye şampiyonluğumu 1991'de elde ettim. Daha sonra da farklı turnuvalarda 9 kez Türkiye Şampiyonu oldum. 1992-1998 yılları arasında Tekvando Milli Takımı kaptanlığı yaptım. 1993 yılında İstanbul'da yapılan Boğaziçi Turnuvası'nda, 1996'da Balkan Şampiyonası'nda ve 1998'de Avusturya'da yapılan turnuvada şampiyon olarak uluslararası alanda ülkemi en iyi şekilde temsil ettim.'' O dönemde elde ettiği başarılara karşın yeterince destek göremediği için düş kırıklığına uğradığını kaydeden Demir, dönemin Melikgazi Belediye Başkanı Şevket Bahçecioğlu'nun kendisini ödüllendirmek için yaptığı öneriyi kabul ederek belediyede işe başladığını ve daha sonra zabıta olduğunu bildirdi. 
     
     ''TÜRKİYE'DE SPORCUYA DESTEK YOK'' 
     Demir, şöyle devam etti 
     ''Ben yeterli destek bulamadığım için aktif spor yaşamımı 2 yıl önce bıraktım. Halime çok şükür ki, belediyeden 450 milyon liraya yakın maaş alıyorum. Türkiye'de benim gibi destek bulamadığı için spor yaşamından uzaklaşan binlerce insan tanıyorum. Eğer onlara yeterli imkan tanınsaydı, ülkemizi her spor dalında başarıyla temsil edecek çok sayıda sporcu çıkardı. Ama, malesef Türkiye'de özellikle amatör sporculara destek olunmuyor.'' Zabıtalık mesleğini severek yaptığını söyleyen şampiyon tekvandocu Halil Demir, zaman zaman seyyar satıcılarla mücadele sırasında kaba kuvvetle karşılaştıklarını, ancak tekvandocu oluşunun seyyar satıcılar açısından caydırıcı olduğunu da sözlerine ekledi. 
     





</TEXT>
</DOC>
