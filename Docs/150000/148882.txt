<DOC>
<DOCNO> 148882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sonspo10.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Halterde 2004 hedefi 3 altın 
</HEADLINE>
<TEXT>

     Halter Federasyonu Başkanı Kenan Nuhut, ''Hedefimiz 2004 Olimpiyatları'nda 3 altın madalya kazanmak'' dedi. 
     Yunanistan'ın Loutraki kentinde 15-20 Nisan tarihleri arasında düzenlenecek Avrupa 82. Erkekler ve 16. Bayanlar Halter Şampiyonası'na katılacak milli takım, hazırlıklarını sürdürürken, federasyon başkanı Nuhut, çalışmaların çok verimli geçtiğini söyledi. 
     Nuhut, bu şampiyonanın, kasım ayındaki Dünya Şampiyonası ve gelecek yılki Olimpiyat Oyunları'na kaç sporcuyla katılacaklarının göstergesi olduğunu belirterek, ''Haltercilerimiz Türk bayrağını indirmiyor. Milli takımdaki tüm sporcularımız madalyalı sporcu. Hedefimiz 2004 Olimpiyatları'nda 3 altın madalya kazanmak. Türk milleti halterde başarılara alıştı'' diye konuştu. 
     
     HALİL MUTLU'NUN SAKATLIĞI 
     Halter Federasyonu Yönetim Kurulu Üyesi ve Avrupa Halter Federasyonu Sağlık Kurulu Üyesi Dr.Uğur Güner, milli sporcu Halil Mutlu'nun sakatlığının tamamıyla geçtiğini ifade ederek, ''Yaklaşık 1.5 yıldır sakatlığı nedeniyle podyumlardan uzak kalan Halil Mutlu'nun sakatlığı, ameliyatlar ve geniş süreli tedaviyle iyileşti. Antrenmanlardaki dereceleri şampiyona için son derece iddialı. Mutlu'nun dönmesi tüm halter camiası için kazanç'' diye konuştu. 
     
     OLİMPİYATLAR'A YUNANİSTAN İLE BİRLİKTE HAZIRLANILACAK 
     Bu arada Kenan Nuhut Türkiye'nin, Olimpiyat Oyunları'na katılması muhtemel branşlara, Yunanistan ile birlikte hazırlanması için proje hazırladıklarını açıkladı. 
     Bu konuda ilk önerinin Yunanistan Halter Federasyonu Başkanı ve Atina Valisi Yannis Sgourus'dan geldiğini ifade eden Nuhut, ''Sgourus'un teklifini, Gençlik ve Spor Genel Müdürü Mehmet Atalay'a ilettim. Kendisi bu konuyu olumlu karşıladı. Önümüzdeki günlerde sadece halterde değil, olimpiyatlara katılmamız muhtemel olan diğer branşlarda da ortak kamp çalışmaları yapmak için 2 ülke arasında görüşmeleri başlatacağız'' diye konuştu. 
     





</TEXT>
</DOC>
