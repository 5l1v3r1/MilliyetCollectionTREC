<DOC>
<DOCNO> 108113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sonspo11.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü, Alaves maçına hazırlanıyor... 
</HEADLINE>
<TEXT>

     Ankaragücü, UEFA Kupası 1. tur ilk maçında İspanya'nın CD Alaves takımıyla yapacağı maçın hazırlıklarını sürdürüyor. 
     Teknik direktör Mihai Stoichita, tesislerde düzenlediği basın toplantısında, Aleves'in güçlü ve kaliteli bir takım olduğunu belirterek, ''Bu takımla kendi sahamızda yapacağımız ilk maçımızda defansımızı kuvvetli tutup, gol yemeden gol atmamız lazım'' dedi. 
     Mihai Stoichita, ligde çok pozisyona girdiklerini, ancak bunlardan yararlanamadıklarını ifade ederek, şunları söyledi 
     ''Ligde birçok pozisyona girdiğimiz halde bunların çoğundan yararlanamıyoruz. Ancak ligde cömertçe harcadığımız pozisyonları bu maçta harcamamamız lazım.'' Stoichita, oyuncularından istediği tek şeyin kendilerine güvenmeleri olduğunu ifade ederek, ''Aleves'in geçen hafta yaptığı lig maçının kasetini izledim. Ankaragücü'nden daha güçlü bir takım değil. 
     Oyuncularıma anlatmak istediğim şey bu maçı kazanmaları. Çünkü bu güce sahipler. Ben de takımı moral olarak maça hazırlamaya çalışıyorum. 
     Eminim galibiyetle ayrılırız'' diye konuştu. 
     Rumen teknik direktör, tüm dünyada futbolda avantajın ve dezavantajın ortadan kalktığını vurgulayarak, şunları söyledi 
     ''Çünkü tüm dünyada futbol birbirine yakın hale geldi. Biz de Türk Milli Takımı'nın Dünya kupasında açmış olduğu yolda ilerleyeceğiz.'' Toplantıya katılan yardımcı antrenörlerden Hayati Soydaş, takım kalitesi olarak Anakaragücü'nün Alaves'den daha aşağı olmadığını söyledi. 
     Takım kaptanı Hakan Kutlu ise kuranın hem kendileri, hem de Alaves için zor olduğunu belirterek, ''Buradan iyi bir sonuçla ayrılırsak, İspanya'da turu geçeriz'' dedi. 
     Hami Mandıralı da yaptığı konuşmada, Dünya üçüncüsü olmuş bu ülkenin takımı olarak, bu işi abartmaya gerek olmadığını söyledi. Hami, '' Kendi futbolculuk kişiliğimizi, karakterimizi sahaya yansıtırsak, maçtan galip ayrılırız'' diye konuştu. 
     Öte yandan, UEFA kupası ilk maçı için yarın tesislerinde kampa girecek olan Ankaragücü'nde sakat olan Carabas dışında eksik futbolcu bulunmuyor. 
     





</TEXT>
</DOC>
