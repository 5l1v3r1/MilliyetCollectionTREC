<DOC>
<DOCNO> 136443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/son/sondun09.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de savaş karşıtı yürüyüşe 1 milyon katılım bekleniyor 
</HEADLINE>
<TEXT>

     İngiltere'de yayımlanan The Independent gazetesi, Irak'a karşı savaşın konuşulduğu bugünlerde, Iraklı çocukların dramını manşetine taşıdı. 
     Gazete, 12 milyon Iraklı çocuğun tehlikede olduğunu, kimsenin onların duruma aldırmadığını belirtirken, bir Iraklı çocuğun fotoğrafıyla İngiliz halkının duygularına hitap etmeyi denedi. 
     Fotoğrafına yer veren bir deri-bir kemik kalmış 4 yaşındaki erkek çocuğunun gıdasızlık yüzünden hastaneye düştüğünü duyuran gazete, haberinde, 5 yaşındaki Selma adlı bir kız çocuğunun ''Tepemizden, havadan geliyorlar. Bizi öldürecek yok edecekler. Her gün her gece bu korkuyla yaşıyoruz'' şeklindeki sözlerine de yer verdi. 
     İçinde iki önemli psikoloğu da barındıran Warchild adlı vakfın Irak'a gönderdiği uluslararası bir araştırmacı grubunun yaptığı araştırmanın sonuçlarını açıklayan gazete, bu araştırmanın Iraklı çocukların daha ortada bir çatışma yokken bile çok önemli psikolojik zararlar gördüklerine işaret ettiğini duyurdu. 
     
     YÜRÜYÜŞE HAZIRLIK 
     Bu arada, 15 Şubat'ta dünyanın birçok yerinde yapılacağı gibi, İngiltere'nin başkenti Londra'da yapılacak savaş karşıtı yürüyüşe bir milyona yakın kişinin katılması bekleniyor. 
     Yürüyüşü düzenleyen Savaş Karşıtları Koalisyonu, bastırdığı yüzbinlerce duvar ve el ilanıyla halkı bu yürüyüşe katılmaya davet ediyor. 
     İngiltere tarihinin en büyük yürüyüşü olacağı öne sürülen yürüyüş, kentin kuzeyinden ve diğer bölümlerinden gelenler için iki ayrı hareket noktası içerecek. Bir grup kuzeyde Gower Street'te buluşarak yürüyüşe başlarken, ikinci grup Thames nehri kenarındaki Embankment istasyonu önünden harekete geçecek. İki grubun Picadilly civarında birleşmesi ve buradan Hayde Park'a dev bir kalabalıkla girilmesi planlanıyor. 
     Hyde Park, ünlülerin buluştuğu konuşma platformuyla gösterinin can alıcı noktasını oluşturacak. Burada sanat çevrelerinden Jesse Jackson ve Bianca Jagger, politika sahnesinden ise Charles Kennedy ve Tony Benn gibi isimlerin hazır bulunacağını belirten organizatörler, bu ünlü isimlerin birer konuşma yapacaklarını açıkladı. 
     
     HEATHROW'A YERLEŞTİRİLEN BİRLİKLER 
     Öte yandan, İngiltere'nin başkenti Londra'daki Heathrow Havaalanı'na yerleştirilen askeri birliklerle ilgili emrin bizzat Başbakan Tony Blair tarafından verildiği açıklandı. 
     Havaalanına konuşlandırılan 450 asker ve burada görev yapmakta olan polislerle birlikte güvenlik güçlerinin eleman sayısının 1500'e yaklaştığı belirtiliyor. 
     Polisin havaalanı çevresinde de sık sık araçları durdurup arama yaptığına dikkat çeken basın, bunun da bir roket saldırısı gerçekleştirilmesine dair korkuların varlığını kanıtlamaya yettiğini kaydediyor. 
     Blair'in havaalanına asker gönderilmesine ilişkin kararının alçaktan uçan bir uçağa yapılabilecek bir roket saldırısına ilişkin istihbaratın varlığına dikkat çektiğini de belirten basın, böyle bir saldırının El Kaide'den gelebileceğine dair yeni iddiaları da manşetlere taşımış durumda. 
     Scotland Yard tehlikenin boyutlarıyla ilgili açıklama yapmayı reddederken, uzmanlar, El Kaide'nin geçen yıl Kenya'da gerçekleştirdiğinin bir benzerinin yaşanmasından korkulduğuna işaret ediyor. 
     Jane's Airport Review Dergisi uzmanlarından Chris Yates, ''Burada anahtarı çevre güvenliği oluşturuyor. Zira bilim bir havaalanının kendisini dışarıdan gelecek tehlikelere karşı uyaracak her şeyi yapmış, ancak yakın veya uzak çevresine bir otomobil park ederek, buradan roket saldırısı yapabileceklere karşı bir önlem düşünmemiş'' değerlendirmesinde bulundu. 
     





</TEXT>
</DOC>
