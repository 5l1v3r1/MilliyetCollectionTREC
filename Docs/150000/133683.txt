<DOC>
<DOCNO> 133683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sonspo08.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş Galatasaray ile anlaştık, bir yere gitmiyorum 
</HEADLINE>
<TEXT>

     Galatasaray ve A Milli Futbol Takımı'nın yıldızı Hasan Şaş, yurt dışında bir takımla anlaştığı ve sezon sonunda Galatasaray'dan ayrılacağı iddialarına yanıt vererek, ''Hiçbir yerle sözleşme imzalamadım'' dedi. 
     Hasan Şaş, kendisine ait internet sitesinde yaptığı açıklamada, son günlerde gazete ve televizyonlarda bu konuda yapılan haberleri kendisinin de şaşkınlıkla izlediğini anlatarak, ''Galatasaray ile yaptığımız görüşmelerde rakamlarda anlaştık. Sadece ödeme planı konusunda bir takım ufak tefek pürüzler var. Bunların da aşılacağını sanıyorum. Çünkü anlaşamadığımız rakamlar öyle atla deve değil'' diye görüşlerini belirtti. 
     Milli futbolcu, açıklamasında şunları kaydetti 
     ''İddialara göre ben yurt dışında bir kulüple anlaşma imzalamışım ve bu nedenle de Galatasaray'ın teklifine ayak sürüyormuşum. Oysa ben, bu konunun daha önce yaptığım açıklamalarla kapandığını düşünüyordum. Telefonlarım bir aydır hiç susmuyor. Bu olayın aslını öğrenmek isteyen gazeteciler ve dostlarım beni arıyorlar. 
     Sürekli olarak Emre ve Okan'la Galatasaray arasında yaşananların benim ile de yaşanacağını belirten haberleri duymaktan bıktım. Komplo teorileri üretmekten sıkılmayan bazı kişiler çeşitli senaryolar yazıyorlar ve nedense bu senaryoların hepsinde beni Galatasaray'dan ayırıyorlar. Hepsinde de tek suçlu benim. Öncelikle şunu son bir kez daha belirtmek istiyorum. Ben hiçbir yerle sözleşme imzalamadım. Bu benim, ne meslek ahlakıma ne de profesyonelliğime sığar. Zaten daha geçen sezon bitiminde bana resmi olarak gelmiş çok ciddi teklifler mevcuttu. Bu teklifleri ben yöneticilerime iletmiştim. Bu kulüpler arasında İtalyan takımları ve İngiliz takımları da vardı. Ama benim Galatasaray'la olan sözleşmem devam ettiği için hiçbirine kendim yanıt veremedim. Bunu da daha önce açıkladım.'' 
     
     ''BİR YERE GİTTİĞİM YOK'' 

     Kendisi için her zaman Galatasaray'ın önce geleceğini kaydeden Hasan Şaş, web sitesindeki açıklamasında daha sonra şu görüşlere yer verdi 
     ''Beni iyi tanıyanlar geçtiğimiz transfer döneminde benim yaptığım fedakarlıkları çok iyi bilirler. Gelen çok ciddi ve büyük teklifleri elimin tersiyle kenara itip, gözüm kapalı sözleşme imzalamıştım. Nitekim bu sezon böyle olsun istiyorum. Galatasaray ile yaptığımız görüşmelerde rakamlarda anlaştık. Sadece ödeme planı konusunda birtakım ufak tefek pürüzler var. Bunların da aşılacağını sanıyorum. Çünkü anlaşamadığımız rakamlar öyle atla deve değil. 
     Basında yazılan rakamları okuyunca gözlerime inanamıyorum. Daha önce telaffuz bile etmediğimiz rakamları istediğim söyleniyor. Bunların gerçekle kesinlikle ilgisi yok. Abartmayı seven basınımız yine abartıyor. Mayıs ayına kadar devam eden bir sözleşmem var. Yani zaten bir yere gittiğim yok. Bu nedenle de önümüzde epeyce bir süre var.'' 
     
     ''KULÜBÜM İÇİN TERİMİ AKITMAYA DEVAM EDECEĞİM'' 

     Milli futbolcu, profesyonel bir futbolcu olduğunu ve tüm eleştirilere kulaklarını tıkadığını anlatarak, açıklamasını şöyle tamamladı 
     ''Yüreğimi, futbolumu ve var olan her şeyimi ortaya koyarak, bana maddi ve manevi olarak bir çok şey kazandıran, canımdan çok sevdiğim kulübüm için terimi akıtmaya devam edeceğim.'' 

     
</TEXT>
</DOC>
