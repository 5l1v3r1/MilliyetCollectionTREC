<DOC>
<DOCNO> 149600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/sontur09.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Musul ve Kerkük'teki kürt gruplar geri çekildi... 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Irak'ta savaş sonrası yeniden yapılanmanın, ülkenin gerçeklerini göz önünde bulundurarak oluşturulması gerektiğini söyledi. 
     Gazetecilerin sorularını yanıtlayan Gül, Musul ve Kerkük'e giren Kürt gruplarının geri çekildiğini belirtti. 
     Türkiye'nin bölgede demokrasinin gelişmesini geçmişten beri istediğine, Irak'ın demokratik olmayan bir otoriteyle yönetildiğini herkesin bildiğine, Türkiye'nin geçmişte de Irak liderliğinin bölgede olumsuzluklara neden olduğunu dile getirdiğine işaret eden Gül, ''Bizim rejime karşı sempatimiz söz konusu değildi. Artık geleceğe bakmak lazım. Yeniden yapılanmanın Irak'ın gerçeklerini dikkate alarak oluşması gerekir'' diye konuştu. 
     Gül, Irak'ta bir an önce düzenin kurulması gerektiğini belirterek, bölgede potansiyel çatışma olasılıkları bulunduğuna dikkat çekti ve bu çatışmaların olmaması için başta ABD ve bölge ülkeleri olmak üzere herkesin gayret göstermesi gerektiğini kaydetti. 
     ''Türkiye, üzerine düşenleri yapmaktadır'' diyen Gül, bir soru üzerine, Irak'ın bağımsız bir ülke olduğunu ve Iraklılar tarafından idare edileceğini ifade ederek, yönetimde Irak'ın tüm asli unsurların temsil edilmesi gerekliliğini de vurguladı. 
     Kıbrıs Rum yönetiminin AB'ye katılım anlaşmasının Atina'da imzalanacağının hatırlatılması üzerine de Gül, Helsinki zirvesinde belirlenen program çerçevesinde ilerlendiğini, bunun yeni bir unsur olmadığını kaydederek, Kıbrıs'ta çözüm olduğu takdirde, çözümün AB tarafından da kabul edileceğini belirtti. 
     Gül, Bakü-Tiflis-Ceyhan projesi hakkında bir soru üzerine de, Türkiye'nin bu projeye büyük önem verdiğini ve bu projenin ''dönüşü olmadığını'' söyledi. 

     
</TEXT>
</DOC>
