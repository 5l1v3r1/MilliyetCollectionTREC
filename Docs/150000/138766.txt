<DOC>
<DOCNO> 138766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sonspo17.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst "Hasan'dan vazgeçmemiz söz konusu değil" 
</HEADLINE>
<TEXT>

     Galatasaray Kulübü 2. Başkanı ve Basın Sözcüsü Ali Dürüst, Malatyaspor maçında kadroya alınmaması spekülasyonlara yol açan Hasan Şaş'dan vazgeçmelerinin söz konusu olmadığını söyledi. 
     Geçmişte Hasan'ı kadrolarına katarak büyük bir transfer gerçekleştirdiklerini vurgulayan Dürüst, A.A muhabirine yaptığı açıklamada, ''Hasan olayının gündeme gelmesi bana göre yanlış. Kendisinden vazgeçmemiz söz konusu değil. Hasan'ı iyi futbolcu olduğuna inandığımız için transfer etmiştik, şu anda da önemli bir futbolcumuz'' diye konuştu. 
     
     ''KADRO DIŞI BIRAKMAMIZ SÖZ KONUSU DEĞİL'' 
     Ali Dürüst, kendilerinin, önceki yönetim dönemlerinde sözleşme imzalamayan futbolcuları kadro dışı bırakmadıklarını belirterek, şöyle devam etti 
     ''Bizden önceki yönetim kurulu bazı futbolcuları bazı nedenlerle kadro dışı bırakmış olabilir. Ancak, o günkü şartlarda en uygununa karar vermişlerdir. Bizim için ise böyle bir şey söz konusu değil. Mukaveleli futbolcumuz olan Hasan'dan sezon sonuna kadar maksimum şekilde faydalanmak istiyoruz.'' Hasan'ın kadroya girememesinin yanlış anlaşılmaması gerektiğini kaydeden Dürüst, Galatasaray'ın 24 futbolcudan oluşan bir kadrosunun bulunduğunu, sakatlık ve teknik yetersizlik gibi bazı nedenlerle birçok oyuncunun maç kadrosu dışında kalmasının normal olduğunu dile getirdi. 
     
     ''TARAFTARLARIMIZ PERİŞAN OLDU'' 
     Ali Dürüst, Malatyaspor maçını zorlu hava ve saha koşullarına rağmen oynadıklarını belirtirken, taraftarların karşılaşma sonrasında adeta perişan olduğunu söyledi. 
     Kendilerinin sahayı maç için hazır hale getirdiğini anlatan 2. Başkan Dürüst, ''Ancak, sadece maçı oynatmakla bitmiyor. Seyircilerimiz maç sonrasında hava ve trafik şartlarında perişan oldu. Stadın dışını da düşünmemiz lazım'' dedi. 
     Ali Dürüst, maçta zorlanmalarının ise sadece kötü şartlardan kaynaklanmadığını vurgularken, bundan sonra tüm karşılaşmaların zorlu ve çekişmeli geçeceğinin bilincinde olduklarını sözlerine ekledi. 
     





</TEXT>
</DOC>
