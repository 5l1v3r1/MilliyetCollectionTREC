<DOC>
<DOCNO> 124974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/soneko11.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AB büyüdükçe, idaresi üzerindeki soru işaretleri de artıyor... 
</HEADLINE>
<TEXT>

     Avrupa Birliği'nin AB yeni 10 aday üyenin katılımıyla genişleme sürecinde sıçrama yapması, dev bir AB'nin idaresi üzerinde soru işaretleri yaratıyor. 
     Reuters'in konuya ilişkin haber-yorumuna göre, AB'nin ileriye doğru büyük adımı, sıçrayışı aynı zamanda bilinmeyene atılan büyük bir adım. AB gelecek yılı toplam 25 ve üzerindeki üyeyle işlerin nasıl felç olmadan yürütüleceği hususunda kafa yorarak geçirecek. 
     Bu konudaki görüşlere göre AB'nin genişlemesi, derinleşmeyle beraber gitmeli. Fakat bunu söylemek, yapmaktan daha zor. AB liderleri, karmaşık kurumları reformdan geçirip, genişleme sürecinde kararalma sürecini kolaylaştıracak, ekonomik bütünleşmeyi iyileştirecek ve uluslararası ilişkilerde tek ses halinde konuşmak için çok uğraştı, fakat henüz sonuç yok. 
     AB'nin yönetimine çeki-düzen verilmesi için, gelecek yılın son şans olabileceği ya da AB'nin antik Grek ve Roma imparatorluklarından 19. yüzyılın sömürgeci güçleri ve eski SSCB'ye kadar çok genişleyip yayılan bütün büyük imparatorlukların akıbetine uğrayacağı söyleniyor. 
     Genişlemiş AB için yeni bir anayasa niteliğindeki Konvansiyon Haziran ayında bekleniyor, fakat AB üyelerinin yeniden yapılanmayı benimseyeceği, kararları sulandırıp sulandırmayacağı henüz belli değil. 
     Bütçe kuralları, tarım sübansiyonları reformu ve Irak politikasına dair tartışmalar, AB'nin Lizbon'dan Helsinki'ye tek para birimi, Avrupa'nın Soğuk Savaş'da bölünmüşlüğünü gidermek gibi büyük projelerini gölgeliyor. AB üyelerinin Avrupa'nın geleceğine dair vizyonu da birbiriyle rekabet halinde, çatışmalı. 
     AB'nin mevcut üyelerinin çoğu, özellikle de euro bölgesi üyesi 11 ülke daha yakın bütünleşme, vergilendirme, göçmenlik ve dış politika gibi konularda daha çok kararın çoğunluk oyuyla alınmasını istiyor. İngiltere liderliğindeki bir azınlık da, ulusal hükümetlerin bu konulardaki kontrolü ellerinde tutmaları ve veto hakkını saklı tutmalarından yana. 
     AB'nin daha küçük üyeleri, ortak çıkarları destekleyecek ve büyük üyelerin direktörlüğünü önleyecek güçlü bir AB Komisyonu ile federal bir AB istiyor. Büyük üyeler ise ekonomik ve askeri güçlerine denk daha büyük güç, yetki istiyor. 
     AB'nin 10 müstakbel üyesinden dokuzu küçük, Polonya ise kendini Fransa, İspanya ve İtalya ayarında görüyor. 
     Genişlemiş AB, tamamen farklı bir Avrupa olacak ve adının açıklanmasını istemeyen bir AB üyesi ülkenin dışişleri bakanının ifadesiyle, ''AB, sanki bir kızakla süratle tepeye tırmandı ve aşağıya inişin durdurulamaz olduğunu'' aniden idrak etti. 
     





</TEXT>
</DOC>
