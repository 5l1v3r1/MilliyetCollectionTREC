<DOC>
<DOCNO> 146029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sonspo26.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu Kulüplerinin başkanları panelde buluştu... 
</HEADLINE>
<TEXT>

     Trabzonspor Kulübü Başkanı Özkan Sümer, kulübün kendi kaynaklarını kullandığı süre içinde Türkiye'nin bir numarası olduğunu söyledi. 
     Özkan Sümer, Fatih Üniversitesi tarafından düzenlenen ve Malatyaspor Kulübü Başkanı Hikmet Tanrıverdi, Denizlispor Kulübü Başkanı Mustafa Baysal ve Gençlerbirliği Kulübü Yönetim Kurulu Üyesi Ercüment Tunçalp'in de katıldığı ''Anadolu Kulüplerinin Başarısı'' konulu panelde öğrencilerin sorularını yanıtladı. 
     Sümer, Trabzonspor'un, özünden uzaklaşmaya başladığı anlarda başarıdan uzaklaştığını belirterek, ''Ne yazık ki daha başarılı olmak için dışardan çözümler bulunmaya başlandığı sırada çöküş başladı. O dönemdeki yöneticiler belki daha iyisini bulma amacı içindeydi. Ancak bilgiden yoksun hareket felaket getirdi. Yönetim kurulu olarak son 2 yıl içinde kendi kaynaklarımızı kullanma konusunda kararlılık gösterdik. Takımda yer alan 26 futbolcudan 15'i altyapıdan geldi'' diye konuştu. 
     Trabzonspor'un bazı paralı yöneticilerin desteğini aldığı dönemlerde kötü sezonlar yaşadığını savunan Sümer, şöyle konuştu 
     ''Kulüp, bu dönemde kendi özgün yapısından uzaklaştı. Bu dönemlerde kulüp, paralı yöneticiye bağımlı hale geldi. Ülkede yöneticilerin bir kısmı önem kazanmak, bir kısmı iletişim, bir kısmı siyasi ve bir kısmı da kulübe yararlı olmak için bu işe soyunmakta. Kulüpler, patronlara muhtaç olmak zorunda değil.'' 
     
     ''ABDULLAH VE OGÜN'ÜN TRANSFERİ SÖZ KONUSU DEĞİL'' 
     Sümer, bir öğrencinin ''Abdullah ve Ogün'ü transfer etmeyi düşünür müsünüz '' sorusunu da, ''Bu 2 futbolcunun transferi söz konusu değil'' diye yanıtladı. 
     Sümer, Abdullah ve Ogün'ün kariyerlerinde başarılı olduklarını vurgulayarak, ''Dönemi geldiği için Trabzonspor'dan ayrılmışlardır. Bundan sonra dönmelerinde ısrar edilirse, zararlı olabilir. Trabzonspor, bu sezon da önemli oyuncularının bir bölümünden vazgeçmişti. Türkiye'de oyuncu transferine yeterli önem verilmiyor. Kariyer çok önemli olmamalı. Bu konuda kulüpler iyi plan yapmalı. Bu nedenle Abdullah ve Ogün'ün transferi mümkün değil'' diye konuştu. 
     
     BAYSAL ''HAKEMLER, YENİ FUTBOLA UYUM SAĞLAMALI'' 
     Denizlispor Kulübü Başkanı Mustafa Baysal ise, günümüzde futbolun çok hızlı oynandığını ve hakemlerin de buna ayak uydurması gerektiğini dile getirdi. 
     Baysal, özellikle UEFA Kupası'ndaki performanslarına değinerek, şunları söyledi 
     ''UEFA Kupası'ndan istediğimiz geliri elde edemedik. Maddi yönden de külfeti oldu. Ancak manevi yönden güzel duygular yaşadık. Bu sezon da futbolcuların yeni kurallara göre serbest kalabilmesi bizi zor durumda bıraktı. Havuz sisteminden de istediğimiz geliri alamadık. Hızlanan futbolda da hakemlere büyük görev düşüyor. Genç hakemlerimiz bunların bilincinde.'' 
     
     TANRIVERDİ ''YÖNETİCİLİK ÇOK ZOR'' 
     Bu sezon ortaya koyduğu performansla başarılı olan Malatyaspor'un kulüp başkanı Hikmet Tanrıverdi ise, Anadolu kulübünde yönetici olmanın zorluklarından yakındı. 
     Tanrıverdi, özellikle bazı maçlarda alınan skorlar sonrası senaryoların üretildiğini vurgulayarak, ''Bir takımın başka bir ekibe maç satması mümkün değil. Adanaspor maçında taraftarlarımızın bu yönde tepkisi oldu ama maçı kazandık. Geçen sezon da Bursaspor ile kendi sahamızda yaptığımız maç sonrası rakip takımın oyuncularını zehirleme konusunda iddialar ortaya atıldı. Bu maçta Bursasporlu oyuncuların hiçbiri zehirlenmemiştir. Sadece protokol tribününde ufak tefek sorunlar oldu. Ayrıca Anadolu takımları büyük takımlara karşı daha motive bir şekilde oynar. Bu rakipleri yendiğimizde de hemen teşvik primi iddiaları ortaya atılıyor'' diye konuştu. 
     
     TUNÇALP ''ŞARTLAR UYGUN OLURSA ŞAMPİYONUZ'' 
     Gençlerbirliği Kulübü Yönetim Kurulu Üyesi Ercüment Tunçalp de, bu sezon şampiyonlukta iddialı olduklarını ve koşulların uygun olması durumunda bu hedefe ulaşacaklarını ileri sürdü. 
     Hakemlerden genel olarak yakınmanın doğru olmadığını vurgulayan Tunçalp, şunları söyledi 
     ''Ancak kartlar kulüplerin ismine göre çıkartılıyor. Tribün gücüne, oynanan yere veya forma rengine göre kart çıkartılmamalı. İstanbul'da yaptığımız bir maçtan sonra bir kulübün kaptanı 'Sanki şampiyon mu olacaksınız ' demişti. Ben de ona 'Şampiyon olmaya çalışacağız'' demiştim. Çevre koşullarının uygun olması halinde şampiyon olmaya çalışacağız.'' Tunçalp, başarlarının tesadüfi olmadığını kaydederek, ''Altyapımız sağlam, tesislerimiz de kaliteli. Bu sezon olmasa da şampiyonluk iddiamızı gelecek sezonlarda mutlaka gerçekleştireceğiz. Ama biz yine de bu sezon şampiyonluğa ulaşmak istiyoruz'' dedi. 
     




</TEXT>
</DOC>
