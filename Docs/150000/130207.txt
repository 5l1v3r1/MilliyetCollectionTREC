<DOC>
<DOCNO> 130207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/soneko06.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen için verilen yemeğe 10'a yakın Iraklı bakan katıldı 
</HEADLINE>
<TEXT>

     Devlet Bakanı Kürşat Tüzmen, ''Türkiye olarak elimizden geldiği kadar barışçı çözümden yana olmalıyız'' dedi. 
     Acil bir Bakanlar Kurulu toplantısı nedeniyle Başbakan Yardımcısı ve Maliye Bakanı Al- Azzavi ile görüşmesi ertelenen Tüzmen, gazetecilerin sorularını yanıtladı. 
     Tüzmen, dün akşam, Irak Ticaret Bakanı Mehdi Salih tarafından Türk heyeti onuruna verilen yemeğe başta Başbakan Yardımcısı Al-Azzavi olmak üzere 10'a yakın Iraklı bakanın katılmasını Türkiye'nin Irak'taki kredisinin açık bir anlatımı olarak niteledi. 
     Türkiye'nin kültür zenginliğinin açık bir göstergesinin burada görüldüğünü belirten Tüzmen, bu sabah Enerji Bakanlığı ve Elektrik İdaresi'nde görüşmelerin yapıldığını, enerji alanında Türkiye için çok önemli ihalelerin bulunduğunu söyledi. 
     Irak'ta Türkiye'den çok sayıda küçük ve orta boy firma bulunduğunu anlatan Tüzmen, bunun Türkiye'nin açılımı açısından önemini vurguladı. 
     Acil Bakanlar Kurulu toplantısının operasyon ile ilgili olup olmadığının sorulması üzerine Tüzmen, ''sanmıyorum'' dedi ve bu tür ziyaretlerde böylesine kaymaların normal olduğunu vurguladı. 
     
     ''TÜRKİYE SAVAŞ İSTEMİYOR'' 
     Türkiye'nin savaş istemediğini, gerek Ak Parti lideri Recep Tayyip Erdoğan, gerek Başbakan Abdullah Gül ve gerekse de ilgili bakanların söylediğini hatırlatan Tüzmen, Körfez Krizi'nin Türkiye'yi çok etkilediğini, kişi başına gelirin 3 bin dolarlardan 2 bin dolar seviyesine inmesinde bunun da etkili olduğunu söyledi. 
     Türkiye'nin 10 yılda Körfez Krizi nedeniyle yaklaşık 80 milyar dolar kayba uğradığını, teröre harcanan 100 milyar dolar ile yaklaşık bir yıllık gayri safi milli hasılasına eşit bir rakamı kaybettiğini belirten Tüzmen, şöyle devam etti 
     ''Dolayısıyla yeniden böyle bir tecrübe yaşamak istemiyoruz. Bölgede böyle bir sıkıntının bütün ülkelere yaratacağı maliyetler var. Türkiye olarak elimizden geldiği kadar barışçı bir çözümden yana olmalıyız. Ve bu konuda çalışmalarımızı artan bir hızla devam ettiriyoruz.'' Başbakan Gül'den yazılı bir mesaj getirdiklerini belirten Tüzmen, Türkiye'nin üzerine düşenin elinden geldiğince yapmaya çalıştığını ifade etti. 
     Türkiye açısından buradaki huzurun önemini de vurgulayan Tüzmen, Türkiye'nin komşu ülkelerin potansiyelinden yararlanması gerektiğini sözlerine ekledi. 
     Tüzmen, gazetecilerin sorularını yanıtlamasının ardından Irak Ulaştırma Bakanı Ahmet Murtaza Ahmet ile görüştü. 
     





</TEXT>
</DOC>
