<DOC>
<DOCNO> 137726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/soneko19.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Tüzmen Çalışmalarımızı kriz ortamında devam ettirmeliyiz 
</HEADLINE>
<TEXT>

     Devlet Bakanı Kürşad Tüzmen, bütün alternatifleri değerlendirerek mümkün olduğu kadar daha fazla ihracat artışı sağlamaya çalıştıklarını belirterek, ''Bölgedeki krizin bir an önce aşılması hepimizin ortak dileği ancak çalışmalarımızı bu kriz ortamında da devam ettirmek zorundayız. Bu krizin geçmesini bekleyemeyiz'' dedi. 
     Devet Bakanı Tüzmen, ''Cezayir'de Türk Günleri'' etkinliği çerçevesinde düzenlenecek ''4. Türk İhraç Ürünleri ''ve ''1. Türk Yapı Fuarı''nın açılışına katılmak üzere işadamları ve Dış Ticaret Müsteşarlığı yetkililerinden oluşan bir heyetle birlikte Cezayir'e hareketinden önce Atatürk Havalimanı'nda açıklamalarda bulundu. 
     Bakan Tüzmen, düzenlenecek fuarların Türkiye'nin ihracatının artırılması bakımından son derece önemli olduğunu söyledi. 
     Cezayir'in 20 milyar dolarlık ihracatına karşılık 10 milyar dolarlık ithalatı bulunduğuna işaret eden Tüzmen, şöyle dedi 
     ''Cezayir'de yaklaşık 10 milyar dolarlık bir ticaret fazlası var. Önümüzde 2004 yılı içerisinde seçimler var. Seçim yatırımları olacak dolayısıyla altyapı, üstyapı otoyol, havaalanı gibi çeşitli hizmetler burada yapılacak. Bunlardan müteahhitlik sektörümüzün en üst düzeyde pay almasını sağlayacağız. 
     Aynı zamanda Türkiye'nin Afrika kıtasına yaptığı ihracatta Cezayir birinci sırada yer alıyor. İthalata da baktığımız zaman aynı şekilde. Toplam 1.5 milyar dolarlık bir ticaret hacmi var. 500 milyon dolarlık ihracat yapıyoruz, bir milyar dolarlık ithalat yapıyoruz. Burada 60'a yakın yatırımcımız faaliyet gösteriyor. Toplam yatırım tutarları da 50 milyon doları bulmuştur. 
     Önümüzdeki dönemde Cezayir'in gittikçe artacak ticaret fazlasından ve diğer imkanlarından Türkiye olarak önemli payı almak istiyoruz. Önemli rakamlara ben beraberce ulaşacağımızı zannediyorum.'' Cezayir'de bulunduğu süre içerisinde başta Cezayir Başbakanı olmak üzere Ticaret Bakanı, Maliye Bakanı, Ulaştırma Bakanı, Bayındırlık Bakanı, Su İşleri Bakanı ve Konut Bakanı ile görüşmeler yapacağını kaydeden Tüzmen, iki ülke arasındaki ticaret hacminin artırılması için çalışacağını söyledi. 
     Tüzmen, Cezayir ile Serbest Ticaret Anlaşması'nı da bir an önce gerçekleştirmek istediklerini kaydetti. 
     Daha sonra İngiltere'ye geçeceğini belirten Tüzmen, burada da ''Turquality Elite Fashion Show-Londra 2003 Fuarı'nın açılışına katılacağını bildirdi. 
     Tüzmen, önümüzdeki günlerde Sudan, Mısır ve Libya'ya da ticaret heyetlerini gideceğini ifade etti. 
     
     KRİZİN GEÇMESİNİ BEKLEYEMEYİZ 

     Daha sonra gazetecilerin sorularını cevaplayan Tüzmen, olası bir Irak savaşının Türkiye'nin dış ticareti nasıl etkileyeceğine ilişkin bir soru üzerine şöyle dedi 
     ''Biz komşu ülkeleri, bölge ülkelerini hepsini bir bütün olarak stratejimizin içerisine koyduk. 
     Bölgedeki krizin bir an önce aşılması bizim hepimizin ortak dileği ancak çalışmalarımızı da bu kriz ortamında devam ettirmek zorundayız. Biz krizin geçmesini, sonuçlanmasını bekleyemeyiz. Bizim yaptığımız çalışma devamlı bir çalışmadır. Dolayısıyla bütün alternatifleri değerlendirerek mümkün olduğu kadar daha fazla ihracat artışı sağlamaya çalışıyoruz. Çünkü biz ticaretimizi artırdığımız zaman problemleri daha rahat çözeceğimize inanıyoruz.'' 
     
     TL'NİN DEĞER KAZANMASI 

     Kürşad Tüzmen, ''Türk Lirası'nın dolar karşısında değer kazanmasının ihracatçıyı nasıl etkileyeceği '' yönündeki bir soruya, ''Türk Lirası'nın değer kazanması güzeldir ama Türk Lirası'nın fazlasıyla çok değer kazanarak devam etmesi de ihracatımız üzerinde menfi etkiler yapar. O bir süre sonra kendisini dengeler. Şu anda AB ülkeleri bizim ihracatımızın yüzde 'ünü oluşturuyor. Euro'nun dolar karşısında değer kazanmasıyla Türk ihracatçısının yeterli nefes almasını geçici de olsa sağlayabiliyor. Önemli olan kalıcı ihracat artışını sağlamak. Burada da kur çok önemli bir faktör değil'' yanıtını verdi. 
     ''Irak'a müdahalede Türkiye'nin aktif olarak rol alması İslam ülkeleri ile Türkiye arasındaki ticareti ne şekilde etkiler '' sorusu üzerine de Tüzmen, şöyle dedi. 
     ''Biz elimizdeki gerçeklerle hareket edelim. Şu aşamada bizim bu çalışmalarımız daha da hızlanarak devam edecek. Beklediğimiz zaman, alternatif senaryolar üreterek bir yere varmamız mümkün değil. Türkiye'nin ihracatının beklemeye tahammülü yok. Olumlu veya olumsuz etkileri olacaktır. Biz geçmişte de bunları yaşadık. Türkiye gibi bir coğrafyada yaşadığınız zaman her türlü krize karşı hazırlıklı olacaksınız. Ama çalışmanızı her zaman artan hızla devam ettireceksiniz. Bugün Türkiye yapmış olduğu çalışmalarla artık gündem tayin eden ülke haline geldi. Türkiye'nin yaklaşımı bütün dünya tarafından gayet soğukkanlı, akılcı olarak değerlendirilmektedir. Türkiye'nin milli menfaatleri neyi gerektiriyorsa onu yapmaya çalışıyoruz. Bu çalışmaları yaparken dış ticaret ayağımızı çok kuvvetlendirmek durumundayız ki ileride benzer krizler yaşayabiliriz. Bu coğrafyada yaşayan herkes buna hazırlıklı olmalıdır. Ama kuvvetli ekonomi ile girdiğiniz zaman krizleri atlatmanız çok daha kolay olur.'' Tüzmen, Türkiye'nin komşularıyla yüzde 5 olan toplam ticaret rakamını bir yıl içinde yüzde 10'a ve birkaç yıl içinde de yüzde 25'lere çıkarmak istediğini sözlerine ekledi. 
     





</TEXT>
</DOC>
