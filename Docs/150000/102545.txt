<DOC>
<DOCNO> 102545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/son/sonspo03.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin "Sergen 30 kapasiteyle oynuyor" 
</HEADLINE>
<TEXT>

     Beşiktaş Futbol Takımı Menajeri Sinan Engin, Kocaelispor karşısında zor da olsa galip gelmenin mutluluğunu yaşadıklarını söyledi. 
     Sinan Engin, dün akşam karşılarında futbol oynamayı düşünmeyen bir takım bulunduğunu kaydederek, ''Kocaelispor, katı bir defans yaptı. 85. dakikaya kadar da şans onlara güldü. Ancak bu dakikadan sonra, futbolcularımızın sahada verdiği mücadele meyvelerini verdi ve galip geldik'' diye konuştu. 
     
     HAKEM KONUSUNDA ''YORUM YOK'' 
     Hakem kararları konusunda geçen hafta olduğu gibi bu hafta da konuşmak istemediğini belirten Engin, ''Hakemin 3 dakika uzatma gösterdikten sonra yeniden uzatmaya gitmesi normal. Son golümüzdeki ofsayt ise tartışılabilir. Fazla yorum yapmak istemiyorum'' dedi. 
     
     ''SERGEN, YÜZDE 30 KAPASİTEYLE OYNUYOR'' 
     Engin, 5 yıl aradan sonra BJK İnönü Stadı'nda siyah-beyazlı formayla resmi bir maça çıkan Sergen'in, henüz yüzde 30 kapasiteyle oynadığını, ileriki haftalarda çok daha iyi bir Sergen izleyeceklerini öne sürdü. 
     Sergen'in kapasitesini yüzde 60-70'lere çıkarması durumunda, 20 yaşındaki döneminden daha iyi olacağını savunan Engin, ''Taraftarlarımız merak etmesin, hem takımımız, hem de Sergen kısa sürede onları mutlu edecek ve heyecanlandıracak oyunu ortaya koyacaktır'' diye konuştu. 
     Engin, Ahmet Dursun'un yalnızca 4 günlük antrenmanın ardından sahaya çıkıp gol atmasının da tekdir edilmesi gerektiğini vurgulayarak, ''Demek ki futbolcularımız kendilerini iyi bakıyorlar ve sorumluluklarının bilincindeler. Diğer sakat oyuncularımızın da iyileşmesiyle herkes Beşiktaş'ın futboluna imrenecek'' dedi. 
     
     BEŞİKTAŞ BUGÜN İZİNLİ 
     Beşiktaşlı futbolcular, Kocaelispor maçının ardından bugünü dinlenerek geçiriyor. 
     Siyah-beyazlı futbolcular, 24 Ağustos Cumartesi günü yapacakları İstanbulspor maçının hazırlıklarına, yarın akşam BJK Nevzat Demir Tesisleri'nde yapacakları idmanla başlayacak. 
     





</TEXT>
</DOC>
