<DOC>
<DOCNO> 145602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/guncel/gun10.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhafızlarla ilk çatışma 
</HEADLINE>
<TEXT>

Necef kenti yakınlarında ABD ve İngiliz askerleri ilk defa Cumhuriyet Muhafızları’yla çatıştı. Şiddetli çatışmanın yaşandığı bölgeye Amerikalı askerler hava desteği istedi 
     Hz. Ali’nin türbesinin bulunduğu kutsal Necef kenti yakınlarındaki bölgede Orta Fırat Irak Cumhuriyet Muhafızları’yla ABD - İngiliz güçleri arasında ilk kez dün kanlı bir çatışmanını çıktığı bildirildi. Irak, çok sayıda Amerikan ve İngiliz askerlerinin öldürüldüğünü duyurdu. 
     
     HAVA DESTEĞİ İSTEDİLER 
     Bir Amerikalı askeri yetkili de, ABD ile Iraklı askerler arasında, Fırat Nehri üzerindeki Ebu Süheyr Köprüsü’nün denetimi için şiddetli çatışmalar olduğunu kaydetti. Yetkili, sayısını belirtmediği ABD tankının ve askeri aracının, Iraklıların el bombası ve otomatik tüfek ateşinde zarar gördüğünü belirtti. Aynı yetkili, Amerikan askerleri için hava desteği istendiğini söyledi. 
     CNN TV’si de, 5 bin kadar Cumhuriyet Muhafızının 1000 araçlık bir askeri konvoyun Kerbela’dan güneydeki Necef’e doğru hareket ettiği bildirildi. Cumhuriyet Muhafızları’nın konvoyunun kum fırtınası altında hareket ettiğini ve Amerikan birliklerinin bir çatışmaya hazırlandıkları kaydedildi. 
     Amerikan 3. Piyade Tümeni Komutanı General Buford Blount de, Necef çevresinde geçtiğimiz 72 saatteki çatışmalarda, Amerikan askerlerinin 1000 kadar savaşan Iraklıyı öldürdüğünü söyledi. Irak’ın Babil ve Diyala kentlerinde bombardıman sonucu 13 sivil öldü, 36 sivil yaralandı. Irak kaynakları, Babil’de 4 kişinin öldüğü ve 18 kişinin yaralandığı, Diyala’da ise 9 kişinin öldüğü ve 18 kişinin yaralandığını ifade etti. 
     Irak Enformasyon Bakanı Muhammed El Sahaf da, Necef’in güneyinde bir helikopter düşürdüklerini iddia etti. El Sahaf, Saddam’ın Fedaileri’nin düşürdüğü helikopterin pilotunu aradıklarını söyledi. Iraklı Bakan ayrıca, Diala’da 3 Predator düşürdüklerini de ileri sürdü. 
     
Düşmana büyük zarar veriyoruz’      Irak ordusu, ABD ve İngiliz askerlerine önemli zarar verildiğini iddia etti. Ordu açıklamasında, "Nasıriye’de düşman askerlerinin 6 tankının ateşe verildiği, bölgedeki çarpışmalarda Amerikan askerlerinin büyük kayıp verdiği ve ABD’ye ait 5 aracın tahrip edildiği" öne sürüldü. Bildiride, "Saddam Fedaileri’nin de güneyde 3 araç ve 4 tankı tahrip ettikleri" kaydedildi. Irak ordusunun bildirisinde, "Düşmana Irak füze bataryalarından 32 Tarık ve 3 Ebabil füzesinin fırlatıldığı" ifade edildi. 
     


GÜNCEL 



















</TEXT>
</DOC>
