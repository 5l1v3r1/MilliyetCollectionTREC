<DOC>
<DOCNO> 144037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sontur33.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da savaş karşıtı eylem olaylı bitti... 
</HEADLINE>
<TEXT>

     ''Ankara Savaş Karşıtı Platform''un düzenlediği savaş karşıtı eylemde, göstericiler ile polis arasında arbede çıktı. Olayda göstericilerden ve güvenlik güçlerinden hafif şekilde yaralananlar oldu. 
     Eylemciler, ABD'nin Ankara Büyükelçiliği önüne siyah çelenk bırakmalarının ardından dağılmayarak, toplu şekilde Yüksel Caddesi'ne doğru yürüyüşe geçti. Grubu, emniyet güçleri de yakından takip etti. 
     Sloganlar atarak Konur Sokak'tan Meşrutiyet Caddesi'ne yürüyen grup ile emniyet güçleri arasında Meşrutiyet Caddesi'ndeki üst geçit civarında arbede çıktı. Yumurtaların yanı sıra bordür taşlarını parçalayarak polise atan gruba, polis de cop kullanarak karşılık verdi. Arbede sırasında göstericilerden ve polislerden hafif şekilde yaralananlar oldu. 
     Meşrutiyet Caddesi'nden Mithatpaşa Caddesi'ne doğru kaçan bir grup, polislerin yanı sıra cadde üzerindeki bazı dükkanlara da taş attı. Grubun diğer üyeleri ise Yüksel Caddesi'ne kadar yürüyerek, buradan dağıldılar. 
     Bu arada, eylem nedeniyle Kızılay'da birçok cadde ve sokak, geçici olarak araç trafiğine kapandı. 
     





</TEXT>
</DOC>
