<DOC>
<DOCNO> 132664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/soneko27.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Enflasyon muhasebesi önümüzdeki yıl uygulanır 
</HEADLINE>
<TEXT>

     Maliye Bakanı Kemal Unakıtan, yatırım indirimindeki stopajı sıfırlayacaklarını bildirdi. 
     Unakıtan, Ankara Sanayi Odası'nın ASO genişletilmiş Meclis Toplantısı'nda yaptığı konuşmada, yatırımlarla ilgili teşvik çalışmalarının devam ettiğiniz belirterek, ''Bana göre 100 işçi çalıştıran bir işletme 100 işçi daha alsa ondan vergi almam, ama elimde o imkan yok. Biz öncelikle yatırım indirimindeki stopajı sıfırlayacağız'' dedi. 
     Önümüzdeki dönem ''enflasyon muhasebesini'' de getireceklerini kaydeden Unakıtan, enflasyon muhasebesinin kendisine bir yük yaratacağını, ancak gerek yurt dışına kaçak müteşebbislerin ülkede tutulması gerekse yeni gelecek sermayeye ortam hazırlanması için bu düzenlemeye ihtiyaç olduğunu söyledi. 
     Enflasyon muhasebesi mevzuatına ilişkin çalışmaların bu yıl biteceğini, uygulama için eldeki imkanlara bakılacağını anlatan Unakıtan, en kötü ihtimalle enflasyon muhasebesinin bu yıl uygulanacağını kaydetti. 
     
     "MALİYE'YE ÖZEL SEKTÖR HAVASI GETİRDİK" 

     İşadamlarının bundan sonra kendisini sık sık aralarında göreceğini ifade etti. ''Benim müşterim sizsiniz. Müşterisini dolaşmayan muvaffak olur mu '' diyen Unakıtan, Maliye'ye özel sektör havası getirdiklerini vurguladı. 
     Göreve gelmelerinden bu yana gece gündüz çalıştıklarını anlatan Maliye Bakanı, yaptıkları her çalışmayı ilgili kesimlere anlatacaklarını, durumu her yönüyle ortaya koyacaklarını kaydetti. 
     Bütçe çalışmaları hakkında da işadamlarına bilgi veren Unakıtan, 2003 bütçesinin 150 katrilyon liranın biraz altında teşekkül edeceğini, bu rakamın da GSMH'ye göre oldukça büyük bir rakam olduğunu belirtti. 
     Devletin küçültülmesi zorunluluğuna dikkat çeken Unakıtan, ''Devletin küçültülmesi bütçenin küçültülmesini gerektirmektedir. Bu büyük bir bütçe. Ama en büyük sıkıntı faiz. 65 katrilyon lira faiz ödenecek. Olacak iş mi bu Sanayicisi, tüccarı, işçisi, memuru, emeklisi ile bu faiz kamburundan kurtulmadıkça iyi günü zor görürüz'' diye konuştu. 
     
     ENFLASYONLA MÜCADELEYE DEVAM 

     Faiz yükünü aşağı çekmek için sıkı bir maliye politikası izlenmesi zorunluluğu bulunduğunu vurgulayan Maliye Bakanı, sözlerini şöyle sürdürdü 
     ''Başka yolu var mı Yok. IMF, Dünya Bankası istedi falan yok. Bu memleketi biz düzelteceğiz. Kim ne derse desin bunu yapmak zorundayız. Sıkı bir maliye politikası güdeceğiz, enflasyonu düşüreceğiz. Enflasyonla mücadelenin kabası gitti. Ama iş bundan sonra daha zor. Biz, bu hedefe kilitlenmeliyiz. Hedef bu. Kim kaldı bu kadar yüksek enflasyonla yaşayan. AB şu bu, ister bizi alsınlar, ister almasınlar. Ama bu rakamı düşürmeliyiz. 
     Yine bütçenin üçte biri açık. Bu olmaz. Bunun için borçlanma yerine sağlıklı bir şekilde vergi gelirlerini arttırmalıyız. Ancak gittikçe küçülen, fakirleşen bir ekonomiden vergi alamayız. İşadamları yüzde 35.8'lik vergi yükünden bahsediyor. Bu yük, daha zengin olsak acıtmaz. Ama evine ekmek götüremeyen için yüzde 35 değil, yüzde 15'de desek bu fazla.'' 
     
     HERKES VERGİSİNİN PEŞİNDE OLACAK 

     Maliye Bakanı Unakıtan, yüzde 6.5'luk faiz dışının tutturulmasının da önemine işaret ettiği konuşmasında, bütün iç ve dış finansörlerin buna baktığını anlattı. 
     Devletin her gün borç aldığı bir ortamda bunun çok önemli olduğuna değinen Unakıtan, reel faizlerin yüksekliğinden de yakındı. Unakıtan, ''Reel faizin çok yüksek olması, boşu boşuna kazık yemek demek. Reel faizi düşürmeliyiz'' açıklamasında bulundu. 
     Vergi veren herkesin ''Nereye yatırıldı'' diyerek vergisinin peşinde olmasını isteyen Maliye Bakanı, kamudaki israfa da dikkat çekerek, sadece ilaç israfının önlenmesiyle 1.5 katrilyon liralık bir tasarruf sağlandığını belirtti. 
     
     1 YUMURTAYI 9 KİŞİ TAŞIYOR 

     Devlete bakıldığında 1 yumurtayı 9 kişinin taşıdığının görüldüğünü de vurgulayan Unakıtan, daha sonra şunları söyledi 
     ''Özelleştirme demişiz, bunun için kurulan idarenin masraflarını karşılayamaz duruma gelmişiz. Yine özelleştirme diyerek fabrikayı kapatmışız. Yüzlerce kişi evinde oturuyor. Maaş alıyor. Sonra Devlet niye ikramiye vermiyor diyor. Devleti yeniden yapılandırma çalışmalarımız başladı. 61 yaş üzerindekileri emekli etmeyi düşünüyoruz. 2 bin kişi ama onun yerine yeni adam almayacağız, önemli olan bu. 
     Ankara'da devlet daireleri Versaille Sarayı gibi olmuş. 1 giriyorsun ki, acayip. Birileri yatıyor, birileri sabahlara kadar çalışıyor. Bunları düzelteceğiz. 
     Yatırım az deniyor. Bakıyoruz, nereden kısıp yatırım yapalım. Binlerce işçiyi de hemen kapının önüne de koyamıyorsun. Yeni eleman alımı dendi. Herkes istiyor. 35 binle sınırladık. Eldekileri de yavaş yavaş temizleyeceğiz.'' 
     
     ''BİZ DAHA KOMÜNİSTİZ'' 

     Maliye Bakanı, Türkiye'de devletin kağıt yaptığını, şeker ürettiğini, diğer birçok malın üretimini gerçekleştirdiğini de belirttiği konuşmasında, ''Rusya ülkelerini geziyorum. Baktım, baktım. Biz, daha komünistiz. Bu anlayışın artık değişmesi lazım'' dedi. 
     Yapacakları düzenlemelerle kanunları ekonomiye uygun hale getireceklerini kaydeden Unakıtan, bütün bunları yapıp yapıp işadamlarının önüne geleceklerini ifade etti. ''Kervan yürürken yolda düzeceğiz. Milletin tatbikata ihtiyacı var'' diyen Unakıtan, işadamlarına sorunlarını kendisine gelerek anlatmaları çağrısında da bulundu. Unakıtan, ''Bakanlığın kapılarını sökeceğiz artık. 2 kapı var, sökeceğiz. Gelin, istediğiniz zaman sorunlarınızı anlatın'' şeklinde konuştu. 
     
     VERGİ AFFINA KARŞIYIZ 

     Bakan Unakıtan konuşmasında, vergi aflarına karşı olduklarını, ancak ülkenin ağır bir ekonomik kriz yaşaması sonrasında birçok dükkanın kapandığına dikkat çekti. ''Adam dükkanını kapatmış. Her gün gelip önünde oturuyor. Kafasına bir şeyler olmuş. Ağlamaklı Bu dükkan doluydu diyor'' şeklinde konuşan Unakıtan, şöyle devam etti 
     ''Yaralar sarılıyor. Biz, Vergi Barışı Kanunu ile devlet olarak bir barış yaptık. Kötü mü oldu Alacaklarımız orada duruyor. Devlet olarak ben bakacağım. Mükellef bakacak. Bakışıp duracağız. Bunları getirdiğimiz kolaylıkla tahsil etmek istiyoruz. 
     Bunun arkasından da vergi yarışı gelecek. Vergisini düzenli, dürüst, namuslu ödeyen, incelemeden de ak çıkmış adama, burada indirim yapacağız.'' 
     
     SERBEST BÖLGELER 

     Bakanlık olarak vergi kayıp ve kaçağı ile etkin şekilde mücadele edeceklerini de anlatan Maliye Bakanı, işadamlarının serbest bölgelerdeki vergi istisnalarının aynen devamı taleplerini de şöyle değerlendirdi 
     ''Getir 100 liraya serbest bölgeye malı. 130 liraya içeride satarım, 1 lira vergi ödemeyeyim. Var mı öyle şey. Ne yapacağız AB normlarını getireceğiz. İhracatı teşvik edeceğiz tamam. Ama lütfen serbest bölgeler olayı kötü kullanılmasın. 
     Ne kadar gelire ihtiyacımız var, anlattım. Kayıt dışı ekonomiyi kayıt altına alacağız. Kayıt dışı olayı adalete sığmaz. Vergileri birileri ödeyecek. Öbürleri yan gelip yatacak. Bu bir şeye sığmaz.'' 
     
     İŞADAMLARINA ''DİNAMİK OLUN'' ÇAĞRISI 

     Maliye Bakanı Unakıtan, Türkiye'nin elinde tekstilin kaldığını, ancak Çin'in de arkadan ejderha gibi geldiğini vurguladı. İtalya'nın bugün marka sattığını kaydeden Unakıtan, her konuda markalaşmamız gerektiğini ifade etti. 
     Unakıtan, işadamlarına da, ''Siz de, konuşmalarınızı değiştirin. Hep aynı konuşmayı yapmayın. Siz de dinamik olun, statikliği bırakın. Sanayiciler olarak lütfen ufuklarınızı genişletin. Yapamayacağınız, başaramayacağın bir şey yok. Sizin hedefiniz Türkiye değil, dünya olmalı'' dedi. 
     
     YENİ VERGİ DÜZENLEMELERİ 

     Maliye Bakanı, toplantıda yeni vergi düzenlemeleri hakkında da açıklamalarda bulundu. 
     İşadamlarının ''Karın sermayeye ilave edilmesi halinde vergi dışı bırakılmasını'' istediğine işaret eden Unakıtan, ''Bu vergi dışı. Gözünüzü seveyim'' diye konuştu. 
     Borsada işlem görmeyen hisse senetleriyle ilgili bir düzenlemeye gidildiğini anlatan Unakıtan, araştırma-geliştirme harcamalarının vergide gider olarak yazılmasına imkan sağlayacaklarını kaydetti. 
     Çevre Bakanı'ndan ÇET raporlarını azaltmalarını istediğini belirten Unakıtan, enflasyon yüzde 29-30'lardayken yıllık gecikme faizinin yüzde 80'lerde tutulamayacağını, bunu da düzelteceklerini söyledi. 
     Vatandaşın her gün beyanname düzenlediğini, bunların birleştirilmesi için çalışacaklarını da anlatan Maliye Bakanı, vergi mükelleflerinin oturdukları yerden beyanname vermesi ve diğer yükümlülüklerini yerine getirmesi gayreti içinde bulunduklarını da vurguladı. 
     





</TEXT>
</DOC>
