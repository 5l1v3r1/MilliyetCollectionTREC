<DOC>
<DOCNO> 139300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/guncel/agun.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu pilotlarla Allah’a emanet 
</HEADLINE>
<TEXT>

Sivil Havacılık Genel Müdürlüğü’nün düzenlediği kaptan pilotluk sınavı skandala dönüştü. Sınavdan kalan 26 adayın notları yükseltilerek bröve verildi 
     ÖNDER YILMAZ Ankara 

     Diyarbakır’da yaşanan uçak kazasının ardından başlayan pilotaj hataları tartışması sürerken Sivil Havcılık Genel Müdürlüğü’nün SHGM düzenlediği kaptan pilotluk sınavında skandal yaşandı. Sınavı geçemeyen 26 adaya, notları yükseltilerek bröve verildi. 
     Alınan bilgilere göre, Ulaştırma Bakanı Binali Yıldırım’a SHGM’de yapılan kaptan pilotluk ATP - A sınavında usulsüzlük yapıldığı ihbarı ulaştı. Bakanlık müfettişlerinin soruşturmasında, 26 adayın aldığı düşük notların üzerinin kırmızı kalemle çizilerek geçer not olan 75’e yükseltildiği saptandı. Sınav sonuç listesi düzeltilmiş notlara göre hazırlandı ve başarılı sayılanlara "kaptan pilotluk" bröveleri verildi. 
     Müfettişler, notları düzelten Uçuş Standartları Dairesi Başkanı Mustafa Yeşil’in, sınav için resmi bir komisyon oluşturmadığını da ortaya çıkardılar. 28 Ocak 2003 tarihli raporda şu ifadelere yer verildi 
     "15 - 18 Ocak 2002 tarihinde yapılan ATP - A sınavında sınava giren bazı pilotların almış oldukları düşük notlar geçer not olan 75’e yükseltilmiştir. Şöyle ki Bülent Çavga isimli kişinin Radio Navigaton adlı dersten aldığı ilk listedeki 67 puan, açıklanan sınav listesinde 75’e yükseltilmiştir. A. Cem Turhan’ın Mass and Balance adlı dersten aldığı not ilk listede 63, Flight Planning adlı dersten aldığı ilk not 61 puan olmasına karşın, notların 75’e yükseltildiği ortaya çıkmıştır. Oğuz Sökhan’ın Human Performans adlı dersten 65, Mass and Balance adlı dersten 60 almasına karşın, bu notların 75’e yükseltildiği belirlenmiştir ... Bu yönde, yaklaşık 30 pilot adayının sınav sonuçları üzerinde oynama yapıldığı tespit edilmiştir." 
     
Soruları gördü      Soruşturma raporunda yer verilen diğer skandal da, adaylardan Ali Tat’ın, sorular Türkçe’ye çevrilirken Mustafa Yeşil’in makamında çalıştığının tespiti oldu. 13 dersten 12’sinde başarılı sayılan Tat’ın, sorular Türkçe’ye çevrilirken, Yeşil’in bilgisayarında uzun süreli çalışmalar yaptığı görgü tanıklarına dayanılarak raporda yer buldu. Raporda, "Avrupa Havacılık Otoriteleri Birliği AJJ soru bankasının da Yeşil’in bilgisayarında kayıtlığı olduğu gözönüne alındığında, Tat’ın bu bilgisayar ile çalışmasının doğru olmayacağı, sadece bu nedenden ötürü bile ATP - A sınavın iptali yoluna gidilmesi gerektiği" kaydedildi. 
     
Doğal uygulama      Sivil Havacılık Genel Müdürü Serdar Cebeci, kendisinden önceki dönemde gerçekleştirilen sınavda notların yükseltilmesinin "doğal bir uygulama" olduğunu dile getirerek şunları söyledi "AJJ’nin her yıl üyelerine kaptan pilotluk sınavı için gönderdiği soru bankasından soru seçerek sınavı yaparız. Avrupa’daki eğitim düzeyi ve sorular Türkiye’deki eğitim düzeyini karşılamıyor. Girenlerin neredeyse tamamı başarısız oluyor. Çünkü Avrupa’daki eğitim ve soruların yanıtını oluşturacak kitaplar dahi bizde yok. Önceki Genel Müdür Topa Toker döneminde çan eğrisi belli aralıkta alınan puan ortalaması uygulanarak notlar yükseltilmiş." 
     
     
     
     



 GÜNCEL 
















</TEXT>
</DOC>
