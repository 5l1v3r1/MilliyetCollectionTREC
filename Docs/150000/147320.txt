<DOC>
<DOCNO> 147320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sonspo13.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor galibiyete şartlandı... 
</HEADLINE>
<TEXT>

     Gaziantepspor, deplasmanda oynayacağı Samsunspor maçının hazırlıklarını sürdürürken, Teknik Sorumlu Nurullah Sağlam, ''Rakibin ligdeki durumu bizi ilgilendirmiyor, hedefimiz sahadan galibiyetle ayrılmak'' dedi. 
     İstanbul'da düzenlenen teknik direktörlük kursuna katılan ve 2 gündür kentte bulunmayan Teknik Sorumlu Nurullah Sağlam, bugün ilk kez Celal Doğan Tesisleri'nde takımının başında yer aldı. 
     Kırmızı-siyahlılar düz koşunun ardından, teknik ağırlıklı bir antrenman yaptı. Çalışmaya milli takımlarda bulunan oyuncular katılmadı. 
     Sağlam, antrenman sonrası yaptığı açıklamada, lige verilen arayı en iyi şekilde değerlendirmeye çalıştıklarını, ancak milli takımlarda bulunan oyuncuların fazlalığı nedeniyle fazla bir araya gelemediklerini söyledi. 
     Samsunspor maçı öncesinde bunun dezavantajını yaşadıklarını ifade eden Sağlam, ''Oyuncular yorgun geldi ve bir arada fazla çalışma fırsatı elde edemedik. Kısa zamanda toparlanmaya çalışacağız'' diye konuştu. 
     Gaziantepspor'un önünde iki kritik hafta olduğunu belirten Sağlam, şöyle devam etti 
     ''Liglere verilen arayı en iyi şekilde değerlendirdiğimize inanıyorum. Adanaspor ile hazırlık maçı yaptık. Sıkı bir çalışma döneminden geçtik. Samsunspor maçına kadar hem fiziki hem de psikolojik olarak hazır hale gelmeye çalışacağız. Samsunspor sahaya mutlaka kazanmak amacıyla çıkacak, çünkü başka şansı yok. Biz de UEFA Kupası hedefinden puan kaybederek uzaklaşmak istemiyoruz. Hedefimiz hem Samsunspor maçı hem de önümüzdeki hafta oynayacağımız Bursaspor maçını kazanarak yolumuza devam etmek. Eğer kaybedersek, yarışta büyük yara almış olacağız. Bunu düşünmek dahi istemiyoruz.'' Sağlam, Samsunspor maçında kart cezalısı kaleci Ömer dışında eksik oyuncusunun bulunmadığını bildirdi. 
     





</TEXT>
</DOC>
