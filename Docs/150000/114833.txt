<DOC>
<DOCNO> 114833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sondun06.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarap içenlerin siroza yakalanma riski az 
</HEADLINE>
<TEXT>

     Viski gibi sert içki ya da bira yerine şarap içen kişilerin siroza yakalanma riskinin daha düşük olduğu belirlendi. 
     Kopenhag'da Alkol Araştırma Merkezi'nin yaptığı bir araştırmaya göre, alkol nedeniyle siroz olan 300 Danimarkalıdan sadece yüzde 9,6'sının daha çok şarap içtiği ortaya çıktı. Araştırmada, alkol kullanan herkesin siroza yakalanma riskinin, kullanmayanlara göre daha fazla olduğu da vurgulandı. 
     Araştırmayı yapan bilim adamları "Şarap içenler için siroza yakalanmada artan bir risk bulunuyor, ancak bira veya viski içenlerden çok daha az" dedi. 
     Uzmanlar, siroz vakalarının yüzde 40,8'inin, hemen hiç şarap içmeyen alkoliklerden oluştuğunu söyledi. Aşırı alkol tüketiminden kaynaklanan ve ölümcül olan siroz hastalığında, karaciğere kan akışı engelleniyor. 
     Bilim adamları, şarap içenlerin siroza yakalanma riskinin daha az olmasının bir sebebinin, kırmızı üzümde bulunan ve karaciğeri koruyan polifenol maddesi olabileceğini kaydetti. 
     





</TEXT>
</DOC>
