<DOC>
<DOCNO> 136438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/son/sondun04.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli Orgeneral Bir "Kararda geç kalırsak zor duruma düşeriz" 
</HEADLINE>
<TEXT>

     Emekli Orgeneral Çevik Bir, ABD askerlerinin Türk topraklarında konuşlandırılması konusunda, bayramdan sonra TBMM'nin olumlu bir karar vereceğine inandığını, karar verilmesinde geç kalınmasının Türkiye'yi zor durumda bırakacağını savundu. 
     Bir, Washington'daki düşünce kuruluşu Stratejik ve Uluslararası Etütler Merkezi'nde CSIS , Türk-Amerikan ilişkilerini değerlendirdi. Emekli Orgeneral Bir, ABD'nin, ikinci bir BM kararı olsun ya da olmasın, Irak harekatında kararlı olduğunu belirterek, ''Bayramdan sonra parlamentonun, ABD askerinin konuşlandırılması konusunda müspet kararı vereceğini sanıyorum. ABD'nin planlamaları için bu konu hayati önem taşıyor. 
     Türkiye kararda geç kalırsa, ABD'nin planı da gecikir ve harekat belki güneyden gerçekleşir'' diyen eski Genelkurmay ikinci başkanlarından Bir, bu takdirde Türkiye'nin, ekonomik olarak zarar görebileceğine işaret etti ve ''Kararda geç kalındığı takdirde daha zor duruma düşeriz'' diye konuştu. 
     ABD'nin, BM'den yeni karar çıksın ya da çıkmasın, Irak harekatına girişebileceğini belirten Bir, harekatın meşruluğu konusunda kendisinin ikna olduğunu kaydetti. Bir, BM silah denetçilerinin raporu, ABD Dışişleri Bakanı Colin Powell'ın BM Güvenlik Konseyi'ndeki sunuşu ve ABD Başkanı George W. Bush'un konuşmasının ardından, şarbon ve sinir gazının dünyaya etkisi konusunda kendisinin ikna olduğunu ifade etti. Bir, kitle imha silahlarının teröristlerin eline geçmesinin bütün dünyayı ''kötü etkileyeceğini'' söyledi. 
     Irak harekatından sonra ABD'nin bölgede kalmasının, herkesin menfaatine olduğunu savunan Bir, ''Harekattan sonra Irak'ı terketmek, bölgeyi daha da karıştırır. ABD'nin kalması, Türkiye bakımından, Türkiye'nin menfaatinedir'' görüşünü dile getirdi. Bir, olası Irak harekatı ve sonrasına ilişkin senaryoları değerlendirirken, göç, terör örgütü PKK'nın Türkiye'ye sızması, Kuzey Irak'ta bir Kürt devleti oluşumu, harekatın meşruluğu, harekata desteğin Türk halkına doğru anlatılması, ABD'nin harekat sonrası bölgede kalıp kalmaması, Irak'ta sonraki düzen, Kuzey Irak'taki Türk birliklerinin hava savunmasının sağlanması ve ekonomik kayıpların karşılanmasının Türkiye için en önemli konular olduğunu belirtti. 
     Göç konusunda Türkiye'de gerekli önlemlerin alındığını belirten Bir, bu çerçevede PKK'nın da faaliyetlerini artıramayacağını, Kürt devleti konusuna ise ne ABD'nin, ne de Türkiye dahil bölge ülkelerinin sıcak baktığını söyledi. Bir, ''iyimser senaryoya göre'', harekat durumunda göç olmayacağı, PKK'nın sızmasının engelleneceği, Kürt devletinin kurulmayacağı, Türk toplumunun ikna edileceği, Türk birliklerine hava savunmasının sağlanacağı ve Körfez Savaşı dönemindeki ekonomik kayıpların bu kez karşılanacağını öne sürdü. 
     
     NATO'DAKİ DURUM ÜZÜCÜ 
     NATO'da Almanya, Fransa, Belçika'nın, Türkiye'nin savunması konusundaki tutumunun ''üzücü'' olduğunu belirten Bir, NATO ittifakının geleceğine ilişkin bir endişesi bulunmadığını, hatta NATO'nun öneminin giderek artacağına inandığını söyledi. 
     Türkiye'ye, özellikle AB tarafından ''büyük vefasızlık'' gösterildiğini söyleyen Bir, bugüne kadar Avrupa'nın rahatı için NATO'da Türkiye'nin katkı sağladığını, şimdi sıranın Avrupa'ya geldiğini kaydetti. 
     Daha önce Avrupa'nın Türkiye'ye destek çıkması halinde, eğitime ve sağlığa daha fazla para ayrılabileceğini, ancak AB'nin bunun yerine Türkiye'yi kendinden uzaklaştırmaya çalıştığını söyleyen Bir, ''AB, Türkiye'yi kağıt üzerinde meşgul etti. Türkiye, sanal ortama çekildi'' dedi. 
     Bir, ''Türkiye ve ABD'nin bölgede komşu olacaklarını'' ve birlikte bölgede güvenlik sağlayacaklarını söyledi. Bir, ''muhaliflere dayalı demokrasinin Irak'a ithal edilemeyeceğini'' belirterek, ''muhaliflere baktıkça, Saddam'dan daha değişik düşündüklerini sanmıyorum'' dedi. 
     Bölgeye, Atatürk'ün Türkiye'ye getirdiği türden bir demokrasinin getirilebileceğini vurgulayan Bir, ''Ben Somali'de görev yaptığımda, 20 yaşında, 20 yıldır savaşın içinde büyüyen ve okuma yazma bilmeyen çocuklar gördüm. Onun mantalitesi nasıl değişecek ABD de orada yeni bir kuşak yetiştirmeye ihtiyaç duyuyor. Bu, çok zaman alır, ama eğitim çok önemli. Aksi takdirde demokrasi zor'' diye konuştu. 
     Saddam'ın sürgüne gitmesi ihtimaline ilişkin bir soru üzerine Bir, ''Keşke olsa'' dedi. 
     Kıbrıs konusundaki bir soruyu da yanıtlayan Bir, BM Genel Sekreteri Kofi Annan'ın planının, ''1960 Kıbrıs Cumhuriyeti'ne dönüş'' olduğunu, bunun da kabul edilemeyeceğini söyledi. 
     





</TEXT>
</DOC>
