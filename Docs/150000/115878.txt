<DOC>
<DOCNO> 115878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/spor/aspo.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray turu mucizeye bıraktı 
</HEADLINE>
<TEXT>
NERDESİN ASLANIM 1-2 
Brugge yenilgisinden sonra Cim-Bom, Ali Sami Yen’de Lokomotiv Moskova’ya da üç puan kaptırdı, Şampiyonlar Ligi’nde eline geçen büyük avantajı kaçırdı 
     GALATASARAY, Şampiyonlar Ligi ikinci turu için büyük önem taşıyan maçta Lokomotiv Moskova’ya sahasında yenildi, gruptan çıkma şansını biraz daha ateşe itti. Sarı - Kırmızılı takım 25 bin taraftarının müthiş desteğiyle oyuna hızlı girdi, ilk yarı birçok fırsat ele geçirdi ancak değerlendiremedi. 71’de Loskov’un golü tribünleri şok etti. 73’te Hasan Şaş takımını yine ateşledi. Herkes Cim - Bom’dan galibiyet golünü beklerken 75’te Evseev defansında hatasından yararlanarak umutları bitirdi. 
     
     90 DAKİKA 
     HALİL ÖZER 

     Şampiyonlar Ligi’nde sahanda yaptığın üç maçtan bir puan çıkarabiliyorsan, hedefler mucizelere kalır. 
     Lokomotiv Moskova önünde, Şampiyonlar Ligi’ndeki en iyi futbolunu oynamasına rağmen, Galatasaray yenilgiden kurtulamadı. Belki de bu yenilgi, Avrupa Kupaları’nda bu sezonun acı sonu oldu. Barcelona’yı yenemezse UEFA bile zorda. 
     Fatih Terim, sahaya bıçak sırtında bir takım çıkardı. Dört forvetli büyük bir risk aldı. Arif, Balic, Christian ve Pinto’nun sahaya sürülmesi, Galatasaray oyun planının maç başlamadan önce ne olacağını gösteriyordu. Orta sahada Ergün ve Cihan, tüm yükü omuzlarken, koordinasyonu sağlıyorlardı. Ama Terim’in bu planı tutmadı. Balic ve Arif oyundan çabuk düştü. Arif, fazla gözükmediği maçta 17 dakikada sağdan ortaladı, kimse dokunamadı. 18’de belki de maçın en net pozisyonu geldi. Soldan Balic ortaladı, sağ kanatta Arif, Christian’a nefis bir pas gönderdi, ama Brezilyalı dağlara taşlara gönderdi. Bu dakikadan sonra Galatasaray’ın gelenekselleşen 20. dakika sonrası yorgunluğu ortaya çıktı. Ancak bu takım olarak değil, ferdi yorgunluklardı. Galatasaray ilk kez yardımlaşmayı severek oynamasına rağmen, koşmayanların sayısı oyunu düşürdü. 23’te Pinto diri olsa, gol olurdu. Balic’in ortasına geç kaldı, kaleci önledi. 
     26’da sahanın yıldızı Maminov müthiş şut çıkardı. Top direk dibinden auta çıktı. 43’te Balic kalan son gücüyle ortaladı. Arif, rövaşata yapmak istedi. Top Christian’a geldi, ama yine dağlara taşlara gitti. 
     Rus takımı, 90 dakika boyunca ders verecek şekilde disiplinli oynadı. Taktiğini hiç bozmadı. Galatasaray ise aynı disiplinden uzaktı. Sanki benzini bitiyor, sonra yeniden benzin alıyordu. Bu tempo düşüklüğü ikinci yarıda oyunun kontrolünü Ruslar’a verdi. Hasan Şaş ve Batista değişikliği hareket getirdi. Ve iki futbolcu inanılmaz hırslarıyla mücadele etti. Hasan Şaş sol kanadı iyi kullandığı anlarda etkili oldu. 63’te Şaş serbest atış kullandı. Emre’nin kafası direği sıyırdı. 71’de Ruslar’ın golü göstere göstere geldi. Batista, hırsının kurbanı oldu. Büyük mücadeleyle kazandığı topu Maminov’a teslim etti. Maminov, Loskov’u gördü. Loskov da gerçekten çok şık gol attı. 
     Herşey bitti dendiği anda oyuna giren Felipe kendine has ara pasıyla Hasan Şaş’ı kaçırdı. Şaş aynı Brezilya maçında olduğu gibi güzel vurdu. Bu gol çok umut verdi. Seyirci coştu, futbolcular gaza geldi. Ama Galatasaray hücumda çoğalamanın sıkıntısını çekti. 75’te korner oldu. Loskov kullandı, Elseev güzel vurdu 2 - 1. Bu gol Barcelona’nın golünün kopyasıydı sanki. Ve son dakikalardaki çırpınmayla maç bitti. 
     
Grup karıştı      GALATASARAY’IN da yer aldığı H Grubu, Şampiyonlar Ligi’nin en kritik mücadelelerine sahne olacak. Barcelona, beş maçı kazanarak liderliğini perçinlerken, ikinci sırayı alacak takım son haftada belirlenecek. Grupta ikinci sırada bulunan Brugge ile aynı puandaki Galatasaray ve L.Moskova’nın tur şansları dünkü maçlar sonunda da sürdü. 
     CİM-BOM, ikinci tura çıkabilmek için Barcelona’yı deplasmanda yenmek zorunda kalacak. Sarı - Kırmızılı ekip, üç puanı yakaladığı takdirde, Brugge - L.Moskova sınavının berabere sonuçlanmasını veya L.Moskova’nın galip gelmesini bekleyecek. Rus ekibinin kazanması halinde, Barcelona’yı yenecek Cim - Bom ikili averajla üst tura çıkacak. 
     
Maçın hakemi Stark acemiydi      ALMAN hakem Wolfgang Stark, gençliği nedeniyle birçok hata yaptı. Faul pozisyonlarını yakından izleyemeyen Stark, düdüklerinde çok hata yaptı. Ancak bu yanlışları sonucu pek etkilemedi. Diğer hatası kartlarını yerinde kullanamamasıydı. Aslında UEFA’nın bu kritik maça böyle bir hakem ataması yanlıştı. 
     
Maçın Adamı MAMİNOV      Orta sahada Loskov ile birlikte harika bir ikili oluşturdular. İyi top dolaştırdı. Pas yüzdesi çok yüksekti. Sahanın her yerinde o vardı. Savunmasına da yardım etti. Oyunu yönlendiren futbolcuydu. Lokomotiv Moskova’nın, Ali Sami Yen’den galibiyetle ayrılmasında çok büyük rolü vardı. 
     
İstatistik CİHAN Topla buluşma 23 İsabetli pas 17 Hatalı pas 2 Top kaybı 4 Top kazanma 1 Yaptığı faul 3      
     
Göze Batanlar      HASAN ŞAŞ Bu sezon ilk kez, bu kadar istekliydi. Çok şık bir gol attı. Ama ikinci yarıda hücumda yalnız kaldı. 
     ERGÜN Orta alanın bütün yükü onun üzerindeydi. Çok iyi mücadele etti. Görevi çok fazlaydı, çabuk oyundan düştü. 
     CHRİSTİAN Hava toplarında çok etkisizdi. İkinci yarıda fazla sayıda ortaya müdahale edemedi. Gününde değildi. 
     BALİC İlk yarıda sol kanadı oldukça iyi kullandı. Tehlikeli ortalar yaptı. Ama yine çok çabuk yoruldu ve çıktı. 
     LOSKOV Çok iyi bir oyuncu. Sürekli orta sahamızı zorladı. Hücumda da inanılmaz etkiliydi. Ayağına da hakimdi. 
     PİMENOV Evseev ile Ruslar’ın sürpriz golcüsüydü. İki pozisyon buldu. Galatasaray defansı tarafından durdurulamadı. 
     
Hakeme tepki      KARŞILAŞMA sonrasında orta hakemin üzerine tribünlerden atılan pet şişe isabet etti. Hakemin bu olayı rapor edeceği ve Galatasaray’a ceza gelmesinin söz konusu olduğu öğrenildi. Bu arada oldukça öfkeli olan Hasan Şaş da bitiş düdüğü ile birlikte hakemin üzerine yürümek istedi. Maç içinde de Alman hakem ile sürekli tartışan tecrübeli futbolcuyu araya giren Mondragon yumuşattı. 
     
Brugge’den yakın takip      GRUBUMUZDA ikinci tur iddiasını sürdüren Brugge, dün geceki maça gözlemci yolladı. Belçika ekibinin istatistikçisi Jean Toodent, grubun son maçında karşılaşacakları Lokomotiv Moskova’yı büyüteç altına aldı. Galatasaray ile işlerinin bittiğini dile getiren Toodent, "Bizim için son 90 dakika adeta final niteliğinde kazanıp, ikinci tur biletini almak istiyoruz" diye konuştu. 
     
NOTLAR      Değişim yapılmadı 
     FATİH Terim, Altay maçında 3 puan kazanan kadroyu Lokomotiv karşısında bozmamaya özen gösterdi. Bir tek savunmada Emre Aşık ilk on birde şans bulurken, forvette yer alan Arif ve Balic ilk 45 dakikada görev yaptı. 
     
     Irkçılığa karşı anons 
     UEFA, son günlerde dünya gündeminde en çok konuşulan konuların başında gelen ırkçılığa karşı savaş açtı. Maçlardan önce sürekli tribün uyarıları yaptıran UEFA yetkilileri bu kez, "Irkçlığa son" anonslarıyla gündeme geldi. 
     
     Gözlemcimiz tanıdık çıktı 
     GALATASARAY - Lokomotiv Moskova karşılaşmasında UEFA gözlemcisi olarak Yunan Manos Mavrokoulakis görev yaptı. Hatırlanacağı gibi Mavrokoulakis, Roma maçında çıkan olaylar sırasında verdiği raporla Galatasaray’ı kurtarmıştı. 
     
     Hakemi de yıktılar 
     MAÇIN ilk yarısında ilginç bir olay yaşandı. Rakibinin omuz darbesiyle saha kenarına fırlayan Pinto, düşerken yan hakeme çarptı. Yere düşen hakemin bayrağı kırıldı. Kolundaki uyarıcı sistem de arızalanınca değiştirildi. 
     
     Biletlere rekor fiyat 
     LOKOMOTİV, karşılaşmasına büyük ilgi gösteren Sarı - Kırmızılı taraftarlar maçtan önce bilet krizi yaşadı. Karaborsacıların topladığı açık tribün biletlerinin yaklaşık 150 milyon liraya alıcı bulduğu bildirildi. 
     
Barcelona’yı yeneceğizFatih Terim devamlı avantaj kaybettiklerini söyledi ve "Son maçı kazanıp ikinci tur vizesi alacağız" dedi 
     GALATASARAY Teknik Direktörü Fatih Terim, "Devamlı avantaj kaybediyoruz. Barcelona maçı son şansımız. Ben ve Galatasaray dünyayı yendik. Bu sefer de galip gelmememiz için bir neden yok" dedi. Terim, Lokomotiv karşısında futbolcularının iyi mücadele ettiğini belirtti ve "Orada benim oyuncularım sahaya çıkacak ve ikinci tur vizesi alacak. Buna inanıyorum. Maçtan sonra futbolcularımla konuştum. Bunu yapacaklarını söylediler. Ben de onlara güveniyorum" ifadesini kullandı. 
     TECRÜBELİ teknik adam, "Zamansız dakikalarda goller yedik. Bizim gibi bir takımın böyle gol yememesi lazım. Ben Brugge’ün Lokomotiv’i yeneceğine inanmıyorum. Tek hesap bizim Barcelona’yı yenmemiz. H l bir şansımız var" diye konuştu. Terim, "Hasan Şaş bundan sonra toparlanacaktır. O tam konsantre olduğu zaman bizim en önemli silahımızdır. Felipe’nin ara pasına evet. Ama ondan sonrakilerini seyrettiniz. Felipe koşsa zaten yanımda oturmaz çıkar oynar" yorumunu yaptı. 
     
Ruslar’a fırça      FATİH Terim basın toplantısında "İkinci yarıya niye siyah bantla çıkmadınız " diye soran Rus gazetecilere kızdı ve "Bulanık suda balık avlamaya çalışmayın" dedi. Terim, "Çocuklar terledikleri için bantları çıkardılar. Bu konuda ne kadar hasas olduğumuzu herkes bilir. Sorduğunuz soruya dikkat edin" diye konuştu. 
     
Arbede çıktı      KARŞILAŞMA sonrasında medya mensupları ile Ali Sami Yen’in güvenlik görevlileri arasında gergin anlar yaşandı. Görevlilerin, soyunma odası tüneline gelen basın mensuplarını içeri almak istemediği gibi, kaba kuvvet kullanması büyük tepki çekti. Olaya emniyet güçleri müdahele etti. 
     
Islıklı protesto Maçtan önce Rusya’da Çeçen eyleminde ölenler için saygı duruşunda bulundu. Tribünler hem olayları, hem de başarısız operasyona büyük tepki gösterdi 
     Sessiz kalmadılar 
     ALİ Sami Yen’de maç öncesinde Moskova’daki "rehine kurtarma operasyonu" sırasında yaşamını yitirenler anısına saygı duruşunda bulunuldu. Taraftarlar, dünyayı şaşkına çeviren kurtarma operasyonunu protesto etti. Saygı duruşu sırasında tribünlerden tepki ve ıslık seslerinin yükselmesi dikkat çekti. Bazı taraftarlar saygı duruşu sırasında Türk bayrakları açtı. 
     
     UEFA’dan izin çıktı 
     İKİ takım oyuncuları da UEFA’nın isteğiyle maça kollarına siyah bant takarak çıktı. Öte yandan Çeçen eyleminin İstanbul’daki Ruslar’a karşı yenilenmesinden korkan emniyet güçleri, Lokomotiv futbolcularını sıkı koruma altına aldı. Kafilenin stada girişi ve çıkışında adeta kuş uçurtulmadı. Özellikle otobüsün geçtiği yollarda önceden tedbirler alındı. 
     
Terim’in ahı tuttuFiorentina Başkanı Cecchi Gori’nin, Fatih Terim ile yollarını ayırdıktan sonra iki yakası bir araya gelmedi. Gori şimdi de "sahte iflas" iddiasıyla göz hapsine alındı 
     Dosyası kabarıyor 
     İTALYA’NIN en büyük sinema yapımcılarından biri olan ve şu anda Üçüncü Lig’de mücadele eden Fiorentina’nın başkanlığını yapan Vittorio Cecchi Gori’nin başı beladan kurtulmuyor. Terim’i başarısına rağmen görevden koparan Gori’nin, kulübün borçlarını düşük göstermek için "sahte iflas" ilan ettiği iddia edildi. Bu gelişme üzerine Savcı, Gori için göz hapsi kararı aldı. 
     
     Polis evini bastı 
     İTALYAN polisinin Floransa Savcılığı’nın emriyle Cecchi Gori’nin, Roma’daki villasına sabah 07.00’de baskın düzenlediği öğrenildi. Kapıların açılmaması üzerine polis, itfaiye yardımıyla eve camdan girme kararı aldı. Son anda villa bekçisi kapıyı açtı. Cecchi Gori’nin sevgilisi Valeria Marini ile birlikte içeride olduğu tespit edildi. Gori evinde göz hapsine alındı. 
     



 SPOR 


























</TEXT>
</DOC>
