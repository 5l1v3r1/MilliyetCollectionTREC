<DOC>
<DOCNO> 148735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/spor/yersen.html </URL>
<DATE> 2003/04/10/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Motivasyon eksikliği 
</HEADLINE>
<TEXT>

     İlk yarıda girdiği sayısız gol pozisyonundan sadece birini değerlendirebilen Kırmızı - Siyahlı ekip gol yollarındaki laubaliliğinin faturasını az daha yarı finalde kupaya veda ederek ödeyecekti. Rizespor’un beraberlik golünden sonra Gençlerbirliği kalesinde yarattığı tehlikelerde Serkan, Okan ve Yunus daha dikkatli, güçlü olabilseler inanmışlıklarının karşılığını finale çıkarak alacaklardı. 
     Son dönemlerin en kötü Gençlerbirliği olarak nitelendirebileceğimiz dünkü Başkent ekibinde ciddi bir motivasyon eksikliği ve fiziki yorgunluk gözledik. Bu yetersizlikler futbolcuların saha içi diyaloglarını da olumsuz etkiledi. Ancak tıpki Beşiktaş maçında olduğu gibi zorlanmasına karşın Kırmızı - Siyahlı ekibi kupada finale yine altın bir gol taşıdı. Tecrübe ve fırsatçılığın birleştiği pozisyonda hesabı Ahmet Hassan kesti, Gençlerbirliğini hedeflerinden birine daha çok yaklaştırdı. 
     Türkiye Kupası’nı ve ligde şampiyonluğu hedefleyen Gençlerbirliği’nin bundan sonra işi daha da zor. Haftalar süren yenilmezlik unvanı, kazanmaya şartlanmış kafaları giderek sıkıntıya sokuyor. Bedenler diri ve genç kalmaya çalışıyor. Bu aşamada ise Teknik Direktör Ersun Yanal ve yardımcılarına büyük iş düşüyor. Büyük hedeflere koşmak ve büyük takım olmak bu zorlu günleri kayıpsız geçmekle kanıtlanır. 
     
     


SPOR 






























</TEXT>
</DOC>
