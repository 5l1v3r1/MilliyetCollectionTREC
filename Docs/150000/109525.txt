<DOC>
<DOCNO> 109525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/sonspo01.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim "Beni üzen, yenilgiyi çabuk kabullenmemiz oldu" 
</HEADLINE>
<TEXT>

     Galatasaray Teknik Direktörü Fatih Terim, Barcelona karşısında ilk 20 dakika haricinde kazanmayı hak edecek bir futbol oynamadıklarını söyledi. 
     Terim, maçtan sonra düzenlediği basın toplantısında, oyuna iyi başladıklarını, ancak yedikleri golün futbolcular üzerinde şok yarattığını kaydetti. Terim, şöyle konuştu 
     ''Golden sonra telaş ve panik içine girdik. Bunda, yenilgiyi beklemeyen bir Galatasaray'ın da etkisi var. Arkadaşlarla nedenlerini konuşacağız. İkinci golü yedikten sonra takımda bir kabulleniş oldu. Tepki veremedik. Doğal olarak da yenildik. Barcelona'nın oynamasına izin verdik. Beni, sonucu çabuk kabullenmemiz çok üzdü.'' Bu karşılaşmayı bir turnuva maçı olarak düşündüklerini kaydeden Terim, ''Önemli olan bu grubu geçmek. Bu yenilgi dünyanın sonu değil. Grupta ikinciyiz. Gruptan ikinci tura çıkmaktan bir endişemiz yok. Club Brugge maçı daha çok önem kazandı. Şu anda grupta hiçbir şey çözülmedi'' dedi. 
     Galatasaray'ın 6 yeni futbolcuyla oynadığını da dile getiren Terim, bunun gibi çok devreler atlattıklarını belirterek, ''Yeni oyuncularımız, alışmadığı şeyleri yapmak zorunda kalıyor. Belki hayatında hiç pres yapmamış oyuncumuz var. Ben bugün Felipe, Arif ve Christian'ı birarada oynatarak risk aldım. Sistemin oturması için zamana ihtiyaç var'' şeklinde konuştu. 
     
     VAN GAAL ''DAHA ÇOK GOL ATABİLİRDİK'' 
     Barcelona Teknik Direktörü Louis Van Gaal ise aldıkları 2-0'lık galibiyetten dolayı çok mutlu olduğunu belirterek, ''Baştan sona oyunun hakimi bizdik. Daha fazla gol atabilirdik'' dedi. 
     Lokomotiv Moskova maçının kasetini izleyerek Galatasaray'ı analiz ettiğini anlatan Hollandalı teknik adam, bu analizi çizimlerle oyuncularına anlattığını ve galibiyete ulaştıklarını söyledi. 
     Van Gaal, Galatasaray'ın iki forvetle ve Christian'la oynayacağını Türk basınından öğrendiğini vurgulayarak, ''Terim, iki kez oyun tarzını değiştirdi. Ben de değiştirmek zorunda kaldım. Galatasaray bazı fırsatlar yakaladı. Ancak biz sonuca gitmek zorundaydık. Bunu da başardık. Önemli olan bunu başarmamız'' diye konuştu. 
     





</TEXT>
</DOC>
