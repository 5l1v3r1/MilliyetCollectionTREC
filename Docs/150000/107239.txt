<DOC>
<DOCNO> 107239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sonspo06.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor üzgün... 
</HEADLINE>
<TEXT>

     Gaziantepspor Kulübü Başkanı Celal Doğan, 3-3 sona eren Fenerbahçe karşılaşmasında, en yalın yorum ile Fenerbahçe'nin bir puan kazandığını, kendilerinin iki puan kaybettiğini söyledi. 
     Doğan, yaptığı açıklamada, Gaziantepspor'un fair-play kapsamında küfüre ve hakem eleştirilerine karşı olduğunu, ancak bazı hakemlerin formsuz bir şekilde maç yönetmeye çalışmasına karşı çıktıklarını belirtti. 
     Türkiye'nin yetiştirdiği yıldız hakemlerden biri olan Metin Tokat'ın bu sezona iyi başlangıç yapamadığını, verdiği kararların yanlış bulunduğunu kaydeden Doğan, şöyle devam etti 
     ''Taraflı, kasıtlı düdükler çaldı deme vicdansızlığını gösteremem. Tokat, dün gece gördüğünü çaldı. Ama herkes gördü ki çaldığı düdükler hep yanlıştı. Ortega'nın artistik hareketi ile yaratmak istediği pozisyonu penaltı olarak değerlendirdi. Pozisyona çok yakın olan Tokat, ne yazık ki Ortega'nın kendini yere bırakışına penaltı verdi. 
     Acaba o pozisyonu izleyip vicdanı sızladı mı 2 puanımız bir anda uçup gitti. Metin Tokat o pozisyona nasıl penaltı kararı verdi, bu işi bilen hiç kimse anlayamadı. Tokat adına üzgünüm. Futbolda eğer futbolcun formsuz ise onu dinlendirirsin, form tutmasını sağlarsın. Tokat, formsuz ise MHK onu dinlendirmelidir.'' Doğan, hafta sonu oynayacakları Altay maçından mutlaka galibiyetle ayrılmayı hedeflediklerini sözlerine ekledi. 
     





</TEXT>
</DOC>
