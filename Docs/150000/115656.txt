<DOC>
<DOCNO> 115656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sontur13.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
SP'li Emre AKP'nin oyları iptal edilecek 
</HEADLINE>
<TEXT>

     SP İstanbul Milletvekili Süleyman Arif Emre, oy pusulalarında Tayyip Erdoğan'ın adının yazılı olması nedeniyle seçimden sonra bir itiraz üzerine AKP oylarının iptal edilebileceğini öne sürdü. 
     Emre, Milli Gazete'deki yazısında ortaya attığı iddiasını Hüsamettin Cindoruk'un bu konudaki açıklamalarına dayandırdı. Cindoruk'un "Milletvekili olma şartlarına sahip olmayan bir kimsenin parti genel başkanı da olmasının mümkün olamayacağı" hükmünden hareket ederek "genel başkanlığı tartışmalı" olan Tayyip Erdoğan'ın birleşik oy pusulalarında isminin yazılı olmasının AKP oylarının iptaline neden olacağı yolunda açıklaması bulunduğunu belirten Emre, "Bu iddiayı duyduğum zaman yadırgadım. Merak saikiyle kanunları inceledim. Cindoruk'un iddialarının ciddi iddialar olduğu kanaatine vardım" dedi. 
     Emre, birleşik oy pusulasındaki parti hanesine o partinin genel başkanının isminin yazılmasının yasa gereği zorunluluk olduğunu vurguladı. Pusuladaki AKP hanesi üzerinde Tayyip Erdoğan'ın isminin bu nedenle yasa gereği yazıldığına dikkat çeken Emre, iddiasını şu gerekçelerle ifade etti 
     
     ÖRNEKLERİ VAR 
     "Bu durum karşısında herhangi bir ilgili tarafından YSK'ya yapılacak bir itiraz üzerine AKP'nin alacağı oyların iptal edilmesi, yok sayılması ihtimali mevcuttur. Kaldı ki YSK rey pusulalaranın şekli üzerinde özel bir titizlik ve hassasiyete sahiptir. Mesela bir seçimde bağımsız aday, kendi bastırdığı oy pusulasına milletvekili adayı yazacak yerde milletvekili ibaresi yazdırmıştı. YSK, bu adayın aldığı oyları propaganda kurallarını ihlal mahiyetinde gördüğü için iptal etmişti. YSK'nın bu titizliğine diğer bir misal ise bağımsız bir adayın oy pusulasına yanlışlıkla evet mührünün basılmış olması hususudur. Bu oy pusulaları da geçersiz sayılmıştır. YSK, kanunen genel başkan olabilme şartlarını haiz olmayan bir kimsenin isminin oy pusulasında o partinin hanesine yazılmış olmasını da hem şekil bakımından, hem propaganda şartlarını ihlal bakımından iptal sebebi sayabilir." 
     
     BAŞBAKANLIK DA BÖYLE GİTTİ 
     SP olarak daha önce seçime gitmeden önce yasaları elden geçirerek, anti demokratik hükümlerin ayıklanmasını istediklerinde kimsenin kendilerini dinlemediğini belirten Emre AKP'ye, "Görüşlerimizde haklıyız, propaganda olsun diye konuşmuyoruz. Bakınız daha şimdiden Tayyip Bey'in milletvekilliği ve başbakanlığı elden gitti. Mevzuatın durumu AKP'nin oylarının iptal tehlikesi ile karşı karşıya olduğunu gösteriyor. Bakalım bu ihtiyatsız gidişin sonu ne olacak Onu merakla bekliyoruz" diye seslendi. 
     
     TEMEL SUDA BOĞULDU 
     Emre, yazısının sonunda bir Temel fıkrasını AKP'nin ve Tayyip Erdoğan'ın durumuna uyarladı. Emre'nin Erdoğan'la ilgili fıkrası şöyle 
     "Karadeniz bölgemizde bir dereye sel gelmiş, büyük bir nehir gibi akıyormuş. Evleri karşı tarafta kalan Temel, arkadaşı Dursun'a sormuş. Ula Tursun, bu su derin midur Dursun o sırada suya konan bir ördeği göstererek, Bak, bak, bak şu ördeğin ancak yarısına celeyu deyince Temel suya atlamış. Ama atlayış o atlayış, kaybolup gitmiş." 
     





</TEXT>
</DOC>
