<DOC>
<DOCNO> 122539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sontur29.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ağar "Liderliğe atama ve tayinle gelinmez" 
</HEADLINE>
<TEXT>

     DYP Elazığ Milletvekili Mehmet Ağar, ''Liderliğe atama ve tayinle gelinmez, her şey sandıkta belli olur'' dedi. 
     Ağar, Osmaniye ve Adana'da il teşkilatlarını ziyaret etti. Ağar, Adana'da il binasında yaptığı konuşmada, DYP'nin tamamen yenilenmesi ve yapılacak değişiklikte mutlaka tabanın sesine kulak verilmesi gerektiğini söyledi. Ağar şöyle konuştu 
     ''Hiç kimse keramati kendinde aramasın. Siyaset, milletle birlikte yapılır. Her şeyi ben biliyorum diyenler, sürekli yanılırlar. Vefa elbette önemli, ancak zarar verenleri partide tutmak zararlıdır. Siyasete tayin ve atamayla gelinmez. Her şeyi sandık belirler. Demokrat Partisi ve Adalet Partisi'nin ruhunu taşıyan DYP'nin tabanı çok güçlüdür. Tabana her zaman kulak vermek ve önemsemek gerekir. Ben DYP'nin yüzde 10 barajı aşmasını başarı kabul etmem, hedefimiz tek başına iktidar olmaktır. Bunu milletle birlikte yapacağız.'' 
     
     ''MERKEZ SAĞIN TAPUDAKİ TESCİLLİ SAHİBİ BİZİZ'' 
     Mehmet Ağar, Osmaniye İl Başkanlığı'ndaki konuşmasında da seçimden seçime değil, diğer zamanlarda da Anadolu gezileri gerçekleştirmek gerektiğini belirterek, şunları söyledi 
     ''68 il başkanının İlhan Kesici'ye destek verdiği yolundaki haberleri inandırıcı bulmuyorum. Onların 68 brüt, 15 neti var. Sadettin Bilgiç ile Süleyman Demirel'in aday olduğu kongre, çarpıcı bir örnektir. Bütün tabanın yeniden bize döneceğine inanıyorum. Siyaset ve devlet davası DYP'siz olmaz. Merkez sağın tapudaki tescilli sahibi biziz. DYP'ye muhalefet değil iktidar yakışır.'' 
     





</TEXT>
</DOC>
