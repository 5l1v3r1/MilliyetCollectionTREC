<DOC>
<DOCNO> 114895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sonspo18.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe taraftarına centilmenlik çağrısı... 
</HEADLINE>
<TEXT>

     Fenerbahçe 2. Başkanı ve Türk Müteahhitler Birliği TMB Başkanı Nihat Özdemir ile Asbaşkan Nihat Özbağı, UEFA Kupası 2. turunda Fenerbahçe-Panathinaikos maçında, taraftarın centilmence davranmasını istedi. 
     Özdemir, TMB'de düzenlediği basın toplantısının ardından, 31 Ekim'de yapılacak Fenerbahçe-Panathinaikos maçında ev sahipliği yapacaklarını anımsattı. 
     Türkiye ile Yunanistan'ın 2008 Avrupa Şampiyonası'nı ortak düzenlemek istediğini kaydeden Özdemir, Türkiye ve daha sonra Yunanistan'da yapılacak maçta dostluk anlamında olumlu sonuç elde edilmesinin, ortak Avrupa Şampiyonası hedefinde önemli bir adım olacağını belirtti. 
     ''Fenerbahçe taraftarı için bu maç tarihi bir fırsattır'' diyen Özdemir, maçın Türk-Yunan dostluğuna bir katkı olarak düşünülmesi gerektiğini söyledi. 
     Özdemir, Fenerbahçe taraftarından maç sonucu ne olursa olsun centilmence bir destek beklediklerini ifade ederken, ''Yunanlı seyirciye tacizde bulunulmamalı, sahaya yabancı cisim atılmamalı'' dedi. 
     Nihat Özdemir, maçla ilgili bir bayrak projelerinin bulunduğunu da kaydederken, sahaya girişte Türk, Yunan ve Fenerbahçe bayrakları dağıtabileceklerini söyledi. 
     Özdemir, Fenerbahçe-Panathinaikos maçının Türkiye-Kore maçı gibi olmasını istediklerini de sözlerine ekledi. 

     
</TEXT>
</DOC>
