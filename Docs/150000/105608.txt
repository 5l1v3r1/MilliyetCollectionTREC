<DOC>
<DOCNO> 105608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/siyaset/asiy.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
SIRDAŞIN RESTİ 
</HEADLINE>
<TEXT>

Ecevit’in, hakkında örtülü ödenek incelemesi başlatması üzerine, Özkan restini çekti. Özkan, örtülü’ harcama belgelerinin elinde olduğunu söyledi 
     ANKARA Milliyet 

     DSP’den istifa ederek YTP’nin kuruluş sürecini başlatan Hüsamettin Özkan, Başbakan Bülent Ecevit’in, kendi dönemine ilişkin örtülü ödenek incelemesi başlatması üzerine, eski genel başkanını "örtülü ödenek harcamalarını açıklamaya" çağırdı. 
     Özkan, Başbakanlık Özel Kalem Müdürlüğü’ne faksla bir sayfalık mektup göndererek, örtülü ödenek harcamalarını açıklamak için izin istedi. 
     Özkan mektupta, "Kendi dönemine ilişkin örtülü ödenek incelemesi başlatıldığı" yolundaki haberleri vurgulayıp bu tür haberlerle örtülü ödeneğin kullanımına ilişkin kamuoyunda tereddüt yaratıldığına dikkati çekti. Özkan, şunları kaydetti 
     "1 Mayıs 2002 - 10 Temmuz 2002 tarihleri arasındaki örtülü ödenek kullanımlarını basına açıklamak üzere gerekli iznin acilen verilmesini istiyorum. Gerek gördüğünüz takdirde 42 aylık döneme ya da uygun göreceğiniz herhangi bir döneme ilişkin bilgi ve belgeleri de açıklayacağım." 
     
     "Belgeler bende" 
     Özkan yaptığı açıklamada da, görevde bulunduğu dönemde örtülü ödenekten yapılan harcamalara ilişkin belgeleri, "sorumluluk anlayışı ve devlet yönetimindeki hassasiyeti" nedeniyle halen muhafaza ettiğini bildirdi. Özkan, "Sayın Başbakan’ın bilgisi ve yazılı onayı ile onun adına yapılan ödenek tahsislerinin, hangi döneme ilişkin olursa olsun tümünün bilgi ve belgesi tarafımdadır" dedi. 
     Başbakan’dan izin gelirse elindeki belgeleri açıklayabileceğini ifade eden Özkan, araç ve koruma tahsisinin mevzuata uygun olarak yapıldığını söyledi. 
     Hakkında takip yapılan dönemin Başbakanlık Müsteşarı Ahmet Şağar da, yazılı bir açıklama yaparak, kayıp olduğu iddia edilen Milli Alarm Yönergesi’nin, Kanunlar Kararlar Müdürlüğü’nce incelendikten sonra hazırlanan bir not ile birlikte haziran ayında Başbakan Ecevit’in evine gönderildiğini vurguladı. 
     
     Kayıp kripto yok 
     Şağar, görevden ayrıldığı 10 Temmuz tarihine kadar da dosyanın imzadan dönmediğini belirtti. Şağar, kayıp kripto haberinin ise doğru olmadığını, bunun Teftiş Kurulu Başkanlığı tarafından düzenlenen raporda da belgelendiğine dikkati çekti. 
     
     Her şeyi açıklamaya hazırım 
Tarihten, örtülü’ notları      Siyaset tarihi boyunca örtülü ödenek tartışmaları zaman zaman gündeme damgasını vurdu. Yassıada duruşmalarında örtülü ödeneğin Adnan Menderes için kullanılıp kullanılmadığı tartışılırken, en büyük tartışma ise Selçuk Parsadan olayında yaşandı. 
     
     Parsadan, Çiller’i kandırdı 
     Parsadan, 1995’te dönemin Başbakanı Çiller’i telefonla ilk aradığında "Emekli paşayım, DYP için oy toplarım" dedi, ikinci aradığında ise, "Emekli Org. Necdet Öztorun’um. Atatürk’le ilgili çalışmalarda paraya ihtiyacım var" diyerek kandırıp örtülü ödenekten 5.5 milyar aldı. Ceza alan Parsadan, şimdi serbest. Çiller hakkında ise örtülü ödenek harcamalarına ilişkin yasal sorumluluk bulunmadığından bir işlem yapılmadı. 
     
     Şevket Kazan’a yanıt 
     ANAYOL döneminde de Şevket Kazan’ın örtülü ödenekten 500 milyar lira para alındığı yolundaki sözleri üzerine Çiller, "Örtülü ödenek harcamalarını açıklarsa dünya savaşı çıkacağını" söyleyerek, olayı kapattı. 
     
Örtülü’de gizlilik esas      Örtülü ödeneğin hangi amaçlarla ve nasıl kullanılacağı 1050 Sayılı Muhasebe - i Umumiye Kanunu’nda düzenleniyor. Yasaya göre, başbakanın, gizli istihbarat, devletin yüksek güvenliği ve hükümet gerekleri sayılan amaçlar için kullanabileceği bu ödeneğin, kişisel ve seçim harcamalarında kullanılması yasak. Bu ödeneğin nerede kullanılacağına karar veren başbakan, örtülü ödeneğin kullanılmasıyla ilgili hiçbir yasal sorumluluk taşımıyor. 
     
Belgeler imha edilmeli      Örtülü ödenek belgelerinin kamu görevlisi olmayan birinde bulunmasının yanlış olacağını belirten ceza hukukçusu Prof. Dr. Ülkü Azrak, bu tür belgelerin 6 ay ya da 1 yıllık periyotlarda imha edilmesi gerektiğini kaydetti. Azrak, "Başbakanın bile harcamaları bütünüyle açıklaması mümkün değil. Başbakanın açıklama yapma yetkisini birisine verme hakkı yok. Bu yapılırsa, hem izin isteyen hem izin veren suç işler" dedi. 
     



 SİYASET 













</TEXT>
</DOC>
