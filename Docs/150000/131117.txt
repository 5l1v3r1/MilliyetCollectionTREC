<DOC>
<DOCNO> 131117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/guncel/gun07.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir tugay daha gidiyor 
</HEADLINE>
<TEXT>

Gelecek hafta Kuzey Irak sınırına gidecek Lojistik ve İnsani Destek Tugayı, bölgede oluşturulacak kampların altyapısını kuracak 
     AYHAN AYDEMİR Ankara 

     Başbakanlık’ta birkaç gün önce Müsteşar Fikret Üçcan başkanlığında yapılan ve Genelkurmay Harekat Dairesi, Jandarma Genel Komutanlığı, İçişleri Bakanlığı temsilcileriyle Kızılay Genel Başkanı Ertan Gönen’in de katıldığı toplantıda, Kuzey Irak’ta operasyon sırasında yaşanacak göç hareketine karşı alınacak önlemler belirlendi. 
     Toplantıda Ankara Sincan’da konuşlanan Lojistik ve İnsani Destek Tugayı’nın bölgeye kaydırılması kararlaştırıldı. Gelecek hafta Habur sınır kapısına yakın bir bölgeye kaydırılacak tugay, mültecilere yapılacak insani yardıma destek olacak ve bölgede oluşturulacak kampların altyapısını kuracak. 
     Mülteciler için Irak toprakları içinde, sınır hattında ve Türk topraklarında oluşturulacak toplam 18 kampta güvenliği 2. Ordu sağlayacak. Kampların dış güvenliğini sağlamak için 5 bin askerin görevlendirilmesi benimsenirken, iç güvenlikten jandarma birliklerinin sorumlu olması konusunda karar alındı. 
     
     PARMAK İZİ ALINACAK 
     Ayrıca kampların çevresine olası bir saldırı için uçaksavarlar yerleştirilecek. Türkiye sınırları dışındaki kamplarda silah bulundurulmayacak, mültecilerin ellerindeki silahlar da alınacak. 
     Türkiye toprakları içinde oluşturulacak kamplarda barındırılacak Iraklılar için de özel önlemler alınacak. Sınırdan silahlı mülteci geçişine kesinlikle izin verilmeyecek. Ayrıca Türkiye’ye gelecek mültecilerin her birinin tek tek parmak izleri alınacak, fotoğrafları çekilerek fişlenecek. 
     



 GÜNCEL 




















</TEXT>
</DOC>
