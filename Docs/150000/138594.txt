<DOC>
<DOCNO> 138594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/son/sontur18.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep ve Kahramanmaraş'ta okullar yarın tatil edildi... 
</HEADLINE>
<TEXT>

     Gaziantep ve Kahramanmaraş'ta kış koşulları, eğitimi ve ulaşımı olumsuz etkiliyor. 
     Gaziantep'te sabah başlayan yoğun kar yağışı halen devam ederken, kent merkezindeki okullarda eğitime, yarın ara verilmesi kararlaştırıldı. 
     Zaman zaman tipi şeklindeki kar yağışı nedeniyle ulaşımda da aksamalar yaşanıyor. Pazar günü olmasından dolayı trafikte yoğunluk yaşanmamasına karşın, kent merkezinde 10'un üzerinde hasarlı trafik kazası meydana geldi. 
     Köy Hizmetleri İl Müdürlüğü yetkilileri, dün akşam itibariyle kapalı bulunan 180 köy yolunun ulaşıma açıldığını, ancak bu sabah yeniden başlayan kar yağışının, ulaşımda aksamalara yol açtığını söylediler. Yetkililer, 9 ayrı ekibin karla mücadele çalışması yaptığını belirttiler. 
     Bu arada, güvenlik güçleri de telsiz anonsuyla uyarılarak, ekip otolarına mutlaka zincir takılması, olaylara müdahalede dikkatli davranılması istendi. 
     Kahramanmaraş'ta da merkez ilçe ve köylerde, kar yağışının yarın da devam edeceğinin beklenmesi üzerine okullar bir gün tatil. 
     Yağışın devam ettiği ilde, köy yollarının büyük bölümü de ulaşıma kapandı. 
     





</TEXT>
</DOC>
