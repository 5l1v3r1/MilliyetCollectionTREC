<DOC>
<DOCNO> 112380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/yasam/yas07.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA ile KGB’nin tünel savaşları 
</HEADLINE>
<TEXT>

CIA, bir Rus ajanı kullanarak Kremlin’i dinlemiş ama kendi içindeki bir ajan, durumu Ruslara bildirmiş... 
     CENK BAŞLAMIŞ Moskova 

     Amerikan Merkezi Haber Alma Örgütü’nün CIA "Soğuk Savaş"ın son yıllarında düzenlediği bir operasyonla Kremlin’in telefonlarını dinlemeyi başardığı ortaya çıktı. 
     27 yıl CIA’de çalışan ve tüm zamanların en başarılı 50 ajanı arasında gösterilen Tony Mendez, 13 yıl önce Moskova’da katıldığı bir operasyonu ilk kez Rus Komsomolskaya Pravda gazetesine açıkladı. Mendez operasyonu şöyle anlattı "Önce, özel cihazlar kullanan ajanımız Kremlin yakınlarındaki bir tünele girdi. Aynı anda, operasyonda bize yardım edecek KGB görevlisi eşiyle Kremlin’deki bir baledeydi. KGB’nin bu kişiden kuşkulandığını biliyorduk. Baleye verilen arada Rus ajanımız ve eşi tuvalete girdi. Tuvalette ise, özel makyajla Rus ajan ve eşine benzettiğim iki CIA görevlisi saklanıyordu. Gidip onların yerine oturdular. Gerçek KGB görevlisi ise özel bir asansör yardımıyla binadan çıktı ve tünelde bekleyen ajanımızla buluşup cihazları yerleştirdi." 
     Operasyon başarıyla sonuçlandı ve kablolara dinleme cihazı takıldı. Operasyona yardım eden KGB görevlisi ve eşi ülkeden kaçarak ABD’ye sığındı. Ancak Mendez, KGB’nin CIA’deki köstebeği Aldrich Ames’in bir süre sonra bu durumu Moskova’ya bildirdiğini söyledi. Mendez, KGB’nin ise Moskova’daki ABD Büyükelçiliği’nin altındaki tünellere özel cihazlar yerleştirerek konuşmaları dinlediğini bildirdi. 
     



 YAŞAM 





















</TEXT>
</DOC>
