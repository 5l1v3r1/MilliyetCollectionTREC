<DOC>
<DOCNO> 139210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sonspo09.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Kings, Pistons'ı 81-75 yenerken, Mehmet Okur 9 sayı attı... 
</HEADLINE>
<TEXT>

     ABD Profesyonel Basketbol Ligi NBA'de mücadele eden Türk basketbolcu Hidayet ve Mehmet Okur'un takımları, bu sezon ilk kez karşı karşıya geldi. Hidayet'in oynamadığı maçta Batı Konferansı Pasifik Grubu lideri Sacramento Kings, Doğu Konferansı Merkez Grubu lideri Detroit Pistons'ı 81-75 yenerken, Mehmet Okur 9 sayı attı. 
     Sacramento'daki maçta Detroit Pistons'ın formasını toplam 17 dakika giyen Mehmet Okur, 7 şuttan 4'ünü değerlendirerek, 9 sayı attı, 1'i hücumdan 3 ribaunt aldı ve 1 top çaldı. Okur, 3 sayılık atışlarda 2'de 1, 2 sayılık atışlarda da 5'te 3 isabet sağlarken, 1 kez kullandığı faul atışında topu çemberden geçiremedi. 
     Takımda Richard Hamilton 18 sayı, Ben Wallace ise 19 ribaunt gerçekleştirdi. 
     Pistons karşısında üstüste 8. galibiyetini elde eden Kings'de, 24 şuttan yalnızca 9'unu değerlendirerek kötü bir şut yüzdesiyle oynayan Chris Webber, yine de 19 sayıyla takımın en skorer oyuncusu oldu. Özellikle son 3 şutunda çok kötü bir atış yaparak, sayı kaçıran Webber, maçta ayrıca 13 ribaunt aldı. 
     Gecenin bir diğer maçında Merkez grubu sonuncusu Cleveland Cavaliers, Doğu Konferansı Atlantik Grubu lideri New Jersey Nets'i evinde 93-90 yendi. 
     All-Star maçları nedeniyle lige verilen aradan sonra ilk galibiyetini elde eden Cavaliers'de, Litvanyalı dev pivot Zydrunas Ilgauskas, 29 sayıyla takımını galibiyete sürükledi. Ilgauskas, maçın sonlarına doğru Jason Kidd'den çaldığı 1 top ve bitime 13.7 saniye kala kullandığı 2 serbest atışı sayıya çevirerek galibiyette önemli rol oynadı. 
     Aynı zamanda 5 Şubat'tan bu yana ilk galibiyetini alan ve 6 maç süren yenilgi serisine son veren Cavaliers'de skora Ricky Davis 19 sayı ekledi, Jumaine Jones da 12 ribaunt aldı ve 14 sayı attı. 
     Nets'de, 31 sayıyla sayı liderliğini elde eden Kidd, üstüste son 3 şutunu kaçırarak belki de takımının yenilmesine neden oldu. Moladan sonra 9 şuttan 6'sını değerlendiremeyen Kidd, ayrıca 9 asist yaptı. Takımın ribaunt kralı forvet Kenyon Martin'den yoksun mücadele eden Nets'de ayrıca Richard Jefferson, Aaron Williams ve Lucious Harris 12'şer sayı kaydetti. 
     Sonuçlar şöyle 
Orlando Magic-Dallas Mavericks 98-93 
Cleveland Cavaliers-New Jersey Nets 93-90 
Indiana Pacers-Washington Wizards 78-83 
New York Knicks-Houston Rockets 102-95 
San Antonio Spurs-Miami Heat 84-69 
Sacramento Kings-Detroit Pistons 81-75 
Portland Trail Blazers-Atlanta Hawks 89-86 
Los Angeles Lakers-Los Angeles Clippers 109-98 

     





</TEXT>
</DOC>
