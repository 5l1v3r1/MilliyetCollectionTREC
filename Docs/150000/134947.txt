<DOC>
<DOCNO> 134947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/spor/spo07.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
MOTOR SPORLARI 
</HEADLINE>
<TEXT>
RALLİDE BUZ DANSI 
Dünya Şampiyonası’nda ikinci ayak, - 20 dereceyi yaşayan İsveç’te yapılacak. 7 Şubat’ta start alacak yarışta, zorlu parkura alışık İskandinav pilotların zirveye çıkması bekleniyor 
     Çivili lastikler 
     DÜNYA Ralli Şampiyonası’nda heyecan bu hafta İsveç’e taşınıyor. Tamamen kar ve buzla kaplı parkurda yapılan takvimdeki tek yarış olan rallide 83 araç start alacak. İsveç’in ardından ise sıra üçüncü ayak Antalya’ya gelecek. İsveç’te eksi 20’ye kadar düşen soğuk ve buz zeminde, pilotlar kadar çivili özel lastiklerin performansı da büyük önem taşıyor. Antrenmanlar sonrası perşembe shakedown ve sembolik start var. Büyük çekişme ise 7 Şubat cuma günü start alacak. 
     
     Finliler favori 
     17 özel etabın geçileceği rallide son üç yılda Peugeot’nun üstünlüğü yaşandı. 2000 ve geçen yıl Gronholm, 2001’de Rovanpera zirveye çıktı. Bugüne kadar zorlu zemin ve hava koşullarına alışık İskandinav pilotlar dışında hiçbir pilotun kazanamadığı İsveç’te, çekişmenin yine Finliler arasında olması bekleniyor. En fazla şans tanınan isimler ise Monte Carlo’da kaza yapan Gronholm ile Makinen ve Rovanpera olacak. İskandinav yerel pilotlar da sürpriz peşine düşecek. 
     
Bu hesapta yoktuAntalya’daki kötü hava şartları, Türkiye Rallisi hazırlıklarını da olumsuz etkiledi. Zarar gören parkurda çalışmalar bayram boyunca da sürecek 
     Çeker’den uyarı 
     DÜNYA Ralli Şampiyonası’na ev sahipliği yapacak Antalya’da, starta üç hafta kala hava koşullarının bir türlü düzelmemesi endişeleri artırırken, hazırlıkların bayram tatili boyunca da süreceği öğrenildi. Spor Komitesi Başkanı Metin Çeker, son yağışlar ve özellikle dolu ve fırtınanın parkurda beklenmedik hasarlara yol açtığını belirterek, "Aralıksız çalışmak zorundayız" dedi. 
     
     Yağış sürecek 
     ALT yapı bitmediği için servis alanlarının bu hafta yapılması planlanan asfalt ve parke işleri de ertelendi. Çeker, "Herkesin organizasyonun önemini aynı düzeyde kavraması gerek. Bu işten alnımızın akıyla çıkmak istiyorsak, gece, gündüz, tatil demeden çalışmak zorundayız" diye konuştu. Bu arada, Antalya’da yağışların süreceği, hafta sonunda yeni yağışlar beklendiği öğrenildi. 
     
Kar tehlikesi      TÜRKİYE Rallisi’nin birçok etabının deniz seviyesinden oldukça yüksekte yapılacak olması, kar tehlikesini de beraberinde getiriyor. FIA’nın yarışın kar lastiksiz yapılacağını bildirmesi nedeniyle, karlı kaplı etapların iptali gündeme gelecek. Halen, sadece bir etapta kar var. TOMSFED Başkanı Mümtaz Tahincioğlu, kar riskine karşı tedbir olarak, parkurun 1700 rakımlardan 1400 metrelere indirildiğini söyledi. 
     
Antalya’ya animasyon      DÜNYA Ralli Şampiyonası’nın televizyon yayınları içerisinde yer alan parkurların üç boyutlu animasyonları için iki kişilik ekip, Antalya’da çalışmalarını tamamladı. Yeni Zelandalı Chris Field ve İngiliz Andrew Gray’in çalışmalarıyla Türkiye Rallisi, sanal ortamda üç boyutlu olarak canlandırılacak. Bu animasyonlar daha sonra bilgisayar oyunları için de kullanılacak. 
     
Krallar yine buluştuMotorsporları Dünyası’nda transfer bombaları hız kesmeden devam ediyor. Nejat Avcı Fiat Abarth, Serkan Yazıcı Ford Rally Team ile el sıkıştı 
     Avcı Fiat’ta 
     MOTORSPORLARI, peş peşe patlayan transfer bombalarıyla futbol dünyasını bile gölgede bıraktı. Geçtiğimiz sezonun şampiyonu Ercan Kazaz’ın, Citroen Sport ile anlaşmasıyla takımdan ayrılan Nejat Avcı, son iki yılın markalar şampiyonluğuna ambargo koyan rüya takım Fıat Abarth ile anlaştı. Pistin tecrübeli bir ismi olan Avcı, bir başka şampiyon Volkan Işık ile yıllar sonra aynı takımda buluşmuş oldu. 
     
     Yazıcı’dan imza 
     SPONSOR bulamadıkları gerekçesiyle Team Taksi ile yollarını ayıran Ralli’nin fırtına pilotu Serkan Yazıcı, Ford Rally Turkey Team ile uzun süren görüşmelerden el sıkışarak ayrıldı. Sponsorları arasına Turkcell’i de dahil eden Ford, takımın adını Ford Hazır Kart Rally Team olarak değiştirirken, Serkan Yazıcı "Özgür Çocuk" tiplemesini parkura taşıyacak ve hedeflediği şampiyonluğa "Özgür Çocuk" olarak koşacak. 
     
Williams’tan şov      BMW Williams yeni otomobili FW25’i Barcelona’da törenle tanıttı. Yeni sezonda Ferrari’nin önüne geçme planları yapan BMW Williams, tecrübeli pilotları Juan Pablo Montoya ve Ralf Schumacher eşliğinde yaptığı gövde gösterisinde gözdağı verdi. İki usta pilot yeni araçlarından övgüyle söz ederken, Ferrari ile farkı kapatacaklarını ve rakiplerinin artık rahat olamayacağını söylediler. 
     
Eğitim günleri      TEAM Active’in düzenlediği Ralli Eğitim Seminerleri 600 rekor kursiyer ile Team Active garajında hazırlanan dershanede başladı. Seminer sonunda seçilecek 30 pilot ve 30 copilot İstanbul Mahalli Ralli Şampiyonası’nda yarışmaya hak kazanacak. iskender Atakan, Emre Yerlici, Ercan Kazaz, Serkan Yazıcı, Erkan Bodur ve Cem Bakançocukları gibi önde gelen pilot ve copilotları konuşmacı olarak katılacağı seminerin sponsorluklarını Fıat, CNN Türk ve Power FM yapıyor. 
     
Ulusal sponsorluk      MÜMTAZ TAHİNCİOĞLU TOMSFED Başkanı 

     Dünya Ralli Şampiyonası’na katılan takımlar değişik ülkelerde, farklı doğa koşulları ve kültürleri arasında çok zor bir mücadele yapmaktadır. 
     Bu hafta İsveç’te yapılacak olan yarışın en büyük özelliği ise kar rallisi olması. 1950’den beri yapılan kış koşullarında gerçekleştirilen bu ralli için organizatör, bölgede havanın ısınması nedeniyle endişelenirken, Türkiye olarak bizler ise ilk kez kış rallisi düzenlemenin zorluklarını yaşıyoruz. 
     Şampiyonanın değerini ise bu farklı koşullardaki muhteşem mücadele oluşturuyor demek yanlış olmaz. Takımların çabası ve organizatörlerin mücadelesinde en büyük destek hiç kuşkusuz sponsorlardan gelmektedir. Tüm şampiyonanın isim haklarına haiz sponsorlarına bakıldığında ise bu olayın daha fazla ulusal bir olay olarak algılandığını görmek mümkün. Tanıtım gücünün çok önemli olduğu bu tür organizasyonlarda, yarışmanın yapıldığı ülkenin adı ile anılması evrensel bir prestij kazanmanın yanısıra, otomatik bir milli sorumluluk duygusunun yansıması olarak değerlendirilmektedir. 
     İsveç Rallisi’ni çok uzun yıllardır destekleyen ve son iki yıldır ismini veren Uddeholm firmasına bakıldığında 300 yılı aşkın bir süredir faaliyet gösteren bu kuruluş, yerel bir demir - çelik firması olarak karşımıza çıkmaktadır. Benzer şekilde Finlandiya Rallisi’ne bakıldığında ulusal akaryakıt firması Neste firması tarafından desteklenmektedir. 
     Bütün bu ulusal firmaların yakalamış olduğu gerçeği Türkiye Rallisi için önümüzdeki senelerde birilerinin en iyi şekilde kullanacağını umuyorum. 
     Bu sene Türkiye Rallisi olarak anılacak organizasyonda bizleri destekleyecek Castrol, Efes Pilsen, Pirelli ve Bosch firmalarına ise katkılarından dolayı bir kez daha teşekkür ediyorum. 
     
AUTOMOBILES CITROEN      SERHAN ACAR 

     İşte 2003’ün sürpriz takımı. Citroen, 2000 yılında bir Xsara WRC ile yarışan bir fabrika takımı kurma projesini açıklamıştı. Fransız firması 2001 dünya şampiyonasında 4 ve 2002 dünya şampiyonasında 7 yarışa resmi olarak katıldı ancak markalar şampiyonasında puan alamadı. Citroen, 2003’ten itibaren tam sezon yarışmaya başlıyor. 2002’nin ilk rallisini gerçekte kazanan Loeb, aldığı zaman cezası nedeniyle ikinciliğe razı olmuştu. Ancak genç Fransız pilot, intikamını Almanya’da aldı ve baştan sona önde götürdüğü ralliyi kazanarak, kariyerinin ilk dünya şampiyonası galibiyetini elde etti. Sezonun geneline bakıldığında, Citroen’in özellikle asfalt rallilerde Peugeot ile başa baş bir mücadeleye girişitiği gözlendi. 2003 için takımın pilot kadrosunda, oldukça büyük değişiklikler yapıldı. Radstrom ve Bugalski’nin takımla yolları ayrılırken, Ford’dan Colin McRae’i alan Citroen sezonun transfer bombasını patlatmış oldu. Citroen’de ikinci pilot olarak yine Sebastien Loeb yarışırken, iki kez dünya şampiyonu Carlos Sainz’de, McRae’in izlediği yolu takip ederek Citroen’e geçti. Peugeot’nun kardeş takımı olan Citroen, Xsara WRC’nin 2003 versiyonunu Nisan ayından itibaren kullanmayı hedefliyor. Takım, bu senede Michelin ile yarışmaya devam edecek. 
     Son derece geniş bir bütçeye ve çok tecrübeli pilotlara sahip olan Citroen’in 2003’te şampiyonluk yarışı içinde yer alması gerekiyor. Bunun için gereken her elementin varlığını da 2003 Monte Carlo’da ilk üçe ambargo koyarak gösterdiler. 
     



 SPOR 

























</TEXT>
</DOC>
