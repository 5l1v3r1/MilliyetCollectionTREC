<DOC>
<DOCNO> 132385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sondun20.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Meksika'daki depremde ölü sayısı 23'e yükseldi... 
</HEADLINE>
<TEXT>

     Meksika'da meydana gelen 7.6 büyüklüğündeki depremde ölenlerin sayısı 23'e yükseldi. 
     Depremin merkez üssü olan Colima eyaletinden Kızılhaç gönüllüsü Marta Requena, eyaletin aynı adı taşıyan başkentinde çok sayıda evin yıkıldığını ve hasar gördüğünü belirterek, insanların kendilerinden ilaç istediğini, ancak yeterli ilaçları olmadığını söyledi. 
     Yetkililer, Büyük Okyanus kıyısındaki eyalette depremden sonra insanların panik ve göz yaşları içinde sokaklara fırladığını, yardım görevlilerinin 125 bin nüfuslu Colima şehrinde yaralanan 100 kadar kişiyi tedavi etmeye çalıştığını, itfaiye görevlilerinin şehir merkezinde çıkan küçük çaplı yangınları söndürdüğünü belirttiler. 
     Evlerine girmekten korkan şehir sakinlerinin geceyi açık havada uyuyarak geçirdikleri ya da sandalyelerde oturmayı tercih ettikleri bildiriliyor. 
     Halkı tarımla geçinen Colima eyaletinde, en son 1998 yılında faaliyete geçen Ateş Volkanı bulunuyor. 
     Bu arada Fransa'daki Strasbourg Gözlemevi ve Amerikan Jeolojik Gözlem Merkezi, Meksika'da meydana gelen depremin büyüklüğünün Richter ölçeğine göre 7.8 olduğunu bildirdi. 
     





</TEXT>
</DOC>
