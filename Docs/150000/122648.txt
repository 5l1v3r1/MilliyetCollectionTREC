<DOC>
<DOCNO> 122648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sondun14.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye sınırları içinde Amerikan askerlerine izin vermedi" 
</HEADLINE>
<TEXT>

     Amerikan New York Times gazetesi, ''Türkiye'nin, sınırları içinde Amerikan askerlerinin konuşlanmasına izin vermediğini'' birinci sayfadan manşet olarak duyurdu. 
     Gazetenin haberinde, ''Türkiye, ABD'nin, Irak lideri Saddam Hüseyin'i işbaşından uzaklaştırmak için topraklarında çok sayıda asker konuşlandırmasına izin vermeyeceğini, buna karşılık üsler ve hava sahasının kullanılmasına olanak tanıyacağını bildirdi'' denildi. 
     Haberde, ''yeni Türk hükümetinin, Irak'ın silah programlarıyla ilgili kaygıların giderilmesi için BM silah denetçileri aracılığıyla çaba harcanmadan ve Güvenlik Konseyi, askeri güç kullanılmasına izin veren yeni bir karar tasarısı kabul etmeden, işbirliğinin söz konusu olmadığını Amerikan tarafına ilettiği'' de kaydedildi. 
     
     ''BUSH'UN SAVAŞ PLANLARI ZORA GİRER'' 
     ''Türk tarafının pozisyonunun, ABD Başkanı George Bush yönetiminin savaş planlarını zorlaştıracağına'' da dikkat çekilen haberde, Dışişleri Bakanı Yaşar Yakış'ın, ''çok sayıda Amerikan askerinin Türk topraklarında konuşlandırılmasını Türk kamuoyuna anlatmakta zorluk çekeceklerini'' vurguladığı kaydedildi. 
     Gazete, ABD Savunma Bakan Yardımcısı Paul Wolfowitz'in, buna karşılık, ''kuzeyden açılacak ikinci cephenin, savaşın kısa sürede sonuçlanmasına katkıda bulunacağı görüşünü savunduğunu'' yazdı. 
     Habere göre, Amerikan elçiliği aracılığıyla Türk hükümetine iletilen istekler listesinde Amerikan savaş ve destek uçakları için Türkiye'deki üslerin kullanılmasının yanı sıra 10 üs ve limandan yararlanılması da bulunuyor. 
     
     ''İKİNCİ KARAR ŞART'' 
     Haberde Türk tarafının, Irak'a karşı kuvvet kullanılabilmesi için Güvenlik Konseyi'nden ikinci bir karar çıkartılmasının şart olduğuna ve silah denetlemeleri konusunda sabırlı davranılması gerektiğine dikkat çektiği de vurgulandı. 
     Gazetenin haberinde, Amerikan hükümetinin, stratejik işbirliğine karşılık Ankara'ya AB üyeliği için destek ve para önerdiği, Türk hükümetinin ise ABD ile işbirliğiyle savaşa karşı olan Türk kamuoyu arasında denge sağlamaya çalıştığı da belirtildi. 
     
     ''WOLFOWİTZ BURUK''- 
     ABD Savunma Bakan Yardımcısı Paul Wolfowitz'in, ''yaptığı temaslardan memnun kaldığını'' söylemesine rağmen, Washington'un talepleri ve Türkiye'nin cevabı konusunda açıklama yapmak istemediğinin altını çizen gazete, kimliğini açıklamadığı bir Türk yetkiliye atfen, ''ABD'nin Türkiye'de onbinlerce askerin konuşlandırılmasını talep ettiğini'' yazdı. Söylentilere göre, buna izin verilseydi, bu birlikler arasında seçme kuvvetlerden oluşan 101. Hava İndirme Tugayı'nın da yer alacağı haberde yer aldı. Bu tugayın, helikopterlerle Kuzey Irak'a taşınacağı ve Kerkük bölgesindeki petrol yataklarının güvence altına alınmasında kullanılacağı, ayrıca Kürtlerin kendilerine ait olmayan toprakları ele geçirmelerine engel olacağı bildiriliyor. 
     
     ''TÜRKLER FİKİR DEĞİŞTİRECEK Mİ '' 
     New York Times'ın haberinde, ''topraklarında çok sayıda Amerikan askeri konuşlandırılmasına karşı çıkan Türkiye'nin, özel operasyonlarda kullanılacak seçme birliklerin konuşlandırılmasına karşı çıkmayacağı'' da öne sürüldü. 
     Öte yandan gazeteye açıklamada bulunan üst düzey bir Amerikalı yetkili, ''Washington yönetiminin, Türklerin fikir değiştireceklerini ümit ettiğini'' söyledi. Yetkili, ''Bunun, Türklerin nihai pozisyonu olduğu konusunda ikna olmadık'' diye konuştu. 
     
     ''GÜVENLİK KONSEYİ'NDE YENİ BİR OYLAMA ZOR'' 
     ''Irak silah denetçilerine güçlük çıkardığı takdirde, Güvenlik Konseyi'nin toplanabileceğini'' kaydeden aynı yetkili, ''bu toplantının yeni bir tasarı için oylama amacıyla değil, sadece danışma amacıyla olabileceğini'' de öne sürdü. Yetkiliye göre, hem Güvenlik Konseyi'nden yeni bir karar çıkartmaya kalkışmak askeri harekatı geciktirecek, hem de Rusya ve Fransa'nın itirazları yüzünden kararın çıkması garanti değil. 
     Buna karşılık Dışişleri Bakanı Yakış'ın ortaya koyduğu Türkiye'nin pozisyonu, TBMM üyesi Ömer Çelik tarafından da tekrarlandı. ''Irak'a karşı saldırı için Güvenlik Konseyi'nden mutlaka yeni bir karar çıkartılması gerektiğine inanıyoruz'' diyen Çelik, ''ABD'nin tek başına hareket etmesi, dünyada sorun yaratacaktır'' diye ilave etti. 
     





</TEXT>
</DOC>
