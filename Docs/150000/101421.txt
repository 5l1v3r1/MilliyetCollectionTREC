<DOC>
<DOCNO> 101421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sondun18.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da "tünel fobisi" trafiği tıkadı. 
</HEADLINE>
<TEXT>

     Karavan çeken otomobiliyle Belçika'nın Liege kentinden geçen Hollandalı turist, kent içindeki bir tünelin girişinde taşıtını durdurarak trafiği tıkadı. Cep telefonundan polisin acil yardım servisini arayan sürücü, ''tünel fobisi'' nedeniyle yola devam edemediğini bildirdi. 
     Başlangıçta bir şakanın söz konusu olduğunu düşünen polisler, olay yerine gittiklerinde, tünel girişinde korkudan titreyerek kriz geçiren bir sürücüyle karşılaştılar. Bir polis taşıtı tünelden geçirirken, diğerleri sürücüyü tünelin üstünden çıkışa götürdü. 
     Hollandalı turist, sakinleştikten sonra özür dileyerek, ''tünel fobisi'' nedeniyle Avusturya, İsviçre ve İtalya gibi ülkelere hiç gitmediğini, bu sorunu ilk defa yaşamadığını anlattı. 
     Olayı değerlendiren Louvain Üniversitesi uzmanları, yeryüzünde kadınların yüzde 5'i ve erkeklerin yüzde 1,8'inin çeşitli fobileri bulunduğunu belirttiler. Prof. Jacques Van Rillaer, ''şiddetli korku'' olarak nitelendirilen fobilerin insan beyninin bir bölümüne yerleştiğini, yapılan laboratuvar deneylerinde, bir farede beynin bu bölümünün ''silinmesi'' halinde, söz konusu farenin kedi gördüğünde kaçma gereği hissetmediğini anlattı. 
     Fobilerin, geçmişte yaşanan çeşitli olaylardan kaynaklandığını belirten uzmanlar, bu yüzden evlerinden çıkamayan, alkolik veya uyuşturucu bağımlısı olan, işlerini kaybeden hastalar bulunduğunu bildirdiler. 
     Brüksel'deki 2 kilometrelik Kokelberg tüneline giriş yapan ve ''tünel fobisi'' nedeniyle durarak tünelden geri manevrayla çıkmayı deneyen, bu şekilde büyük kaza riski oluşturan sürücüler bulunduğu belirtildi. 
     Uzmanlar, bu tür fobilerin tedavisinin mümkün olduğunu, hastaların, aşamalı olarak korktukları unsura muhatap edildiklerini, ancak iyi bir sonuç alınması için hastanın iyileşme iradesinin yüksek olması gerektiğini anlattılar. 
     





</TEXT>
</DOC>
