<DOC>
<DOCNO> 135310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sontur09.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''Gelişmeler karşısında yarın TBMM'den yetki alacağız'' 
</HEADLINE>
<TEXT>

     Başbakan Abdullah Gül, son gelişmeler karşısında yarın TBMM'den yetki alacaklarını söyledi. 
     Gül, TBMM Başkanı Bülent Arınç'ı ziyaret etti. Arınç'ın makamında basına kapalı olarak 40 dakika süren görüşmeye, AK Parti Grup Başkanvekilleri Salih Kapusuz, Eyüp Fatsa ve Faruk Çelik ile Gül'ün dış politika danışmanı Gürcan Türkoğlu da katıldı. 
     Başbakan Gül, TBMM'den ayrılırken gazetecilere yaptığı açıklamada, ''Yarın TBMM'ye gelip, TBMM'den bir yetki alacağız. Hem bununla ilgili hem de son gelişmelerle ilgili olarak Sayın Meclis Başkanı'na detaylı bilgi verdim. Kendisinin de görüşlerini aldım'' dedi. 
     Gül, yetkinin içeriği konusundaki soruları yanıtsız bırakırken, ''Sadece üs modernizasyonunu mu içeriyor '' sorusuna ''Bunu yarın göreceksiniz'' karşılığını verdi. 
     
</TEXT>
</DOC>
