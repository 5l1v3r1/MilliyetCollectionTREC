<DOC>
<DOCNO> 133838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sondun10.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa ve Avustralya, Bush'un konuşmasından memnun 
</HEADLINE>
<TEXT>

     Fransa Dışişleri Bakanı Dominique de Villepin, ABD Başkanı Bush'un ''Birliğin Durumu'' konuşmasında Irak'ın silahlarıyla ilgili yeni bilgiler sunacaklarını söylemesini memnunlukla karşıladıklarını bildirdi. 
     Villepin, RTL radyosuna yaptığı açıklamada, ''Amerika'nın bu kararını memnunlukla karşılıyorum. Ellerinde özel bilgi bulunan herkesi bu bilgileri silah denetçilerine vermeye çağırıyoruz. Böylece denetçiler işlerini en iyi koşullarda yapabilirler'' dedi. 
     Bush, konuşmasında Washington'un, Irak'ın barışa tehdit oluşturduğu konusunda dünyayı ikna etmek için, bu ülkenin kitle imha silahlarıyla ilgili yeni istihbarat bilgileri sunacağını açıklamıştı. 
     Avustralya Başbakanı John Howard da, gelecek hafta BM Güvenlik Konseyi'ne yeni istihbarat verileceği açıklamasından memnuniyet duyduklarını bildirdi. 
     Howard, Bush'un konuşmasının ardından yaptığı açıklamada, Irak'ın, silahsızlanmasıyla ilgili karara uymadığını belirterek, kimyasal, biyolojik ve nükleer silahların yayılması olasılığından ve bunların teröristlerin eline geçmesinden kaygı duyduğunu söyledi. 
     Gece yarısı İngiltere Başbakanı Tony Blair ile görüştüğünü belirten Howard, denetçilere biraz daha zaman verilmesinin uygun olabileceğini düşündüklerini, ancak bu sürenin çok uzun olmaması gerektiğini söyledi. 
     





</TEXT>
</DOC>
