<DOC>
<DOCNO> 146589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/soneko31.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İnan Kıraç, TÜSİAD'dan istifasıyla ilgili açıklama yaptı... 
</HEADLINE>
<TEXT>

     Kıraç Şirketler Grubu Yönetim Kurulu Başkanı ve Türk Sanayicileri ve İşadamları Derneği TÜSİAD kurucu üyelerinden İnan Kıraç, ''Bir süredir, iç ve dış politika özellikle Kıbrıs konusunda TÜSİAD'ın açıklamalarını ülkemiz menfaatine ve bütünlüğüne uygun bulmadığım için istifa etmiş olmamın, TÜSİAD içinde ve ülkemiz içinde polemiğe neden olmasını değil, ülke çapında daha dikkatli ve sağduyu içinde hareket etmemiz gerekliliği adına bir uyarı olarak kabul edilmesini dilerim'' dedi. 
     Kıraç yaptığı yazılı açıklamada, Türkiye'nin içinde bulunduğu hassas ortamda polemiğe neden olmamak için açıklama yapma gereği duyduğunu belirtti. 
     İstifasının ardından çıkarılacak sonucun Türkiye'nin lehine olması gerektiğini ve Türkiye'nin kısıtlı kaynaklarını sonuç getirmeyecek tartışmalarla sarfedilmemesi gerektiğini vurgulayan İnan Kıraç, şöyle devam etti 
     ''Kişisel görüşüm, bu gerçeğin ülkemizin tüm kesimleri tarafından benimsenmesi zorunluluğudur. Değişen yeni dünya ve buna bağlı olarak Türkiye gerçeklerinde, ülke menfaatlerimizi her zamankinden daha hassas ve titiz düşünmemiz gerekir. Yeni gerçeklerin içinde sivil toplum örgütlerinin yeri her zamankinden daha önemli ve vazgeçilmezdir. Türk sanayi ve iş dünyasının güçlü örgütü olarak TÜSİAD'a bu bağlamda büyük sorumluluk düşmektedir. Türkiye'nin sahip olduğu değerlerin, bir bütün içinde, tüm kesimlerle birlikte ele alınması gerektiği bu dönemde, TÜSİAD'ın kamuoyuna olan yön gösterici açıklamalarının ülkemizin ortak menfaatine yüzde yüz uygun olması gerekmektedir. 
     Bir süredir, iç ve dış politika özellikle Kıbrıs konusunda TÜSİAD'ın açıklamalarını ülkemiz menfaatine ve bütünlüğüne uygun bulmadığım için istifa etmiş olmamın, TÜSİAD içinde ve ülkemiz içinde polemiğe neden olmasını değil, ülke çapında daha dikkatli ve sağduyu içinde hareket etmemiz gerekliliği adına bir uyarı olarak kabul edilmesini, sivil toplum örgütlerinde görev alan ve alacak genç arkadaşların bayrağı devralırken ülkemiz değer ve menfaatlerini bir bütün olarak ele almalarını dilerim.'' İnan Kıraç, savaş ve ekonomik krizlerin tehdidi altındaki Türkiye'nin, alacağı karar ve atacağı adımlarda, hükümeti, muhalefeti, özel sektörü, sivil toplum örgütü, medyası ve tüm vatandaşlarıyla birlikte diyalog içinde, akılcı, sağduyulu, yapıcı ve bilinçli davranmak zorunda olduğunu belirterek, ''Yalnız Türkiye'nin değil, dünyanın da ihtiyacı olan bu yeni davranış biçimi için Türkiye'nin henüz geç kalmadığı görüşündeyim'' dedi. 
     
     SÖYLEMLER ÜLKE MENFAATİNE DEĞİL 
     Kıraç, TÜSİAD Yönetim Kurulu Başkanı Tuncay Özilhan'ın 26 Mart'ta ''Bağımsız Düzenleyici Kurumlar ve Türkiye Uygulaması'' başlıklı raporun açıklandığı toplantının açılışında Kıbrıs konusunda da görüşlerini açıkladığı konuşmasından 2 gün sonra, TÜSİAD Yönetim Kurulu Başkanlığı'na gönderdiği dilekçeyle istifa etmişti. 
     Kıraç, istifa yazısında, TÜSİAD'ın kuruluşundan itibaren üyesi olduğunu ve bugüne kadar değişik kademelerinde görev yaptığını anımsatarak, ''Ancak, son zamanlarda, TÜSİAD'ın siyasi konularda takındığı tavırların ve yaptığı söylemlerin özellikle Kıbrıs konusunda memleketin menfaatine olmadığı görüşündeyim ve bu nedenle kurumdan istifa ediyorum'' demişti. 
     





</TEXT>
</DOC>
