<DOC>
<DOCNO> 136727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sondun23.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Irak konusundaki temel tutumumuz değişmedi... 
</HEADLINE>
<TEXT>

     Alman hükümet sözcüsü Bela Anda, federal hükümetin, Irak'a yönelik olası harekat durumunda Almanya'nın buna katılmayacağı şeklindeki temel tutumunda bir değişiklik olmadığını söyledi. 
     Anda, yaptığı açıklamada, ''BM silah denetçilerinin başkanları Hans Blix ve Muhammed El Baradei raporlarını açıkladıktan sonra, bu raporla ilgili olarak görüş bildiririz, ancak olası bir harekata katılmayacağımız şeklindeki temel tutumumuzda bir değişiklik olmadı'' dedi. 
     Buna karşın, Amerikan yönetiminin Almanya'daki askeri birliklerine ilişkin taleplerinin karşılandığını hatırlatan Anda, ''Amerikan birliklerine ülke içinde hareket özgürlüğü verdik. Buradan nakliyat uçaklarıyla Körfez bölgesine asker taşımaları için hava sahamızı açtık ve Amerika'nın talebi üzerine Amerikan üslerinin korunmasını üstlendik'' diye konuştu. 
     Anda, ''Yarınki barış gösterisinde ABD aleyhtarı pankartlar taşınacak. Buna rağmen bir bakanınız gösterilere katılma kararı aldı. Bu konuda neler söyleyeceksiniz '' şeklindeki bir soruya karşılık da, ''Herkes kendi kararını almaktan özgürdür. Üstelik bu tür pankartların taşınacağını şimdiden bilmiyoruz'' dedi. 
     
     HÜKÜMET YOĞUN BASKI ALTINDA 
     Sosyal Demokrat Parti SPD ve Birlik 90 Yeşiller Partisi koalisyonundan oluşan federal hükümet, Irak politikasından dolayı hem muhalefet, hem de kendi partilileri tarafından yoğun şekilde eleştiriliyor. 
     Federal Meclis Dışişleri Komisyonu Başkan Yardımcısı Hans-Ulrich Klose SPD , Başbakan Gerhard Schröder'in Irak konusundaki tutumunu daha önce Avrupalı müttefiklerine bile danışmadığı için Almanya'yı tümüyle yalnızlığa ittiğini savundu. 
     Klose, Frankfurter Allgemeine Zeitung gazetesi için yazdığı bir makalede, ''Başbakan Schröder, barış için mücadele ettiğini söylerken kulağa hoş geliyor, ancak bu sözler daha çok halk arasındaki savaş karşıtı havadan faydalanmaya yönelik'' şeklinde görüş belirtti. 
     NATO Askeri Komisyonu'nun eski Başkanı Alman General Klaus Naumann da, NATO'nun dağılmasının, ancak federal hükümetin Irak politikasında yapacağı ''hızlı ve radikal'' bir değişiklikle önlenebileceğini savundu. 
     Naumann, Hamburger Abendblatt adlı yerel gazeteye yazdığı makalede, ''Almanya, Fransa ve Belçika'nın, müttefik Türkiye'nin olası Irak saldırılarına karşı korunmasını veto etmesi, NATO'nun sonunu hazırlayabilecek bir kriz doğurdu'' dedi. 
     Federal hükümetin sorumsuzca tutumunun Almanya'nın güvenliğini de tehlikeye soktuğunu savunan Naumann, ''Avrupa'nın tehlikelerden uzat tutulması gerektiği bir dönemde ittifakı zayıflatmak ve böylece kendi güvenliği için gerekli olan tek global savunma gücünden vazgeçmek, sadece akılsızca değil, aynı zamanda Almanya'nın güvenliğinin de düşüncesizce tehlikeye atılması demektir'' şeklinde görüş belirtti. 
     Hıristiyan Sosyal Birlik Partisi CSU Genel Başkanı ve Bavyera Eyaleti Başbakanı Edmund Stoiber de, federal hükümetin Irak politikasıyla kendisini yalnızlığa sürüklediğini tekrarlayarak, ''Düşünün kü, şimdi artık Rusya ve Çin'in yanındayız. Her iki ülke de NATO üyesi değil'' diye konuştu. 
     





</TEXT>
</DOC>
