<DOC>
<DOCNO> 107779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/dunya/adun.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Meydan savaşı 
</HEADLINE>
<TEXT>

Ayrılıkçı terör örgütü ETA’nın siyasi kolu Batasuna’nın kapatılmasını protesto eden onbinlerce Basklı gösterici, Bilbao’yu birbirine kattı 
     DIŞ HABERLER SERVİSİ 

     İspanya’nın kuzeyindeki Bask bölgesinin bağımsızlığı için mücadele eden terör örgütü ETA’ya destek verdiği gerekçesiyle kapatılan Batasuna Partisi’nin onbinlerce taraftarı, önceki gün Bask’ın en büyük kenti Bilbao’nun sokaklarında dev bir protesto gösterisi yaptı. 50 bini aşkın Basklı’nın şişelerle, taşlarla ve çöp tenekeleriyle güvenlik güçlerine saldırdığı gösteride çıkan olaylarda onlarca kişi yaralandı, çok sayıda kişi de gözaltına alındı. 
     Bazı Basklıların, ETA’nın siyasi kolu Batasuna’nın kapatılmasını çırılçıplak soyunarak protesto ettiği gösteriye, miğferleri, kalkanlarıyla Ortaçağ şövalyelerini andıran tam donanımlı güvenlik güçleri müdahale etti. Çıplak Basklıları, önce yere yatıran ardından da kelepçeleyen polisler, kullandıkları gözyaşartıcı bombalara ve basınçlı suya rağmen "Bask ülkesi çok yaşa", "Bağımsızlık" şeklinde slogan atan dev kalabalığı güçlükle dağıttı. 
     İspanyol Yargıç Baltasar Garzon, ETA ile bağları olduğuna ilişkin çok sayıda kanıt bulunan Batasuna’nın üç yıl süreyle kapatılmasına karar vermişti. 
     



 DÜNYA 











</TEXT>
</DOC>
