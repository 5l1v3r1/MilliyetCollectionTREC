<DOC>
<DOCNO> 107253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sonspo20.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, çalışmalarını Gaziantep'te sürdürüyor... 
</HEADLINE>
<TEXT>

     Birinci Süper Futbol Ligi'nde dün akşam Gaziantepspor ile erteleme maçı oynayan ve son dakikada kaptan Ogün'ün attığı golle sahadan bir puanla ayrılan Fenerbahçe, Malatyaspor maçının hazırlıklarını Gaziantep'te sürdürüyor. 
     Bu sabah takımın kaldığı otelde kahvaltıdan sonra futbolcularla kısa süreli bir toplantı yapan teknik direktör Werner Lorant, kentin 15 kilometre dışındaki GASKİ Stadı'nda futbolculara 1,5 saat süren hafif antrenman yaptırdı. 
     Lorant, çalışma sırasında takımı ikiye ayırdı. Dünkü maçta oynayan Rüştü, Fatih, Ogün, Mustafa, Serhat, Steviç, Revivo, Washington, Ali Güneş ve Cem'e kaleci antrenörü Nurettin, düz koşu ve yarı sahada topla çalışma yaptırdı. 
     Kadroda yer almayan veya oyuna sonradan giren oyuncular ise antrenör Oğuz Çetin gözetiminde önce kültür fizik, daha sonra yarı sahada çift kale maç yaptılar. 
     
     LORANT'TAN TERAPİ 
     GASKİ Stadı'ndaki çalışmalara katılan Lorant, Serhat, Mustafa, Revivo ve Steviç'i yanına çağırarak bir süre konuştu. Lorant'ın futbolcularla bir süre konuştuktan sonra el kol hareketleriyle bir şeyler anlatmaya çalıştığı görüldü. 
     Fenerbahçe'nin zorlu Gaziantepspor maçından sonra cumartesi günü oynanacak Malatyaspor maçında, kırmızı kart cezalısı Fatih'in yerine Yusuf, Abdullah ya da Ortega'ya şans vermesi bekleniyor. 
     
     RAPAİÇ'İN TEDAVİSİ İSTANBUL'DA SÜRECEK 
     Gaziantepspor maçında sakatlanan Rapaiç'in, tedavisini sürdürmek için bu akşam İstanbul'a döneceği bildirildi. 
     Kulüp yetkilileri, Hırvat futbolcunun sağ diz yan bağlarında ve çevre dokularında zorlanma belirlendiğini belirterek, ''MR çekilmeden tam teşhis koymak mümkün değil. Ancak bu kez sakatlığı ciddi gözüküyor. En azından tedavisi 2-3 hafta sürer'' dediler. 
     Bu arada Fenerbahçe'nin antrenmanına taraftarlar ilgi gösterirken, takımın korumasını İl Jandarma'ya bağlı robocoplar yaptı. 
     Lorant, bu akşam takıma aynı tesislerde bir çalışma daha yaptıracak. 
     





</TEXT>
</DOC>
