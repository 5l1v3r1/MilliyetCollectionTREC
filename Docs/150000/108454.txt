<DOC>
<DOCNO> 108454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sondun07.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika gazetesi "Alman seçimlerinde Türkiye tartışması" 
</HEADLINE>
<TEXT>

     Belçika'nın yüksek tirajlı muhafazakar gazetesi ''La Libre Belgique'', Almanya'da yapılacak seçimlere ilişkin analizinde, ''sosyalist Schröder ile muhafazakar Stoiber'in AB politikalarında tek uyuşmazlığın Türkiye konusunda olduğunu'' yazdı. 
     Alman sosyalistlerin, Irak'a karşı askeri müdahale fikrine, BM onayı olsa dahi karşı çıkarak ve son doğal felaketlerde izledikleri politika ile büyük puan kazandıklarını yazan gazete, kamuoyu yoklamalarında, Gerhard Schröder'in, Edmund Stoiber'i yüzde 2 farkla geçtiğini belirtti. 
     Brüksel'deki diplomatların, Alman sosyalistlerle muhafazakarların AB politikasında hiçbir farklılık görmediklerini, tek fikir ayrılığının Türkiye konusunda olduğunu ifade eden ''La Libre Belgique'', muhafazakarlara yakın bir kurum olan Konrad Adanauer Vakfı'nın Brüksel'deki yöneticisi Mark Fischer'in görüşlerine yer verdi. 
     Fischer, demecinde, ''CDU'nun, Türkiye'nin AB'ye katılımına karşı olduğu doğrudur. Bunun nedeni dini gerekçelerden ziyade, Türkiye'nin 2015'te AB'nin en yüksek nüfuslu ülkesi haline gelecek olmasıdır. Muhafazakarlar, Türkiye'nin üye olmasını değil, ortak olmasını istiyorlar'' dedi. 
     Gazete, ''muhafazakar Helmut Kohl'ün, 1997'de, Lüksemburg zirvesinde Türkiye-AB ilişkilerini frenlediğini, Schröder'in ise 1999'da, Helsinki'de, adaylığını kabul ederek Türkiye'nin önünü açtığını'' yazdı. 
     





</TEXT>
</DOC>
