<DOC>
<DOCNO> 129614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sontur31.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Endüstri Holding Genel Koordinatörü savcıya ifade verdi 
</HEADLINE>
<TEXT>

     Merkezi Konya'da bulunan Endüstri Holding'in 250 milyon markının eski yönetimce talan edildiğini açıklayan Holding'in Genel Koordinatörü Ramazan Arıkan, Suçüstü Savcısı Metin Arslan'a, açıklamalarıyla ilgili bilgi verdi. 
     Avukatıyla birlikte Konya Adliyesi'ne gelen Arıkan, Endüstri Holding ile ilgili soruşturmayı yürüten Savcı Metin Arslan'la, yaklaşık 1,5 saat süren bir görüşme yaptı. 
     Çıkışta gazetecilerin sorularını yanıtlayan Arıkan, ''Holding talanıyla ilgili kamu kurumlarının da sorumluluğu bulunduğu'' yolundaki açıklamaları hakkında, Savcı Arslan'ın, kendisinden bilgi istediğini söyledi. 
     Holdinglerin, yıllarca yurtdışından yasal olmayan yollardan Türkiye'ye para getirdiklerini ve bunun herkes tarafından bilindiğini vurgulayan Arıkan, ''Yaptığım açıklamayla, holdinglerin Türkiye'ye yasadışı yollardan para getirmesine göz yumanları kast ettim. Savcıya bu düşüncelerimi aktardım'' dedi. 
     Arıkan, daha fazla bilgi vermezken, avukatıyla birlikte taksiye binip Adliye'den uzaklaştı. Arıkan, görüşmeyle ilgili yazılı basın açıklaması yapacağını bildirdi. 
     





</TEXT>
</DOC>
