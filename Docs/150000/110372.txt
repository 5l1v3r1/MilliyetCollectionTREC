<DOC>
<DOCNO> 110372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sonspo16.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de gözler UEFA kupasına çevrildi... 
</HEADLINE>
<TEXT>

     Birinci Süper Lig'de Elazığspor'u 4-2 yenerek haftayı 3 puanla kapayan Fenerbahçe'de gözler UEFA Kupası'nda oynanacak AIK Solna maçına çevrildi. 
     Sarı-lacivertliler, dün akşam oynadıkları Elazığspor maçından sonra izin yapmayarak, bugün AIK Solna maçının hazırlıklarına başladı. Samandıra Tesisleri'nde gerçekleştirilen ve yaklaşık 1.5 saat süren antrenmanda, teknik direktör Lorant sadece Elazığspor maçında futbolcularla ilgilenirken, bu oyuncular hafif koşu yaptıktan sonra çalışmayı bıraktı. Diğer futbolcular ise antrenör Oğuz çetin yönetiminde tempolu bir koşu yaptıktan sonra, dar alanda çift kale maç oynadı. 
     
     RÜŞTÜ VE MUSTAFA ALMANYA'YA GİTTİ 

     Fenerbahçe'de sakatlıkları süren kaleci Rüştü ve Mustafa tedavileri için bu sabah Almanya'ya gitti. 
     Elazığspor maçında riske edilmeyen kaleci Rüştü'nün karın kaslarındaki ağrılar ve belindeki kronik sakatlığı, Mustafa'nın ise sol dizindeki sakatlığı nedeniyle bugün tedavi olacakları, yarın da İstanbul'a dönecekleri bildirildi. 
     Antrenmana bu iki futbolcunun yanı sıra, dün akşamki maçta sol dizine aldığı darbe nedeniyle hafif bir sakatlığı bulunan Ortega ve tedavisi süren İsmail Güldüren katılmadı. Sakatlığı nedeniyle Elazığspor maçında kadroya giremeyen Ogün, bugün takımla birlikte çalıştı. 
     
     AIK SOLNA YARIN GELİYOR 

     Fenerbahçe'nin rakibi AIK Solna'nın yarın akşam saatlerinde İstanbul'a geleceği bildirildi. 
     İsveç ekibinin 2 Ekim Çarşamba günü Fenerbahçe Şükrü Saracoğlu Stadı'nda yapacağı son antrenmanla hazırlıklarını tamamlayacağı ifade edildi. 
     AIK Solna ile oynanacak maç öncesi bugünden itibaren tüm antrenmanları basına kapayan Werner Lorant, 2 Ekim Çarşamba günü saat 13.00'te Fenerbahçe Şükrü Saracoğlu Stadı'nda basın toplantısı yapacak. 
     





</TEXT>
</DOC>
