<DOC>
<DOCNO> 128152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sontur11.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da yılbaşı önlemleri 
</HEADLINE>
<TEXT>

     Antalya Valiliği, halkın yeni yıla huzur ve güven içinde girebilmesi için 31 Aralık ile 2 Ocak günlerini kapsayacak şekilde gerekli önlemleri aldı. 
     Antalya Valisi Alaaddin Yüksel, yaptığı yazılı açıklamada, vatandaşların yılbaşı tatilini rahat ve huzur ortamı içinde geçirmeleri için çeşitli önlemler aldıklarını bildirdi. Yüksel, yılbaşı tatili süresince, alışveriş merkezleri, PTT binaları, gar, otogar, şehir içi ve şehirlerarası yollarda görevli trafik ve asayiş ekiplerinin sayılarının artırılarak, gerekli güvenlik ve trafik önlemlerinin alındığını belirtti. 
     Vali Yüksel'in açıklamasına göre, Antalya'da alınan tedbirler şöyle 
     ''İl Jandarma Komutanlığı ve İl Emniyet Müdürlüğü, 30 Aralık 2003 tarihinden itibaren sorumluluk bölgeleri itibariyle, huzur planları uygulamaya koyacaklar ve emniyet-asayiş tertip ve tedbirlerini 2 Ocak 2004 tarihine kadar aksaksız sürdürecekler. 
     Havaalanı, liman ve terminallerde yaya ve motorlu devriyeler ile şehir içi ve devlet karayolları üzerinde tertip edilecek trafik ekiplerinin sayıları artırılacak ve vatandaşların hizmetlerine hazır hale getirilecek. 
     Sahil Güvenlik Grup Komutanlığı Antalya İl mülki karasularında tertip ve tedbirlerini kesintisiz olarak sürdürecekler. 
     Turizm işletme belgeli tesisler hariç olmak üzere, umuma açık mahallerde gece 24.00'den sonra dışarıya ses yayını vermemek ve kumar oyunları oynatmamak üzere 02.00'ye kadar açık kalmalarına izin verilecek. 
     Büyükşehir ve ilgili belediye başkanlıkları tarafından özellikle alışveriş ve eğlence yerleri ile diğer umuma açık mahallerin denetimleri, oluşturulacak ekipler marifetiyle etkin bir şekilde yapılacak. 
     İtfaiye, su ve kanalizasyon arıza ekipleri hazır hale getirilecek ve nöbetçi memurlukları vatandaş müracaatlarına açık tutulacak. 
     Toplu taşım araçlarının seferlerinin sürekliliğinin sağlanması amacıyla gerekli tedbirler önceden planlanacak. 
     Sağlık, nöbetçi eczaneler, haberleşme ve elektrik hizmetleri için gerekli ön hazırlıklar, ilgili birimlerin sorumlularınca planlanacak ve acil müdahaleler için yeterli ekip ve teçhizatları hizmete hazır bulundurulacak. 
     Sosyal hizmet kurumlarının vatandaşlar tarafından yeni yıl kutlamaları ve ziyaretlerine esas olmak üzere gerekli tertip ve tedbirler, Sosyal Hizmetler İl Müdürlüğü'nce sağlanacak.'' Vatandaşların arayabilecekleri telefonlar ise şöyle 
     Antalya Valiliği 243 18 80 3 hat . 
     Büyükşehir Belediye Başkanlığı 241 98 99 Zabıta 241 19 41 . 
     İl Jandarma Komutanlığı 238 22 00 Jand.imdat 156 . 
     İl Emniyet Müdürlüğü 227 96 03 Polis imdat 115 . 
     Sahil Güvenlik Grp. Komutanlığı 259 13 76 Sh.Güv.İmdat 158 . 
     Sağlık İl Müdürlüğü 228 59 59 ambulans 112 . 
     TEDAŞ Nöbetçi Amirli. elektrik 339 55 55 . 
     İtfaiye Müdürlüğü 227 87 01 Yangın imdat 110 . 
     Telekom Başmüdürlüğü 555 10 10 Tlf.arıza 121 . 
     ASAT Genel Müdürlüğü 259 23 30 su arıza 185 
     
     VALİ YÜKSEL'İN YILBAŞI MESAJI 
     Antalya Valisi Alaaddin Yüksel, yılbaşı dolayısıyla yayınladığı mesajında, 2003 yılının Antalya ve Türkiye bakımından kolay bir yıl olmadığını belirterek, ''Irak savaşı, SARS olayları ile 15 Kasım ve 20 Kasım tarihlerinde meydana gelen İstanbul'daki terör olayları sonrasında yılın son günlerinde Antalya'da meydana gelen ve 5 vatandaşımızın hayatını kaybettiği sel felaketinin tarifsiz acıları halen yüreğimizi yakmaktadır'' dedi. 
     Antalya'nın tüm dünya şehirlerinde olduğu gibi birtakım sorunları bulunduğunu ve 2003 yılını da bu sorunlarını kararlılık içerisinde çözme çabası içerisinde geçirdiğini vurgulayan Yüksel, şöyle devam etti 
     ''Antalya'nın bundan sonra da çözüme kavuşturulması gereken sorunları ve üstesinden gelinmesi icap eden güçlükleri elbette olacaktır. Ve giderek mevcut sorunların çözüme kavuşturulmasında da muhtelif olumsuz hal ve şartlar da tezahür edebilir. Ne var ki Antalyalıların potansiyellerini ve kendilerinde var olan girişimci güç ve meziyetlerini 2004 yılında mutlaka daha kararlılıkla ortaya çıkacaklarına ve daha da hızlı olarak harekete geçireceklerine gönülden inanıyorum.'' Vali Yüksel mesajının son bölümünde, şunları kaydetti 
     ''Dünya şehri Antalya'nın sorunlarının çözümünde çareleri arama yerine, çaresizliğe asla talip olamayız. Çare vardır ve bu çare, Antalyalıların çözümsüzlüklerle karşı karşıya kalındığında bile aydınlık ufukları mutlaka arayan ve mücadele ruhunu taşıyan yüreklerinizde ve elbette birbirimize olan güveninizdedir. Herkes bilmelidir ki Antalyalıların sorunları çözme ve zorlukları aşma iradeleri güçlü ve yüksek seviyededir. Yeterki kendimize, birbirimize ve geleceğimize olan inancımızı koruyalım. Bu anlamda yeni yılda umut ve mutluluklarımız ile toplumsal beklentilerimizin gerçekleşmesi en içten temennimdir.'' 
     
</TEXT>
</DOC>
