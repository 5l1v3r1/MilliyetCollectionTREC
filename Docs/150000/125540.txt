<DOC>
<DOCNO> 125540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/spor/aspo.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL DÜŞEŞ ATTI 1-2 
</HEADLINE>
<TEXT>

Denizlispor önünde turu İlhan’ın iki golüyle kaptı. Cordoba penaltıyı çıkardı, hakem Ersoy önce verdiği golü sonra saymadı 
90 dakika      BİLAL MEŞE 

     UEFA’daki iki temsilcimizin dünkü mücadelesi enteresandı. Ali Tandoğan’ın 45. dakikadaki golüyle öne geçen Denizlispor, bu üstünlüğünü ikinci yarıda koruyamadı, İlhan Mansız’a teslim oldu. İlk yarı Denizlispor karşısında pek varlık gösteremeyen Beşiktaş, Sergen ve Tümer’in oyuna girmesinden sonra ortaya çıktı. Aslında Beşiktaş dün çeyrek finale kalırken iyi bir futbol oynamadı. Ama skorboarddaki 2-1’lik sonuç, Beşiktaş’ın farkını gösteren en büyük belgeydi. 
     Maç bitmiş, skorborda bakıyoruz, "2 - 2" yazıyor. Bitiş düdüğünden sonra Denizlispor’u yeniden sahaya çıkarken gördük. Üstelik formalarını bile değiştirmişler. Tribünlerde herkes yerindeydi. 90 2’de Ersen Martin’in kafayla kaleye gönderdiği topu İbrahim Üzülmez son anda çizgi üzerinden çıkardı, ancak Erol Ersoy orta sahaya koşarken, yardımcısı Koray Gencerler tam tersi yerinde çakılı kaldı. Bu uyarıdan sonra Ersoy, Gencerler’in yanına gitti, verdiği golü iptal etti. Çünkü Gencerler topun çizgiyi geçmediğini iddia ediyordu. 
     Evet, bu maç ve pozisyon çok tartışılacaktı. Ne var ki, yaklaşık 15 dakika stat hoparlöründen yapılan anons, maçın bittiğini işaret ediyordu. 
     25. dakikada Kabat’ın pasına sağdan hareketlenen Ali Tandoğan kafayı vurdu, Cordoba son anda topu tokatladı. 
     29. dakikada Denizlispor’un başarılı oyuncusu Ali Tandoğan sağdan indi, arka direğe kesti. Bencik yükseldi, kafayı vurdu, top az farkla üstten auta gitti. 
     39. dakikada Cordoba’nın uzun pasıyla sağda buluşan Kaan Dobra topu aşırdı, Mansız’ı gördü. İlhan gelişine sert vurdu, kaleci kornere tokatladı. 
     Ve 45. dakika... Zago’nun geri pasında kaleci Cordoba’nın şutunda top kısa düştü. Ali Tandoğan şık vuruşla topu kaleye gönderdi 1 - 0 
     60. dakikada Mustafa Özkan sağdan kesti. Kabat altı pas içinden topu Cordoba’ya nişanlayınca Denizlispor mutlak bir golden oldu. 
     66. dakikada Sergen, soldan topla Tümer’i kaçırdı. Bu oyuncu düzeltip, sağıyla sert vurdu. Kaleci tokatladı, araya giren İlhan Mansız’a sadece dokunmak kaldı 1 - 1. 
     75. dakikada sahneye yine İlhan Mansız çıktı. Yaklaşık 30 metreden nefis şutunu kaleci filelerde gördü 2 - 1. 
     90. dakikada İbrahim ceza alanı içinde topu elle oynayınca Ersoy penaltı noktasını gösterdi. Atışı Mustafa Özkan kullandı, Cordoba kornere çeldi. 
     
     Gol düellosu 
     Erol Ersoy’dan gol düdüğü.. 
     Koray Gencerler’den, Beşiktaşlılara "Gol değil."’ 
     Ersoy, geliyor, dinliyor, ama "Goldü" diyor. 
     Beşiktaşlılar, Ersoy’un önünü kesiyor. 
     Sergen "Önünü kesmesek, golü verecek..." 
     Tayfur "Bu golü verirsen hayatının hatasını yaparsın." 
     Sergen "Yan hakemin de gol değil diyor" 
     İbrahim "En az çizginin iki karış dışından çıkardım." 
     Ersoy’dan, Gencerler’e "Goldü, goldü, değil mi " 
     Gencerler "Değil." 
     Ersoy "Gol değil." 
     Ali Tandoğan "Ekmeğimizle oynuyorsun." 
     Ersen Martin "Top çizgiyi geçti." 
     Tayfur "Gol değil. Tertemiz penaltıyı atamadınız." 
     Ve karar "Gol değil." 
     
"Hakem kural hatası yaptı"      BEŞİKTAŞ karşısında böyle bir şekilde turu kaybettikleri için yazık olduğunu söyleyen Denizlispor Teknik Direktörü Rıza Çalımbay, hakem Erol Ersoy’un kural hatası yaptığını iddia etti. Bütün yedek oyuncular, siviller ve yardımcı antrenörler sahadayken oyunu başlatıp, tekrar bitirdiğini söyleyen Çalımbay, "Maçın tekrarı için federasyona başvuracağız" dedi. 
     
Polis koruması      BEŞİKTAŞ Başkanı Serdar Bilgili, yöneticiler ve futbolcular iki polis midibüsüyle havaalanına götürüldüler. Araçların perdeleri de indirilirken, içerdeki çevik kuvvet polislerinin Çardak Havalimanı’na kadar ayakta nöbet tuttukları gözlendi. Ayrıca kafileye 15 polis eskortu eşlik etti. 
     



 SPOR 






























</TEXT>
</DOC>
