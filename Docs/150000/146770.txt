<DOC>
<DOCNO> 146770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sondun48.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
"Dünden bu yana 56 sivil öldürüldü" 
</HEADLINE>
<TEXT>

     Irak Enformasyon Bakanı Muhammed Said Essahaf, ABD liderliğindeki güçlerin Irak'ta dünden bu yana 56 sivili öldürdüğünü söyledi. 
     Essahaf, düzenlediği basın toplantısında, ölümlerin 24'ünün Bağdat'ta olduğunu, kentte gece boyunca 19, bu sabah da 5 kişinin yaşamını yitirdiğini bildirdi. 
     Iraklı Bakan, yarısından çoğu Bağdat'ta olmak üzere yaralı sayısının da 250'yi aştığını belirtti. 
     Essahaf, ölenler arasında, Irak'ın orta kesimlerindeki Hilla bölgesinden, biri bebek 9 çocuğun yer aldığını kaydetti. 
     Irak güçlerinin, güneyde Basra kenti yakınlarındaki Tarha'da bir Apaçi helikopteri düşürdüklerini ifade eden Essahaf, İngiliz birliklerinin kuşatmasına rağmen, Basra'nın Irak'ın kontrolünde olduğunu belirtti. 
     Nasiriye ve Necef'te şiddetli çatışmaların sürdüğünü, Necef'te ittifak güçlerine ait 7 tankı imha ettiklerini, Saddam Fedaileri milislerinin de 7 zırhlı aracı yok ettiğini bildiren Essahaf, Amerikan birliklerinin çöle çekilmek zorunda kaldığını öne sürdü. 
     





</TEXT>
</DOC>
