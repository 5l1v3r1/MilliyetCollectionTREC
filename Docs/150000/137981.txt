<DOC>
<DOCNO> 137981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/soneko53.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi Akım'dan doğalgaz alımı başladı... 
</HEADLINE>
<TEXT>

     Mavi Akım Doğalgaz Boru Hattı'ndan ilk doğalgaz alınmaya başlandı. 
     Botaş Genel Müdürü Gökhan Bildacı, yaptığı yazılı açıklama Samsun Durusu Ana Ölçüm İstasyonu'nda 17 Aralık 2002 tarihinde başlayan geçici kabul ve devreye alma çalışmalarının bugün kısmi olarak tamamlandığını ve saat 16.00'dan itibaren, istasyonun devreye alınarak hattan gaz alımına başladıklarını açıkladı. 
     Test çalışmaları 18 Aralık 2002 tarihinde başlayan hattın basınçlandırma işi 30 Aralık 2002'de tamamlanmış, Rus gazının Karadeniz'i geçerek, Samsun Durusu Ana Ölçüm İstasyonu girişine ulaşması ve yaklaşık 55 Bar'a kadar basınçlandırılması ile ilgili çalışmalar da yine bu tarihte sona ermişti. 
     
     PROJENİN TARİHÇESİ 
     Mavi Akım Projesi, Türkiye ve Rusya arasında 15 Aralık 1997 tarihinde imzalanan ve TBMM tarafından 4 Nisan 1998'de onaylanarak yürürlüğe giren ''Rus doğalgazının Karadeniz altından Türkiye Cumhuriyeti'ne sevkıyatına ilişkin anlaşma'' çerçevesinde gündeme gelmişti. 
     Proje kapsamında inşa edilen boru hattı, Rusya'nın Zapolyarnoye Bölgesi'nden Birleşik Gaz Dağıtım Şebekesi ile İzoblynoye bölgesine, buradan da 396 kilometre uzunluğundaki boru hattı yardımıyla Dzhubga Limanı'na ve oradan da Karadeniz'in tabanına döşenen hatla Samsun'a ulaştı. Samsun'dan ise 501 kilometre uzunluğunda 48 inçlik boru hattıyla Ankara'ya bağlandı. 
     Toplam maliyeti yaklaşık 3.4 milyar dolar olan proje kapsamında döşenen 1200 kilometre uzunluğundaki boru hattının 376 kilometrelik bölümü, Karadeniz'in 2100 metre altından geçiyor. 
     Rusya ile imzalanan 25 yıl süreli Doğalgaz Alım Satım Anlaşması uyarınca, doğalgaz sevkıyatı kademeli artışlarla 2007 yılında 16 milyar metreküpe ulaşacak. 
     İlk aylarda 12 milyon metreküp düzeyinde gerçekleşecek olan doğalgaz akışı, zamanla artarak ilk yıl 2 milyar metreküp olarak tamamlanacak. Bu rakam, sözleşmede 4 milyar metreküp olarak yer almasına rağmen, Türkiye'nin yaşadığı ekonomik kriz nedeniyle gaz kullanımının düşmesi ve yeni dağıtım hatlarının gerçekleştirilememesi nedeniyle ilk yıl 2 milyar metreküpe indirilmişti. 
     





</TEXT>
</DOC>
