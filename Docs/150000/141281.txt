<DOC>
<DOCNO> 141281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sonspo03.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ile Fenerbahçe arasında yapılan son 2 maç tarihe geçti 
</HEADLINE>
<TEXT>

     Birinci Süper Futbol Ligi'nde yarın karşılaşacak Fenerbahçe ile Galatasaray arasında yapılan son 2 maç, Türk futbol tarihine geçti. 
     16 Şubat 2002'de Kadıköy'de yapılan lig maçını Fenerbahçe, Milan Rapaiç'in 27. dakikada attığı golle 1-0 kazanırken, hakem Ali Aydın, Galatasaraylı futbolculara gösterdiği kırmızı kartlarla maça damgasını vuran isim olmuştu. 
     Hakem Aydın, 62. dakikada Emre Aşık, 76. dakikada Joao Batista ve Hasan Şaş, 80. dakikada da Bülent Korkmaz'ı kırmızı kartla oyun dışı bıraktı ve Galatasaray maçı 7 kişiyle tamamladı. 
     
     TARİHİ FARK 

     Ezeli rakipler arasında yapılan son maçta ise tarihe geçen bir sonuç ortaya çıktı. 
     6 Kasım 2002'de yine Kadıköy'de yapılan lig maçını Fenerbahçe, 9. dakikada Tuncay Şanlı, 38. dakikada Ariel Ortega, 69 ve 75. dakikalarda Serhat Akın, 79. dakikada Ceyhun Eriş ve 87. dakikada Ümit Özat'ın golleriyle 6-0 kazanarak, ezeli rakibine 94 yıllık rekabetin en farklı skorlu yenilgisini tattırdı. Bu sonuç ayrıca Galatasaray'ın, lig tarihinde de aldığı en ağır yenilgi olarak kayıtlara geçti. 
     Bu maçta da Fenerbahçe'den Ariel Ortega, Galatasaray'dan da Emre Aşık kırmızı kart görmüştü. 

     
</TEXT>
</DOC>
