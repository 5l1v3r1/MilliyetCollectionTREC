<DOC>
<DOCNO> 146225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sonspo12.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Kulübümüze bağlı hiçbir radyo ve televizyon kanalı yok 
</HEADLINE>
<TEXT>

     Beşiktaş Kulübü Yönetim Kurulu, siyah-beyazlı kulübe bağlı hiçbir radyo ve televizyon kanalının bulunmadığını açıkladı. 
     Siyah-beyazlı kulübün resmi internet sitesinde yapılan duyuruda, son günlerde Beşiktaş adına bir radyonun yayına geçtiği, ayrıca Beşiktaş TV ve radyosu ile ilgili çeşitli spekülasyonların yapıldığının öğrenildiği vurgulanarak, özetle şöyle denildi 
     ''Beşiktaş Jimnastik Kulübü Derneği ile BJK'nın ortak olduğu şirketlerin hiçbirinin, ayrıca kulüp ve şirket yönetim kurulları üyelerinin, Beşiktaş ya da BJK adıyla yayın yapan mevcut radyo ve TV kanallarıyla, dolaylı ya da dolaysız hiçbir ilişkisi, bağı ve onayı yoktur. 
     Bilindiği gibi Beşiktaş radyo ve TV kanallarının kurulması bir dönem gündeme alınmış, ancak 15 Mayıs 2002 tarihinde Radyo ve Televizyonların Kuruluş ve Yayınları Hakkındaki Kanun'un 29.a. maddesinde yapılan değişiklikle derneklerin ve onların ortak olduğu şirketlerin radyo ve televizyon kurmalarının yasaklanması üzerine, bu konu zorunlu olarak gündemden kaldırılmıştır. 
     Derneklerin radyo yayını yapmaları yasa ile yasaklanmışken, kulübümüzün adı ve kimliği kullanılarak yapılan, içeriği, işlevi ve geleceği belirsiz yayınların, iyi niyetli çabalar bile olsa, birliğe ve huzura her zamankinden daha çok ihtiyacımız olduğu bu dönemde, camiamıza yarardan çok zarar vereceği açıktır. 
     Beşiktaş Kulübü olarak bu tür girişimleri sakıncalı bulduğumuzu, yönetim kurulu üyelerimizin hiçbirinin mevcut radyo ile herhangi bir bağlantısının bulunmadığını Beşiktaş kamuoyuna duyururuz.'' 
     





</TEXT>
</DOC>
