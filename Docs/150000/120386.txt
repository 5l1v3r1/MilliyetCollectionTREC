<DOC>
<DOCNO> 120386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sondun08.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Nijerya'daki olaylarda ölü sayısı 100'ü aştı... 
</HEADLINE>
<TEXT>

     - Nijerya'nın Kaduna kentindeki Müslüman-Hıristiyan çatışmalarında ölenlerin sayısının en az 100 olduğu bildirildi. 
     Lagos'ta AFP muhabirine açıklama yapan bir Kızılhaç yetkilisi, ''Son 48 saat içindeki şiddet olaylarında en az 100 kişi öldü'' dedi. 
     Önceki haberlerde ölü sayısı 50 olarak verilmişti. 
     Nijerya'da 7 Aralık'ta dünya güzellik yarışması yapılacak. Bir gazetede, birkaç gün önce yayımlanan bir makalede ''Hz. Muhammed yaşasaydı güzellerden birini karısı olarak seçerdi'' şeklinde ifade kullanılmasından sonra Kaduna kentinde tansiyon artmış, makaleyi yayınlayan gazetenin bürosunun yakılmasıyla olaylar başlamış, dün de doruk noktasına ulaşmıştı. 
     Yetkililer, şehirde gece sokağa çıkma yasağı ilan etmişlerdi. 
     Bu arada, Nijerya'daki İslami kuruluşlarla Müslüman liderler, güzellik yarışmasının iptal edilmesini istediler. 
     





</TEXT>
</DOC>
