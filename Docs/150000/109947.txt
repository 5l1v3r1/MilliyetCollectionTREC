<DOC>
<DOCNO> 109947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/sontur23.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Seçimin olacağına inanıyorum'' 
</HEADLINE>
<TEXT>

     AK Parti Genel Başkanı Recep Tayyip Erdoğan, seçimi erteleme girişimlerinin ''saygın bir duruş olmadığını'' belirterek, ''Sadece AK Parti olarak kalsak bile bu oyunun içinde olmayacağız'' dedi. 
     Erdoğan, seçim startını vereceği Van'a giderken uçakta gazetecilerle sohbet etti. 
     AK Parti Lideri Erdoğan, seçimin ertelenmesi girişimlerini değerlendirirken, partisinin bu çabaların içinde olmadığını ifade ederek, bu yöndeki girişimleri ''siyasi etik açısından yanlış'' bulduğunu söyledi. Seçim kararının Meclis'te büyük bir çoğunlukla alındığını anımsatan Erdoğan, ''Bu kararı erteletmeye çalışanları ne siyasi etik ne de duruş olarak saygın görmüyoruz. Sadece AK Parti olarak kalsak bile bu oyunun içinde olmayacağız'' şeklinde konuştu. 
     Erdoğan, Başbakan Bülent Ecevit'in başkanlığında azınlık hükümeti kurulması yönündeki öneriyi de değerlendirirken, ''Adama sorarlar, sen dün genel başkanının, başbakanının yanından çekip gidiyorsun, şimdi de azınlık hükümeti kur diyorsun. Böyle komik şeyleri, etikten uzak formülleri değerlendirmek dahi istemiyorum'' dedi. Erdoğan, bir başka soru üzerine de seçimin erteleneceğine inanmadığını söyledi. 
     
     ÖCALAN'IN İDAM CEZASI 

     Erdoğan, MHP Lideri Devlet Bahçeli'nin terör örgütü elebaşı hakkındaki ''Bir saniye bile düşünmez asardım'' sözlerini değerlendirirken de şunları söyledi 
     ''O açıklama Ulusal Program'da kendisini gösteriyor. Biliyorsunuz Ulusal Program'ın altında imzalar var. Benim için önemli olan o imzadır. Bugün söylenenler benim için bir değer ifade etmiyor.'' AK Parti Genel Başkanı Erdoğan'ın gezisine Genel Başkan Yardımcıları Abdullah Gül, Abdülkadir Aksu, Sadık Yakut ve Murat Mercan, Genel Sekreter Ertuğrul Yalçınbayır ile eşi Emine Erdoğan katılıyor. 
     





</TEXT>
</DOC>
