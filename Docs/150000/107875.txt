<DOC>
<DOCNO> 107875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sondun15.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu'nun Türkiye raporu 9 Ekim'de açıklanacak... 
</HEADLINE>
<TEXT>

     AB Komisyonu'nun aday ülkelere ilişkin yıllık ilerleme raporlarının, daha önce belirlenen 16 Ekim tarihinden bir hafta önce, 9 Ekim'de açıklanacağı bildirildi. 
     AB Komisyonu sözcülerinden Jean-Christophe Filori, günlük olağan basın toplantısında yaptığı açıklamada, komisyonun raporlara ilişkin çalışmalarını erken tamamlayacağını duyurdu. Filori, bunun, 24-25 Ekim tarihlerinde yapılacak Brüksel zirvesinin hazırlığı açısından da yararlı olacağını belirtti. 
     Komisyon raporlarının, karar organı olan konseye, adaylara yönelik tavır belirlenmesi konusunda ''tavsiyeler'' içereceğini belirten Filori, Brüksel zirvesinde, genişlemeye yönelik, ''AB açısından hayati önem taşıyan'' kararlar alınacağını, ilerleme raporlarının, devlet ve hükümet başkanlarına daha fazla inceleme olanağı tanımak için bir hafta önce yayımlanacağını bildirdi. 
     AB Komisyonu'nun yayımlayacağı Türkiye İlerleme Raporu, Türkiye-AB ilişkileri ve Türkiye'nin, yıl sonunda yapılacak Kopenhag zirvesinden beklentileri açısından önem taşıyor. 
     Komisyon, raporda, Türkiye'de gerçekleştirilen reformları ayrıntılı olarak değerlendirecek ve AB'nin bundan sonra izleyeceği yol hakkında fikir verecek. 
     Türkiye, 12-13 Aralık'ta yapılacak Kopenhag zirvesinde, tam üyelik müzakerelerinin başlatılmasına yeşil ışık yakılmasını istiyor. AB'nin yürütme organı olan komisyon, bu konuda fikir belirtebiliyor ve tavsiyelerde bulunabiliyor, ancak siyasi karar, zirvede, üye ülkelerin devlet ve hükümet başkanları tarafından verilecek. 
     
</TEXT>
</DOC>
