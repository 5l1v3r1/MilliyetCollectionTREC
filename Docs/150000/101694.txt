<DOC>
<DOCNO> 101694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sontur09.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Orman yangını bir köyü harabeye çevirdi... 
</HEADLINE>
<TEXT>

     Balıkesir'in Kepsut İlçesi yakınlarında dün başlayan ve 2 kişinin ölümüne yol açan orman yangınından en fazla zararı gören Sarıfakılar Köyü, adeta harabeye döndü. 
     Bölgeden geçen bir trenden söndürülmeden atılan sigara izmariti veya elektrik tellerinin kopması sonucu çıktığı sanılan ve rüzgarın da etkisiyle kısa sürede büyüyen yangının ilk etkilediği yerleşim yeri olan Sarıfakılar Köyü sakinleri, olayın şokunu üzerlerinden atamadılar. 
     Bir mezra köyü niteliğinde olan ve ve merkezinde 50 hane bulunan köyde 14 ev tamamen yanarken, köylüleri en derinden etkileyen olay, Bedriye-Süleyman Barut çiftinin hayatlarını kaybetmiş olması... 
     Çoğunluğu emeklilerden oluşan ve devletten aldıkları maaşların yanı sıra geçimlerini hayvancılık yaparak sağlayan Sarıfakılılar, bir yandan cenaze hazırlıklarını sürdürürken, diğer yandan geleceğe dair ne yapabileceklerini kara kara düşünüyorlar. 
     
     ''45 DAKİKA KADAR KÖYE GİREMEDİM'' 

     Emekli öğretmen olan köy muhtarı Nazım Kıray, alevler Sarıfakılar'a ulaştığı sırada köy dışında bulunduğunu belirterek, ''Telefon geldi. Hemen köye döndüm. Ulaştığımda, alevler yüzünden 45 dakika kadar köye giremedim. Giriş yolunun her iki yanındaki ağaçlar yanıyordu. Gördüğüm manzara çok ürkütücüydü'' dedi. 
     En büyük üzüntülerinin ''Köylerinden iki cenaze çıkması olduğunu'' ifade eden Kıray, alevlerin sardığı evlerinden kurtulmayı başaramayan Süleyman Barut'un yarı felçli olması nedeniyle yürüme zorluğu çektiğini, psikolojik rahatsızlığı bulunan eşi Bedriye Barut'un ise yaklaşık 20 yıldır evden çıkmadığını söyledi. 
     Kıray, yangında 100 kadar büyük ve küçükbaş hayvanın telef olduğunu da anlatarak, ''Hasarın ne olduğunu ölçmemiz mümkün değil. Çünkü, ortada kaybedilen iki can söz konusu. Bunun yanı sıra orman kaybı da var. Bu kayıplar, neyle ölçülebilirki'' diye konuştu. 
     





</TEXT>
</DOC>
