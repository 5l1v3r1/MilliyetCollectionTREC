<DOC>
<DOCNO> 133910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sonspo13.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'dan futbol... Toshack, Catania'dan istifa etti... 
</HEADLINE>
<TEXT>

     Galli teknik direktör John Benjamin Toshack, İtalya İkinci Ligi takımlarından Catania'dan istifa ederek, İtalya serüvenini sona erdirdi. 
     Catania'da yalnızca 10 maça çıkan 4 galibiyet ve 6 yenilgi alan John Benjamin Toshack, kulüp başkanı Riccardo Gaucci'nin kendisini eleştiren açıklamasından sonra istifasını sundu. 
     Catania'nın deplasmanda Napoli'ye 1-0 yenildiği maç sonrasında başkan Gaucci, ''Üçüncü Lig takımlarındaki gibi bir savunma oynattı'' diyerek Galli teknik adamı eleştirmişti. 
     ''Napoli maçından sonra istifa etmeyi düşünmüyordum ama başkanın açıklamasını okuduktan sonra hemen gitmeye karar verdim'' diyen Toshack, yeni transferler Mirri ve Kiriazis'i oynatmamasıyla ilgili eleştirilere karşı, ''Onları henüz tanımıyordum. Hemen oynatamazdım'' diyerek kendini savundu. 
     1997-98 sezonunda Beşiktaş'ı çalıştıran Toshack, Türkiye dışında İngiltere, Portekiz, İspanya, Fransa ve İtalya'da görev yaptı. 
     





</TEXT>
</DOC>
