<DOC>
<DOCNO> 123335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/soneko08.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel tahsisli lojman kullanımına sınırlama... 
</HEADLINE>
<TEXT>

     Görevleri sırasında emekli olan yüksek yargı organları başkanları ve başsavcıları ile başbakanlık müsteşarlarına özel kamu konutu tahsisi yapılmayacak. 
     Kamu Konutları Yönetmeliği'nde, özel tahsisli kamu konutların tahsisinin sınırlanmasına yönelik yapılan değişikliğe ilişkin Bakanlar Kurulu Kararı, Resmi Gazete'nin bugünkü sayısında yayımlanarak yürürlüğe girdi. 
     Yönetmelik değişikliğine ilişkin karar ile Anayasa Mahkemesi Başkanlığı, Yargıtay Başkanlığı, Danıştay Başkanlığı, Uyuşmazlık Mahkemesi Başkanlığı, Sayıştay Başkanlığı ile Yargıtay Cumhuriyet Başsavcılığı, Danıştay Başsavcılığı ve başbakanlık müsteşarlığı görevlerini yapmakta iken bu görevlerinden emekli olanlara özel kamu konutu tahsisine son verildi. 
     Kamu Konutları Kanunu gereğince, özel tahsisli konutların ısınma giderleri, demirbaş eşya ve mefruşat giderleri, aydınlatma, elektrik, su, gaz, temizlik, telefon, kapıcı, ahçı, kaloriferci, bahçıvan ve benzeri giderleri ile her türlü işletme bakım ve onarım giderleri ilgili kurum ve kuruluşlarca karşılanıyor. 
     Temsil niteliği olan Cumhurbaşkanı, TBMM Başkanı, Başbakan, yurtdışındaki büyükelçiler, daimi delegeler, maslahatgüzarlar, askeri temsil heyetleri başkanları ve başkonsoloslara tahsis edilen konutlardan kira bedeli alınmıyor. Bunun dışındaki özel tahsislerde ise kira bedeli tahsil ediliyor. 
     





</TEXT>
</DOC>
