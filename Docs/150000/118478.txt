<DOC>
<DOCNO> 118478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sonspo17.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonsporlu futbolcular temkinli... 
</HEADLINE>
<TEXT>

     Trabzonspor'un ligde attığı 13 golün 9'unu kaydeden Fatih ve Mehmet Yılmaz, Galatasaray maçı öncesi temkinli. 
     Bordo-mavili takımda 5 golü bulunan Fatih, Galatasaray maçına 3 puan için çıkacaklarını belirterek, ''Galatasaray maçında sorun yaşamamamız için son haftalardaki performansımızı sürdürmeliyiz'' dedi. 
     Fatih, ligde art arda 5 galibiyet aldıklarını anımsatarak, ''Bu 10 maçlık bir seri de olabilir, ancak bunlar büyük hedef değil. Bizim hedefimiz şampiyonluk, ancak bunu başaramazsak Şampiyonlar Ligi'ne katılmak da iyi bir sonuç olur. Aldığımız galibiyetler sonrasında hocamız da artık bizim gibi düşünmeye başladı'' diye konuştu. 
     Karadeniz ekibinde 4 golü bulunan Mehmet Yılmaz ise Galatasaray'ın son haftalarda iyi sonuçlar alamadığını ve buna bir son vermek istediklerini belirterek, ''Galatasaray ile çok zorlu bir maç oynayacağız. Ancak biz kendi işimize bakıyoruz. Galatasaray maçından 3 puanla ayrılmak için elimizden geleni yapacağız'' dedi. 
     Mehmet Yılmaz, takımda futbolcular arasında mükemmel bir arkadaşlık ilişkisinin bulunduğunu da ifade ederek, ''Takım olarak iyi futbol oynuyoruz. Bu futbolumuzu tekrar sahaya yansıtıp, ligde de galibiyet serimizi sürdürmek istiyoruz'' diye konuştu. 
     





</TEXT>
</DOC>
