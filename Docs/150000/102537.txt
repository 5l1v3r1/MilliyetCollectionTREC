<DOC>
<DOCNO> 102537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/son/sondun16.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder'in ABD yönetimine cevabı "Eleştirilecek yanımız yok" 
</HEADLINE>
<TEXT>

     Almanya Başbakanı Gerhard Schröder, Irak'a yönelik olası harekatla ilgili Amerikan yönetiminin eleştirileri konusunda, ''hükümetinin tutumunun eleştirilecek hiçbir yanının olmadığını'' söyledi. 
     Schröder, Deutschlandfunk radyosuna yaptığı açıklamada, ''Uluslararası operasyonlara ABD'den sonra en fazla asker veren ülke Almanya'dır. Bu nedenle dayanışma sorumluluklarımızı yerine getirmediğimiz iddia edilemez'' dedi. 
     Uluslararası terörizmle mücadele ve Irak'a harekatın iki ayrı konu olduğunu belirten Schröder, dostlar arasında görüş ayrılıklarının dostça tartışılarak giderilebileceğini ifade etti. Schröder, tüm Ortadoğu'da barış sağlanmadan Irak'a karşı harekete geçilmesine karşı olduğunu yineleyerek, ''Bu konunun tartışılması gerektiğini düşünüyorum ve Almanya adına böyle bir harekata katılmayacağımızı söylüyorum'' dedi. 
     Schröder, ay başından bu yana yaptığı çeşitli açıklamalarda, Almanya'nın Irak'a yönelik bir harekata katılmayacağını söylemiş, bunun üzerine Amerikan yönetimi, Berlin'deki ABD Büyükelçisi Daniel Coats'u Almanya Başbakanlığı'na göndererek, Schröder'in bu açıklamalarından duyduğu endişeyi dile getirmişti. 
     





</TEXT>
</DOC>
