<DOC>
<DOCNO> 107262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sontur05.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Selden kaçan bize geldi... Antalya'daki oteller tam dolu... 
</HEADLINE>
<TEXT>

     Antalya'daki oteller, eylül ayının gelmesi ile adeta turist akınına uğradı ve tüm oteller tamamen doldu. 
     Profesyonel Otel Yöneticileri Derneği POYD Başkanı Bekir Akkaş batıdan doğuya, kuzeyden güneye, Antalya'daki tüm otellerin bu ay dolduğuna dikkati çekerek, ''Antalya'da eylül ayı ağustos ayı doluluğunu aratmadı. Otellerimiz tamamen doldu. Avrupa'dan Antalya'ya çok büyük bir ilgi var. Bu ilgiyi oteller karşılamakta güçlük çekiyorlar'' dedi. 
     Antalya'daki otellerin eylül ayında olduğu gibi ekim ayında da dolu olacağını belirten Akkaş, alınan rezervasyonlar ve gelen turistlere bakıldığında eylül ve ekim aylarının dolu geçeceğinin belli olduğunu söyledi. Kasım ayı için turistlerin, olası Irak operasyonu nedeniyle belirsizlik içinde olduğunu kaydeden Akkaş, Irak'a herhangi bir operasyon olmaması halinde kasım ayınında Antalya'daki oteller açısından yoğun geçeceğini beklediklerini bildirdi. 
     
     AVRUPA'DAKİ SEL ANTALYA'YA YARADI 
     Avrupa'nın çeşitli ülkelerinde yaşanan sel felaketlerinin turistleri bu ülkelerden kaçırttığını kaydeden Bekir Akkaş, şunları söyledi 
     ''Avrupalının en çok rağbet ettiği tatil yörelerinden biri Mayorca'dır. Mayorca'ya kötü hava şartları nedeniyle turist gitmiyor. Avrupalı turist, Mayorca yerine ılıman bir iklime sahip olan ve hala denize girilebilen Antalya'yı tercih etmeye başladı. Mayorca'dan kaçan Avrupalı turistlerin akını, Antalya'daki otelleri doldurdu. Antalya'daki oteller herhangi bir indirime gitmeden normal sonbahar fiyatları ile odalarını doldurdu. Hatta Avrupa'dan çok büyük oda talebi olmaktadır. Ancak otellerimiz bu isteği karşılamakta güçlük çekiyor.'' Akkaş, Prag'ta da selin büyük zarar verdiğini, buraya en fazla giden İsrailli turistin, sel felaketi nedeniyle gitmekten vazgeçtiğini ve Antalya'ya gelmeye başladığını sözlerine ekledi. 
     





</TEXT>
</DOC>
