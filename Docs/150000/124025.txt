<DOC>
<DOCNO> 124025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sontur16.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişli Belediye Başkanı Sarıgül CHP'ye katıldı... 
</HEADLINE>
<TEXT>

     Şişli Belediye Başkanı Mustafa Sarıgül, CHP'ye katıldı. CHP Genel Başkanı Deniz Baykal, CHP'yi çok daha etkin kılma anlayışı yönünde güzel gelişmeler yaşandığını belirterek, ''Artık eve dönme zamanı. Artık gurbet bitti. Şimdi herkesi eve çağırıyorum. Bu evde herkese, daha önce bu evde olmayanlara da yer var'' dedi. 
     Baykal, CHP Grup toplantısına Şişli Belediye Başkanı Mustafa Sarıgül ile birlikte geldi. Toplantıyı açış konuşmasının sonunda, CHP'nin bir yandan Parlamento'da göreve yaparken diğer yandan da partiyi güçlendirme çabalarını sürdürdüğünü belirten Baykal, bu doğrultuda güzel gelişmeler yaşandığını söyledi. 
     CHP'nin ortaya koyduğu yeni muhalefet anlayışının toplumun her kesiminden destek gördüğünü belirten Baykal, Mustafa Sarıgül'ün CHP'ye katılma kararının herkesi mutlu ettiğini söyledi. Sarıgül'ün ''CHP okulundan yetiştiğini, 12 Eylül sonrası yaşanan siyasi dağınıklık ortamında kardeş sosyal demokrat partilerde yer aldığını'' kaydeden Baykal şunları söyledi 
     ''Mustafa Sarıgül, kendine özgü bir belediye başkanı. Çok dinamik, kabına sığmayan, pırıl pırıl çok sevilen bir belediye bakanı... Her zaman diyorum Artık eve dönme zamanı. Gurbetçilik bitti, şimdi herkesi eve dönmeye çağırıyorum. Bu evde herkese yer var. Daha önce bu evde olmayanlara da yer var. Eğer yer yoksa yeni bir ev yaparız, genişletiriz, herkese yer açarız.'' Baykal, daha sonra partiye üyelik formunu imzalayarak Sarıgül'e CHP rozeti taktı. 
     Mustafa Sarıgül de yaptığı kısa konuşmada 1974'te CHP Gençlik Kolları'na kayıt olduğu andaki heyecanı taşıdığını belirterek, ''Baykal'ı Başbakan, CHP'yi iktidar yapmak için vargücüyle uğraşacağını'' söyledi. 
     





</TEXT>
</DOC>
