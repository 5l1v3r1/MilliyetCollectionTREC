<DOC>
<DOCNO> 145915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sondun08.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş aleyhtarları New York'u savaş alanına çevirdi.. 
</HEADLINE>
<TEXT>

     Irak savaşını protesto eden göstericiler New York'un 5. caddesini savaş alanına çevirdiler. 
     Trafiği durduran, ölen Iraklılar için sahte cenaze törenleri düzenleyen ve yer yer polislerle çatışan göstericilerden 215'i tutuklandı. Göstericilerin özellikle CNN binası ile Tiffany mağazası önünde polisle çatıştıkları belirtildi. 
     Göstericiler adına konuşan Fordham Üniversitesi öğrencilerinden Johannah Westmacott, ''gösterinin daha fazla dikkat çekmesi için barışçı itaatsizlik yöntemi uyguladıklarını'' belirtti. 
     5. caddede yerlere oturarak trafiği tıkayan göstericilerden, polisin uyarılarına rağmen kalkmayanlar tutuklanarak hazır bekleyen otobüslere dolduruldu. 150 kişi bir noktada caddenin bir tarafından diğerine uzandı. 
     Gösteri sırasında bölge üzerinde çok sayıda polis helikopterinin uçtuğu dikkat çekerken, ellerindeki davulları çalan protestocular, ''Derhal Barış'' şeklinde sloganlar attılar. 
     Savaş aleyhtarlarına karşın küçük bir grup da Bush ve Irak'ta savaşan Amerikan askerleri lehinde gösteri yaptı. Bu kişilerin ellerinde, ''Hainler 11 Eylül'ü ne çabuk unuttunuz'' yazılı pankartlar taşıdıkları dikkat çekti. 
     New York Emniyet Müdürü Bernard Kelly, açıklamasında, ''protesto gösterilerinin, polislere ödenen fazla mesailer nedeniyle milyonlarca dolara mal olduğunu'' belirtti, ''suç ve terörle mücadeleye ayrılması gereken fonların buraya akıtıldığını'' öne sürdü. 
     


     




</TEXT>
</DOC>
