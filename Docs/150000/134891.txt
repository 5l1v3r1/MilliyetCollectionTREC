<DOC>
<DOCNO> 134891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sontur29.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül "Son bir barış hamlesi içindeyiz" 
</HEADLINE>
<TEXT>

     Başbakan Abdullah Gül, Türkiye'nin Irak konusunda ''son bir barış hamlesi içinde olduğunu'' söyledi. 
     Alınan bilgiye göre, Gül, CHP Genel Başkanı Deniz Baykal'ı ziyaretinde, savaşın olmaması için tüm diplomatik kaynakları kullandıklarını, Irak'ı ikna çabalarını sürdürdüklerini ifade etti. 
     Gül, savaşa karşı ''son bir barış hamlesi'' içinde olduklarını belirterek, ''Arap ülkelerinde toplanacak bir zirve de dahil olmak üzere tüm yolları denediklerini'' kaydetti. 
     ''Savaşa doğru hızlı bir gidiş var'' diyen Gül, Türkiye'nin, sorunun barışçı yollarla çözülmesi için önemli adımlar attığını, ancak Irak yönetiminin, yapılan çağrıları ve ortaya çıkan tehlikeyi ciddiye almadığını söyledi. 
     Türkiye'nin aktif bir savaşa girmesinin mümkün olmadığını belirten Gül, ancak Kuzey Irak'ta önemli fonksiyon ve görevleri olacağını vurguladı. 
     Hükümet'in yetki almak için TBMM'ye başvuracağını belirten Gül, tezkere konusunda ABD'nin, BM Güvenlik Konseyi'ne kanıtlarını sunacağı 5 Şubat'ın beklenebileceğine işaret etti. 
     Öte yandan, ''üslerde yapılacak teknik teçhizat donanımına izin verilmesi'' ile ''yabancı askerlerin Türkiye'de konuşlandırılması ve Türk askerlerinin yurt dışına gönderilmesi'' unsurlarını içerecek tezkerenin tek mi yoksa iki ayrı tezkere olarak mı TBMM'ye sunulacağının henüz netlik kazanmadığı öğrenildi. 
     





</TEXT>
</DOC>
