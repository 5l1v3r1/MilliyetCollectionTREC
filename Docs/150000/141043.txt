<DOC>
<DOCNO> 141043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sonspo19.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, Adanaspor maçına hazır... 
</HEADLINE>
<TEXT>

     Birinci Süper Lig'de, yarın sahasında Adanaspor'u ağırlayacak olan Gaziantepspor'da hedef, mutlak galibiyet olarak belirlendi. 
     Teknik sorumlu Nurullah Sağlam, Adanaspor önünde öncelikli hedeflerinin güzel futbol ve galibiyet olduğunu belirterek, ''Takım, gerçek gücünü Adanaspor önünde maçında ortaya koyacak. Bu galibiyete, rakip kadar bizim de çok ihtiyacımız var'' dedi. 
     Hafta içinde gerçekleştirilen çalışmaların olumlu geçtiğini, futbolcularına kaybolan konsantrasyon eksikliklerini giderebilmeleri için sürekli terapi uyguladığını vurgulayan Sağlam, şunları söyledi 
     ''Elazığspor maçının ertelenmesi ve kent merkezine sürekli kar yağması nedeniyle doğru dürüst bir biçimde biraraya gelip çalışma imkanı bulamamıştık. Daha sonra Altay maçına yarım olarak hazırlanabildik. Sakat oyuncuların fazlalığı, ligdeki puan durumumuz, beraberinde bir rahatlamayı getirdi. Oyuncularım sanki lig bitmiş, biz UEFA Kupası'na katılmayı haketmişiz gibi davranmaya başladı. Bizim için esas olan ligdeki istikrarımız ve alınan başarılı sonuçlardır. 
     Bir futbol takımını rehavet bitirir. Bu tehlikeyi sezdiğim için sürekli uyarıcı toplantılar yaptım. Zorlu Adanaspor maçının bizim için kötü günlerin sona ermesi, ligde yeniden çıkışa geçtiğimiz bir maç olmasını diliyorum. Kısıtlı kadromuza karşın Gaziantepspor, ligdeki varlığını en iyi biçimde sürdürmeye kararlıdır.'' Bu arada kırmızı-siyahlılar, teknik sorumlu Nurullah Sağlam yönetiminde, bugün yaptığı tek antrenmanla, Adanaspor maçı hazırlıklarını sürdürdü. Celal Doğan Tesisleri'nde günün ilk çalışmasını yapan futbolcuların neşeli ve istekli oldukları görüldü. Sağlam, çalışma sırasında özellikle forvet oyuncularıyla yakından ilgilendi. 
     Gaziantepspor, akşam saatlerinde yapacağı ikinci çalışmanın ardından kampa girecek. 
     Kamil Ocak Stadı'nda yarın akşam saat 20.00'de başlayacak Adanaspor karşılaşmasına Gaziantepspor'un, Ömer, Alper, İbrahim Toraman, Bouazizi, Hasan Yurt, Devran, Erdal, Mustafa Marangoz, Viola, Victoria ve Cesar muhtemel 11'iyle başlaması bekleniyor. 
     Kart cezası bulunan Maxim, Ufuk, Murat Erdoğan ile sakatlıkları süren Preko, İlhan ve Halit kadroda yer almıyor. Brezilyalı oyuncu Regis'in durumu ise maç saatinde belli olacak. 
     





</TEXT>
</DOC>
