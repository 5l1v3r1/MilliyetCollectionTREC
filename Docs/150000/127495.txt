<DOC>
<DOCNO> 127495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/ekonomi/aeko.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1 dünyası bu partide... 
</HEADLINE>
<TEXT>

Formula 1 camiası, İngiltere’de yapılacak 2003 Grand Prix Party’de buluşacak... Bu kez motor değil, müzik gürültüsü olacak 
     Motorsporları, her zaman motor gürültüsünden ibaret değildir... Motorsporları ile uğraşan insanlar da, eğlencesiz, hayatları süspansiyon ayarları, lastik muhabbetleri, şasi tartışmaları ve beygir gücü muhabbetleriyle geçmez. Onlar da herkes gibi eğlenceyi, eğlenmeyi ve en önemlisi müziği severler. Özellikle de Formula 1 camiası... 
     2003 sezonunun açılmasına neredeyse üç aya yakın zaman var. Ancak onlar, bir anlamda sezona partili bir açılış yapacaklar. Zira 11 Ocak’ta Birmingham’daki NEC Arena, 2003 Grand Prix Party için hazırlık yapıyor. 
     Kimler katılmıyor ki... McLaren Mercedes pilotu David Coulthard, Jordan Takımı’nın sahibi Eddie Jordan ve pilotu Giancarlo Fisichella, Jaguar pilotu Mark Webber, Formula 1’in patronu Bernie Ecclestone, sonracığıma eski yarışçılar Damon Hill, Nigel Mansell, Gerhard Berger, Martin Brundle filan. Bu listenin, daha da uzaması bekleniyormuş. 
     Peki kim müzik yapacak Pop müziğin ilahelerinden kabul edilen Beverly Knight teyze ve çalgıcıları coşturacakmış bu topluluğu. Bununla da kalmıyor... Eski yarışçılardan Damon Hill, gitarıyla sahneye fırlayacakmış. Ayrıca Eddie Jordan’ın kullandığı motorun ismini verdiği müzik grubu V10 Band de bir konser verecekmiş. Davula, Eddie Jordan bizzat oturabilir... 
     Yüksek oktanlı gecede, bir de ödül töreni olacak. İçeriğinde neler olduğu belirtilmese de, "F1’in Oscar’a cevabı" deniyor... "En İyi Kaza", "En İyi Patlatılan Motor" ödülleri mi 
     



 EKONOMİ 

















</TEXT>
</DOC>
