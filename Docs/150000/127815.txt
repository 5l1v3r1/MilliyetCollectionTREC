<DOC>
<DOCNO> 127815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/sonspo12.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
At yarışları yeni vergiler nedeniyle 21 Ocak'a kadar yapılamayacak 
</HEADLINE>
<TEXT>

     At yarışı camiasındaki dernekler, yasayla getirilen yeni vergilerin, yazılım sıkıntısı nedeniyle yarışların 21 Ocak 2003 tarihine kadar yapılamamasına yol açacağını, bunun da toplam 43 trilyonluk zarar vereceğini bildirdiler. 
     Türkiye Yarış Atı Yetiştiricileri ve Sahipleri Derneği Başkanı Bahadır Gödek, Safkan İngiliz Atı Yetiştiricileri Başkanı Sadrettin R.G. Atığ ile Safkan Arap Atı Yetiştiricileri ve Sahipleri Derneği Başkanı Ergün Tunçok, bugün gazetelere ilanlar vererek, sıkıntılarını dile getirdiler. 
     TBMM tarafından 20 Aralık Cuma günü kabul edilen yasa ile müşterek bahislerden alınan vergilerin yüzde 5 5 olarak arttırıldığı belirtilen ilanda, ''Bu kanun öncesinde kesinti yüzde 56 iken, yüzde 66'ya çıkmıştır. Adil olmayan kesintiler, daha adil olmayan bir noktaya gelmiştir'' denildi. 
     
     ''AVRUPA MAHKEMELERİNDE HAK ARAMA ŞANSIMIZ DOĞAR'' 
     Yarışlardan yapılan kesintiler için, Avrupa Birliği'nde olan orandan en yükseğine eş değer yapılmasının dışında seçenek aramanın, samimiyetle talep edilen Avrupa Birliği yolunu keseceği ileri sürülen ilanda, bu sektörden ekmek yiyen 50 bin insanın işi ve aşının tehlikeye girmesi halinde, Avrupa mahkemelerinde hak arama şanslarının doğacağı bildirildi. 
     İlanda, şu görüşlere yer verildi 
     ''Yarış camiasında 50-60 bin insanın olup olmadığına bir bakılsın. Kamuya 700 trilyon kaynak sağlayan bu sektörü bir komisyon araştırsın ve sonra bizi karşılarına alsın konuşalım. Ülke bizim, atçılık tarihimiz bizim ve çalışan 50 bin insan bizim. Bunlara el ele, gönül gönüle çare bulma gereği, 58. Cumhuriyet Hükümeti'nin görevidir. Vatandaş olarak bunu talep etmek en tabii hakkımızdır. Bu yasa uygulanabilir değildir. 
     Kabul edilen yasa o denli hazırlıksız yapılmıştır ki sistemin nasıl çalıştığını bile incelemeden yasalaşmanın mahsurları, yarışları 1 Ocak 2003'den itibaren durdurmuştur. Kanunun Resmi Gazete'de ilanından sonra software yazılımının doneleri belirlenecek, ABD'de Noel tatili dolayısıyla 3 Ocak'a kadar tatil. 4 Ocak'ta Türkiye'ye gerekli doneleri almaya gelinebilir. 15 günde yazılım uygulaması ve testler olur. Bu demek ki 21 Ocak tarihine kadar yeni yasal kesintilerle yarışlar yapılamaz. Kamu kesintilerinde kayıp 36 trilyon, at sahiplerinin de kayıbı 7 trilyon lira olur.'' Dernek başkanları yaptıkları bu açıklamayı, çok yoğun bir çalışma döneminde bulunan hükümet üyelerinden randevu alamamaları nedeniyle gerçekleştirdiklerini belirterek, sorunu çözmek için ise şu önerileri getirdiler 
     ''21 Ocak gününe kadar eski uygulama için Maliye Bakanlığı bir mükteza verir ve yeni yasadan dolayı kayıp maksimum 3 trilyon olur veya yarış ikramiyeleri 7000 sayılı fondan ödenerek yarışlar müşterek bahissiz yapılır.'' 
     





</TEXT>
</DOC>
