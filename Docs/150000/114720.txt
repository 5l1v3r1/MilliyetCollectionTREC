<DOC>
<DOCNO> 114720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sontur35.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de kapatma davası şoku 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu'nun AKP hakkında Anayasa Mahkemesi'ne kapatma davası açması seçim telaşı yaşayan AKP'de şok etkisi yarattı. 
     Kanadoğlu'nun kapatma davaı açtığını açıklasanının ardından AKP Genel Başkanı Recep Tayyip Erdoğan ve Erdoğan'ın son dönemdeki kararları vermesinde önemli rol oynayan AKP Bursa Milletvekili AKP Genel Sekreteri Ertuğrul Yalçınbayır arasında telefon köprüsü kuruldu. 
     Bursa'da seçim kampanyasını yürüten Yalçınbayır, hemen Erdoğan ve AKP yöneticileriyle konferans sistemi kurdu. AKP Grup başkanvekili Mehmet Ali Şahin şu değerlendirmeyi yaptı 
     "Öncelikle biz Anayasa Mahkemesi'nin bize göndermiş olduğu ihtarın gereğini yerine getirdik. Sayın Erdoğan kurucu üyelikten ayrıldı. Dolayısıyla böyle bir davanın gerekçesi yoktur. Siyasi Partiler Yasası'nın 104'üncü maddesine muhalefet parti kapatılma nedeni değildir. Anayasa'ya göre kapatma üç sebebe indirilmiştir. Bunun dışında başka parti kapatma nedeni yoktur. Dolayısıyla bu dava hukuki dayanak ve gerekçeden yoksun davadır. Seçimler öncesi siyasi amaçlarla açıklandığı gerekçesiyle yaygın kanıya yol açacaktır." Şahin'in kastettiği Siyasi Partiler Yasası'nın 104'üncü maddesi Yargıtay Cumhuriyet Başsavcılığı'nın Anayasa Mahkemesi'ne siyasi partiler hakkında dava açılmasına ilişkin hükümleri içeriyor. Madde ihtar istemlerinin altı ay içinde yerine getirilmemesi durumunda Cumhuriyet Başsavcısı'nın Anayasa Mahkemesi'ne söz konusu siyasi partinin kapatılması için resen dava açmasını öngörüyor. 
     
     ARINÇ BAŞSAVCI YANLIŞ YAPTI 

     AKP Grup Başkanı Bülent Arınç ise Kanadoğlu'nun AKP'ye dava açmasını "bazı partilerin yolunu açmaya matuf girişim" diye değerlendirdi. 
     Arınç, Kanadoğlu'nun açtığı davanın Anayasa ve Siyasi Partiler Yasası'na tamamen aykırı olduğunu savunarak "Bu dava açılamaz, karara bağlanamaz" diye konuştu. 
     Kanadoğlu'nun görev ve yetkilerini kötüye kullandığını öne süren Arınç, Anayasa Mahkemesi'nin partilerine verdiği ihtarda "Erdoğan'ın kurucu üyelikten çıkarılmasını" istediğini, bu durumun da yerine getirildiğini belirterek şunları kaydetti 
     "Genel Başkan kurucu üyelikten istifa ederek istem yerine getirilmiştir. Yapmamız gereken başka bir husus yoktur. Dolayısıyla kararın yerine getirilmediğini söyleyen Başsavcı hataya düşmektedir ve yanlış bir işlem yapmaktadır. Bu davadan sonuç alınamayaz. Anayasa Mahkemesi'nin pek çok kararında buna vurgu yapılmıştır. Bu davanın savcının isteği doğrultusunda sonuçlanması katiyen mümkün değildir. Seçimlere 10 gün kalmıştır. Kamuoyunu tereddütlere düşüren, seçim atmosferinde siyasi partiler arasında haksız rekabete yol açacak, belki de bazı partilerin yolunu açmaya matuf bu tip girişimleüyle karşılıyoruz. Adalet ve hukuk açısından üzüntü duyuyoruz." AKP Genel Başkan Yardımcısı Bülent Gedikli de "Bu kapatma davası, halkın gönlündeki yerimizi sağlamlaştıracaktır. İktidara geldiğimizde seçme ve seçilme yasaklarının önündeki engelleri kaldıracağız"' dedi. 
     





</TEXT>
</DOC>
