<DOC>
<DOCNO> 144053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/dunya/dun01.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak savaşı uzun sürebilir’ 
</HEADLINE>
<TEXT>

ABD Başkanı Bush, dün yaptığı halka sesleniş konuşmasında Irak’a düzenlenen askeri operasyonun "uzun ve beklenenden zor olacağını, ancak galip geleceklerini" söyledi 
     George W. Bush, dün Türkiye saatiyle 05.15’te başlayan konuşmasında, "Benim emrimle koalisyon kuvvetleri, Saddam Hüseyin’in savaşma kabiliyetine zarar verecek askeri önem taşıyan hedefleri vurmaya başladı" ifadesini kullandı. "Çok geniş bir kampanyanın erken aşamasındayız" diyen ABD Başkanı, Amerikalılara ve diğer ülkelerin halkına seslenerek, "ABD ve koalisyon güçlerinin, masum sivillere zarar vermemek için elinden gelen her türlü çabayı göstereceğini, ancak savaşın uzun süreli ve zor olacağını" söyledi. Bush, 35’ten fazla ülkenin, operasyona destek sağladığını da belirtti. 
     
     ZALİM DİKTATÖR 
     "Irak halkının özgürlüğünü kazanmasına yardım etmemiz gerekiyor. Irak’ın büyük medeniyetine ve dini ibadetlerine saygı ile geldik. Irak’ta, bir tehdidi ortadan kaldırmak, ülkenin yönetimini Irak halkına geri vermek ve düzeni sağlamaktan başka hiçbir amacımız yok" şeklinde konuşan Bush, ABD’nin bu çatışmaya "isteksiz" girdiğini söyledi. Bush, Amerikan halkını ve dünyayı, zalim bir diktatörün merhametine bırakamayacağını da belirterek, bu kez askeri kampanyanın, "yarım tedbirlerle" bırakılmayacağını vurguladı. 
     
     ZAFER BİZİM 
     Barışın tehlikede olduğunun altını çizen Başkan Bush, onu koruma görevinin de Amerikan askerlerine düştüğünü kaydetti. 
     Bush, "Zafer dışında hiçbir sonucu kabul etmiyorum. Bize ve dünyaya yönelik tehditler ortadan kaldırılacak. Biz galip geleceğiz. Tanrı, ülkemizi ve onu savunan herkesi korusun" dedi. 
     



 DÜNYA 













</TEXT>
</DOC>
