<DOC>
<DOCNO> 149189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sontur19.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Güzellikte bu yıl moda aktarlar... 
</HEADLINE>
<TEXT>

     Yaz aylarının yaklaşmasıyla birlikte, kilolarından kurtulmak ve pürüzsüz bir cilde sahip olmak isteyen kadınlar, sorunlarını aktarlardan aldıkları doğal ürünlerle giderebiliyor. 
     Her çeşit cilt sorununa karşı çözüm önerileri sunan aktarlarda selülitten zayıflamaya, cilt kırışıklıklarından saç dökülmesine kadar çok sayıda rahatsızlığı önleyici ürün yer alıyor. 
     İlkbahar ile aktarlarda özellikle güzellik ürünleri rafların ön sıralarına yerleşmeye başladı. Yaza ideal vücut ölçüleriyle girmek, güzel görünmek isteyen kadınlar, her türlü sorununu bitkilerden elde edilen ürünlerle giderebiliyor. Aktarlar da son yıllarda kadınların güzel görünüm için güzellik merkezlerinden çok kendilerine başvurmaya başladıklarını belirtiyor. 
     
     FAZLA KİLOLARA ZAYIFLAMA MACUNU 

     Kadınların en büyük sorunu olan fazla kilolar, aktarlarda papatya, mersin yaprağı, sinameki, defne yaprağı, biberiye ve funda yaprağından elde edilen ''zayıflama macunları'' ile birkaç ay içinde giderilebiliyor. Yağ çözücü etkisi olan bu macun günde 3 kere alınması durumunda vücudun protein dengesini koruyarak, aşırı kiloların verilmesini sağlıyor. 
     Her 10 kadından 9'unun sorunu olan selülitler ise zambak, yasemin, nane, anason, lavanta, limon, jojoba, rezene, biberiye, keten, ardıç, buğday, susam ve portakal yağların birleştirilmesinden oluşan ''selülit yağı'' ile yok edilebiliyor. Şişesi 6 milyon liradan satılan ve 6 ay düzenli olarak kullanılması gereken bu yağın, selülite kalıcı çözüm sağladığı ifade ediliyor. Ciltte kötü görünüme neden olan siyah noktalar için ise kayısı yağı öneriliyor. 
     Denizde bronzlaşmak yerine tatile bronz görünüm ile gitmek isteyen kadınlara ise ceviz yağı, kakao, havuç, fındık ve badem yağı gibi ürünlerden yapılan karışım satılıyor. 
     Cilt bozuklukları için denizden çıkarılan doğal süngerlerle vücuda masaj yapılmasını ve bu yolla gözeneklerin açılmasını öneren aktarlar, makyaj temizliğinde de gül yağı, lavanta, kekik, defne gibi yağların kullanılmasının cilt sorunlarını engellediğini bildirdiler. 
     Konya'da aktarlık yapan Ulusoy Şifacısı'nın işletmecisi Mustafa Saldı, güzellik ürünlerine son bir ayda talebin oldukça arttığını, sağlıklı yaşam için ön plana çıkan doğal ürünlerin güzelliğin de kaynağı olduğunun hızla keşfedildiğini söyledi. 
     





</TEXT>
</DOC>
