<DOC>
<DOCNO> 109696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/soneko10.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş ve Petkim blok satış yöntemiyle özelleşecek 
</HEADLINE>
<TEXT>

     Özelleştirme İdaresi Başkanlığı, TÜPRAŞ'ın özelleştirilmesinde belirlenecek oranda bir hissenin yılsonundan önce blok satış ihalesine çıkılmasının öngörüldüğünü bildirdi. 
     Yatırımcıları bilgilendirmek amacıyla Özelleştirme İdaresi Başkan Vekili Sezai A. Ensari imzasıyla Borsa'ya gönderilen açıklamada, Türkiye Petrol Rafinerileri A.Ş'nin TÜPRAŞ özelleştirilmesinin devamına ilişkin olarak halka arz yöntemi yerine alternatif yöntemlerinin değerlendirildiği, bu çerçevede kamu payını yüzde 50'nin altına çekecek şekilde belli bir oranda hissenin blok olarak satışı ve veya ''hisse senedine çevrilebilir hisse senedi'' satışı alternatifleri üzerinde durulduğu hatırlatıldı. 
     Bu hususun İdare'nin 2002 yılı revize özelleştirme programında da yer aldığı kaydedilen açıklamada, ''Program çerçevesinde çalışmalara devam edilmekte olup, 2002 yılının sonunda önce İdaremizce belirlenecek ve kamuoyuna duyurulacak bir oranda hissenin blok satış ihalesine çıkılması öngörülmektedir'' denildi. 
     Petrokimya Holding A.Ş'nin PETKİM minimum yüzde 51 oranındaki kontrol hissesinin blok satış suretiyle özelleştirilmesine yönelik çalışmalar kapsamında ÖİB tarafından görevlendirilen teknik ve çevre danışmanlarının değerlendirmelerine devam ettiği kaydedilen açıklamada, Ekim ayının ikinci yarısında stratejik ortak bulmak üzere ihaleye çıkılmasının planlandığı duyuruldu. 
     Özelleştirme İdaresi Başkanlığı ÖİB açıklamasında, Türk Hava Yolları A.O'nun özelleştirilmesine yönelik çalışmaların devam ettiği, piyasa koşullarının uygun olması durumunda konunun yeniden değerlendirileceği bildirildi. 
     





</TEXT>
</DOC>
