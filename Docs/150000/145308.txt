<DOC>
<DOCNO> 145308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/soneko31.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalarda bugün... 
</HEADLINE>
<TEXT>

     Irak savaşının piyasalar üzerindeki olumsuz etkisi sürerken, Borsa gelen tepki alımlarıyla günü yüzde 3.32 oranında artışla tamamladı. 
     Savaşın 6. gününde, Borsa'daki artışın yanında döviz ve faizde önemli düşüşler meydana geldi. 
     1. seansta yüzde 2.03 yükselen İstanbul Menkul Kıymetler Borsası İMKB Ulusal 100 Endeksi, 2. seansta da yüzde 1.27 artış kaydetti. 
     Endeks, günlük 295.23 puan artışla 9,200 puan seviyesinin hemen altında 9,187.88 puandan kapandı. 
     Hisse senetleri piyasasında toplam 438 trilyon 835 milyar 279 milyon liralık işlem hacmi oluştu. 
     Borsa uzmanları, fiyatların düşük seviyelerde olması nedeniyle Fitch'in not düşürmesine rağmen piyasada kısa bir dalgalanmanın ardından çıkışın sürdüğünü ifade ederek, bugünkü çıkışın, dünkü kayıplara tepki denecek bir yükseliş sonucunda yaşandığını vurguluyorlar. 
     Uzmanlar, piyasanın genel olarak Türkiye'nin ABD ile ilişkilerinin daha normalleştiği düşüncesi ile olumlu olduğunu, 9,000 seviyesinin üzerinde tutunan endeksin 9,000-9,500 puan arasındaki yeni bantta dengelenmesinin beklendiğini kaydediyorlar. 
     
     DOLAR 
     Dolar serbest piyasada 37 bin lira, Merkez Bankası efektif satış kurlarında ise 12 bin 226 lira düşüş gösterdi. 
     Kapalıçarşı'da dün 1 milyon 771 bin liradan kapanan dolar, 1 milyon 744 bin liradan güne başladı. 1 milyon 885 bin liradan kapanan Euro'da 1 milyon 864 bin liradan açıldı. Gün sonunda doların satış fiyatı 1 milyon 734 bin liraya, Euro'nun satış fiyatı da 1 milyon 858 bin liraya geriledi. 
     Merkez Bankası, doların bugünkü efektif kurunu alışta 1 milyon 733 bin 26 lira, satışta ise 1 milyon 745 bin 219 lira olarak açıkladı. Böylece dolar, Merkez Bankası'nın dünkü kurlarına göre, alışta 12 bin 142 lira, satışta ise 12 bin 226 lira düştü. 
     
     FAİZ 1.30 PUAN DÜŞTÜ 
     İMKB Tahvil ve Bono Piyasası Kesin Alım Satım Pazarı'nda işlem gören 3 Mart 2004 vadeli bugün valörlü tahvilin bileşik faizi 1.30 puan düştü. 
     Basit getirisi yüzde 70.64, bileşik getirisi yüzde 71.85'ten kapanan bu kağıdın aynı gün valörlü işlemlerinde, dünkü basit getiri yüzde 71.96, bileşik getiri yüzde 73.15 olmuştu. 
     3 Mart 2004 vadeli tahvilin yarın valörlü işlemlerinde de bileşik faiz yüzde 69.73'ten kapandı. 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda gecelik faiz ortalama yüzde 43.99'dan işlem gördü. 
     İMKB Tahvil ve Bono Piyasası verilerine göre, gecelik faizde en düşük oran yüzde 42.00, en yüksek oran yüzde 44.10 olarak belirlendi. 
     Bankalararası TL interbankında da gecelik faiz oranı, ortalama yüzde 44.00 olarak gerçekleşti. 
     




</TEXT>
</DOC>
