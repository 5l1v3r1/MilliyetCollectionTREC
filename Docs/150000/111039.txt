<DOC>
<DOCNO> 111039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/dunya/dun02.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Olaylı Kıbrıs Zirvesi 
</HEADLINE>
<TEXT>

BM bahçesinde havaya 7 el ateş 
     SEMA EMİROĞLU New York BM 

     Kıbrıs sorununa kapsamlı bir çözüm bulmak amacıyla 10 aydır Ada’da sürdürülen doğrudan görüşmelerin geleceği, dün New York’taki BM merkezinde iki günlüğüne mercek altına yatırılırken, Genel Sekreter Kofi Annan’ın Kıbrıs Türk ve Rum liderleriyle bir araya geldiği sırada yağan kurşunlar heyecan yarattı. 
     Taraflarla bir ay önce Paris’te görüşerek durum değerlendirmesi yapan Annan, dün KKTC Cumhurbaşkanı Rauf Denktaş ve Rum Yönetimi lideri Glafkos Klerides’le önce ayrı ayrı bir araya geldi, daha sonra da iki lidere öğle yemeği verdi. Annan ve liderler, öğleden sonra da heyetler arası görüşmelerde bulundular. Annan’ın BM gökdeleninin 38’inci kattaki odasında Denktaş’la görüşmesinden sonra üçlü öğle yemeğine geçilmek üzereyken, binanın dışında havaya 7 el ateş açıldı ve bazı kurşunlar, 18’inci ve 20’nci kata isabet etti. Uzakdoğu kökenli Steve Kim adlı bir kişinin, yoğun güvenlik önlemleri ile korunan BM’nin dışındaki demir parmaklıkları atlayarak içeri girdiği ve havaya kurşun yağdırıp Kuzey Kore’deki insan hakları ihlallerini protesto eden bildiriler fırlattıktan sonra BM polisince etkisiz hale getirildiği bildirildi. 
     Bu arada Rauf Denktaş, Genel Sekreter Annan’la görüşmeden önce gazetecilere, "Size söyleyecek sadece bir cümlem var AB’nin Rum tarafını Kıbrıs olarak tam üyeliğe alması halinde görüşmeler sona erer ve Ada sonsuza kadar bölünür" dedi. 
     



 DÜNYA 











</TEXT>
</DOC>
