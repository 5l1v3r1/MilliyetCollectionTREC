<DOC>
<DOCNO> 133957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/dunya/adun.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
BM’yi takmayacak 
</HEADLINE>
<TEXT>

ABD Başkanı Bush, Birliğin Durumu’ konuşmasında, Irak’a savaş ilan etmedi, ancak askeri harek t kararına adım adım yaklaştığını ve bunun için BM kararını beklemeyeceğini yansıttı 
     YASEMİN ÇONGAR Washington 

     ABD Başkanı George W. Bush, Kongre önünde yaptığı "Birliğin Durumu" konuşmasında, Irak’a karşı savaş ilan etmedi ama, savaş olasılığının çok yüksek, zamanlamasının da çok yakın olduğuna kuşku bırakmayan sözler kullandı. Konuşmasının üçte birini Irak meselesine ayıran Bush, "Biz barış istiyoruz, barış için çabalıyoruz. Ancak bazen, barışı fiilen savunmak gerekir. Korkunç tehditlerle yüklü bir gelecek, barış değildir. Eğer savaşa zorlanırsak, adil bir amaç uğruna ve masumları korumak için elimizden gelen her şeyi yaparak adil yöntemlerle savaşacağız. Eğer savaşa zorlanırsak, ABD ordusunun bütün gücünü kullanarak savaşacağız ve üstün geleceğiz" dedi. 
     
     Kanıtlar sunulacak 
     "Saddam Hüseyin silahsızlanmaz ise, uluslararası bir koalisyonun önderi olarak onu biz silahsızlandıracağız" diyen Bush, Irak’a yönelik ültimatom ilanından uzak durdu. Ancak Bush, BM Güvenlik Konseyi’ni 5 Şubat’ta toplantıya çağıracaklarını ve Dışişleri Bakanı Colin Powell’ın bu toplantıda, Irak’ın elindeki kitle imha silahlarına ilişkin bazı Amerikan istihbarat belgelerini Konsey üyelerine sunacağını açıkladı. 
     Bağdat’ın El Kaide dahil terör örgütleriyle işbirliği yaptığını savunan Bush, Irak liderinin elindeki antraks ve diğer biyolojik silahlar ile sarin, hardal ve VX gazlarının, 30 bin adet kimyasal başlığın ve seyyar biyolojik silah laboratuvarlarının hesabını veremediğini, bunları imha ettiğini de kanıtlayamadığını vurguladı. 
     
     Ek süre tanınmayacak 
     Bush, Irak’a karşı olası bir askeri harek t için Güvenlik Konseyi’nden karar çıkmasını beklemeyeceklerini belli etti. "Ülkemizin amacı, süreci seyretmek değil, sonuç elde etmektir" diyen Bush, "Ancak ülkemizin hangi yolu izleyeceği, başkalarının kararına bağlı değildir. Nasıl ve ne zaman eyleme geçmek gerekirse, ben Amerikan halkının güvenliğini ve özgürlüğünü koruyacağım" ifadesini kullandı. 
     "Dünya Irak’ın silahsızlanmasını 12 yıl bekledi. Amerika, ülkemize, dostlarımıza ve müttefiklerimize yönelik ciddi ve giderek artan bir tehdidi kabullenmeyecektir" diyen Bush, "Bazıları tehdit kapımıza gelmedikçe, harekete geçmememizi istiyor. Teröristler ve diktatörler ne zamandan beri eylemlerini önceden haber veriyorlar ... Saddam Hüseyin’in akıllı ve temkinli davranacağına güvenmek bir strateji de, bir seçenek de değildir" diye konuştu. 
     
     Irak’ta rejim değişecek 
     ABD Başkanı, konuşmasının bir bölümünde de, "cesur ve baskılanmış" diye nitelendirdiği Irak halkına seslendi. Bush, "Düşmanınız, ülkenizi kuşatanlar değildir, düşmanınız ülkenizi yönetenlerdir. Saddam ve rejimi iktidardan uzaklaştığı gün, sizin kurtuluş gününüz olacaktır" dedi. 
     
800 gaz maskesi hazır bekletildi      ABD Başkanı George W. Bush, başkent Washington’daki Kongre binasında "Birliğin Durumu" konuşmasını yaparken, olası bir kimyasal - biyolojik saldırıya karşı 800 gaz maskesi koridorlarda hazır bekletildi. 
     11 Eylül saldırılarının ardından en ufak bir risk almak istemeyen güvenlik güçleri, Bush "Capitol Hill" binasına gelmeden önce civardaki yolları kesip binadaki bütün odalarda polis köpekleriyle bomba araması yaptı ayrıca Kongre kompleksinin her katına sivil ve üniformalı ajanlar yerleştirildi. Bush’un binaya geliş ve gidişinde ise güvenlik önlemleri olağanüstü artırılırken, binadaki koridorlarda kimsenin yürümesine bile izin verilmedi. 
     ABD Başkanı’nın konuşmasını izlemeye gelen gazetecilere de, olası bir saldırı durumunda koridorlara yerleştirilmiş gaz maskelerinin nasıl kullanılacağı bir video filmiyle gösterildi. 



 DÜNYA 












</TEXT>
</DOC>
