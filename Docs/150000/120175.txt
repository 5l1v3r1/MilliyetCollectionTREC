<DOC>
<DOCNO> 120175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sondun33.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Obez çocuklardan Mc Donald's hakkında dava... 
</HEADLINE>
<TEXT>

     New York'ta McDonald's firmasının ürettiği aşırı yağlı ve yüksek kalorili yiyecekleri sürekli yiyerek obez aşırı şişman hale gelen 8 çocuk, firma hakkında dava açtı. 
     Davacı çocuklar arasında bulunan ve şimdiden 181 kilogram gelen Jazlin Bradley, ''kimsenin kendilerine her gün ısmarladıkları Big Mac, patates kızartması ve sütlü içecek gibi yiyeceklerin aşırı yağlı ve kalorili olduğunu ve kendilerini şişmanlatacağını söylemediğini'' belirtti. 
     Amerikan basınında çıkan haberlere göre McDonald's ürünü Big Mac'lerin her bir porsiyonunda 34 gram yağ, 85 mg kolesterol bulunuyor ve her porsiyon 590 kalori veriyor. 
     Aynı şekilde Amerikalılar arasında artık ''fast-food'' acele yiyecek yerine, ''fat-food'' yağlı yiyecek diye adlandırılan, ayaküstü yenilen gıdalardan, yine McDonald's tarafından satılan balık filetosu ve tavuk köftelerinde 26 gram yağ ve 50 mg kolesterol bulunduğu saptandı. 
     Buna göre bir öğünde bir Big Mac, bir çikolatalı-sütlü içecek ve bir elmalı kek yiyen kişi toplam 1410 kalori alıyor. Bu şekilde günde 3 öğün yemek yendiği takdirde, toplam kalori miktarı 4 bin 230'a çıkıyor. Oysa normal bir insanın günlük ihtiyacı 2 bin kalori. 
     Manhattan mahkemesinde 8 çocuk ve aileleri adına dava açan avukat Samuel Hirsch, ''McDonald's firmasının Amerika'da aşırı şişman çocuklardan oluşan bir kuşak yarattığını ve sattığı yiyeceklerin çocukları sağlıksız yapacağı gerçeğini gizlediğini'' savundu. 
     





</TEXT>
</DOC>
