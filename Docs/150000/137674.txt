<DOC>
<DOCNO> 137674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/yazar/zbirand.html </URL>
<DATE> 2003/02/19/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Ver parayı al izni 
</HEADLINE>
<TEXT>

     Bugünkü noktaya gelinmesinin sorumluluğu tek taraflı değil. Her iki tarafında hataları oldu. 
     Bush yönetimi, çok aceleci davrandı. Türkiye'yi cepte keklik gördü. Yeni hükümetin duyarlıklarını yeterince değerlendirmedi. Sonra da, "Türkiye'de ihanet etti" diye kızdı. 
     Gül hükümeti, Bush yönetiminin niyetlerini ve konunun ciddiyetini geç algıladı. Yavaş davrandı. AKP ideolojisi ve kamuoyu tepkisi ile uluslararası pazarlıkları dengeleyemedi. Deneyimsizliği işleri daha da zorlaştırdı. 
     Olan oldu... 
     Şimdi gelelim bugüne... 
     Bugünkü manzara, hükümet ne kadar aksini iddia ederse etsin, Türkiye'nin para pazarlığı yaptığı şeklinde yansıyor. 
     Türkiye'nin belki kendini doğru dürüst anlatamamasından kaynaklanan bu izlenim ne yazık ki aleyhimize bir imaj oluşturuyor. Amerikan televizyonları ve medya'da , "Türkler parayı yeterli bulmadığı için işbirliğine yanaşmıyorlar" yorumları yapılıyor. 
     Küçültücü bir durum. 
     Türkiye, askeri-ekonomik ve siyasi konularda pazarlık etmekte çok haklı. Kimsenin de bir itirazı olamaz. 1 inci Körfez krizinden zararlı çıkmanın tepkisi şimdi çıkıyor. Ancak ne yapıp edip, bu izlenimin silinmesi gerekiyor. Zira para nedeniyle ABD'ye "hayır" diyen bir ülke konumuna düşürülmesi, onur kırıcı bir durum yaratır. Para önemli bir etkendir, ancak sessizce sürdürülmesi gereken pazarlıklar öyle bir noktaya getirildi ki, artık amacını aştı. Türkiye, köşeye sıkıştı. 
     Uluslararası ilişkilerde en zarar verdirici unsur, bir konuyu uzatmak, belirsizliği politika yapmaktır. Gül hükümeti derdini iyi anlatamamanın yarattığı bu durumdan kendini en kısa sürede kurtarmalıdır. Hem kendilerini, hem de ülkeyi güç duruma sokmamalıdır. Tüm riskleriyle EVET veya HAYIR kararı ne kadar kısa sürede verilirse, Türkiye de Amerika da önlerini daha rahat göreceklerdir. 
     
     
     
ERDOĞAN VE GÜL'E HAKSIZLIK YAPILDI      Başkan Bush, Gül'e haksızlık etti. 
     CHP lideri Deniz Baykal ve bazı Amerikalı yetkililer de Tayyip Erdoğan'a haksızlık ettiler. 
     Sonunda gerçekler anlaşıldı. 
     Gazete haberleri ve kimi söylentilere göre, Başkan Bush Yaşar Yakış'a "Başbakanınız verdiği sözü tutsun ve 18 Şubat günü ABD askerlerinin Türkiye'den geçişi ile ilgili kararı TBMM'den geçirsin" demiş. 
     Merak ettim, acaba Gül böyle bir söz vermiş miydi Yaşar Yakış'a sordum, "Hayır, böyle bir söz verilmedi. Onlar, gelişmeleri bu şekilde yorumluyorlar" dedi. 
     Yetinmedim, Türkiye ile ilişkileri en yakından izleyen ve bu konuda tüm ayrıntıları bilen, ABD Dışişleri Bakan yardımcısı Mark Grosmann'a ABD'nin eski Ankara Büyükelçisi sordum. O da aynı yanıtı verdi "Başbakan Gül, bize açıkça söz vermedi. Üslerin modernizasyonu ile asker kararını ayırıp, ikinci kararı 18 Şubat'a alınca, hepimiz bunun son tarih olduğu izlenimini edindik. Bize böyle yansıdı". 
     Ortada bir söz yok, ancak farklı bir algılama var... 
     
     ERDOĞAN, BUSH'A SÖZ VERDİ Mİ 
     Diğer bir tartışma konusu da, Tayyip Erdoğan'ın Beyaz Saray'daki konuşma sırasında, Başkan Bush'a "Türkiye'nin, Irak operasyonunda ABD'ye tam destek" vereceğini söylediği iddiası. 
     Bu iddiayı özellikle CHP lideri Deniz Baykal seslendirdi. Tayyip Erdoğan'ı, hiçbir resmi yetkisi olmamasına rağmen, Türkiye'yi bağlayıcı sözler vermekle suçladı. 
     Erdoğan-Bush görüşmesine katılan bir Türk diplomatına ve bir de ABD'li yetkiliye sordum. Her ikisinden de aynı yanıtı aldım 
     "Erdoğan hiçbir söz vermedi. Ancak görüşme öylesine bir görüş birliği yarattı ki, özellikle Amerikan tarafı, bu kadar konuşmadan sonra, Türkiye'nin Irak konusunda hiçbir zorluk çıkartmayacağı sonucuna vardı... Ardından, Washington'un istekleri gelince Ankara haklı olarak pazarlığa başladı. Bu da Bush yönetimini hayal kırıklığına uğrattı. Türkler bunu yapmamalıydı, havası doğdu..." 
     Anlaşılan, Türk liderlerin bazı sözleri karşı tarafça yanlış algılanmış. Günün koşulları, açıklamaların çok daha dikkatli yapılması gerektiğini gösteriyor. Dikkatli olunması şart... 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







Havuç ve sopa 


Karagöz oyunu 


We are all French 


Yoğurdu üflerken 


Riskli oyun Top kimde 


Güç kirlenmesi 


Üniversite, savaş ve hassas dengeler 


Türkiye’nin tercihi kredi mi olmalı, hibe mi 


Krizle gelen fırsat 


Zamana karşı yarış... 


Amaannn petrol canııımmm petrol 


Bush şeytan Saddam güvercin 


Odamdaki Guernica bana bakıyor 


Hoş geldin Türkiye 


Köy ekmeğinin iyisi Paris’te 


</TEXT>
</DOC>
