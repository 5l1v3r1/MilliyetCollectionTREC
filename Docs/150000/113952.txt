<DOC>
<DOCNO> 113952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sontur33.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller Yasaklar Erdoğan'a yaradı 
</HEADLINE>
<TEXT>

     DYP Genel Başkanı Tansu Çiller, siyasi yasağın AKP Genel Başkanı Recep Tayyip Erdoğan'a yaradığını öne sürerek "Ama unutmayın ki en mağduru bu ülkenin 67 milyon insanı" dedi. 
     Adapazarı'nda halka hitap eden Çiller, Adapazarı'nın mağdur olduğunu, bu nedenle, "ana kalbiyle umutsuz olmayın" demeye geldiğini söyledi. 
     Hükümete yüklenen Çiller, CHP Genel Başkanı Deniz Baykal ile eski Devlet Bakanı Kemal Derviş'i de eleştirdi. Çiller, Baykal'a "Soruyorum. Milletin ezanı ile uğraşacağına fındığı ile uğraşsana" diye seslendi. 
     Baykal ve Erdoğan'a "Yüreğiniz yetiyorsa açık oturuma çağırıyorum. Gelin şu hesabı verin" sözleriyle çağrıda bulunan Çiller, "Ama benim adımı duyunca hepsi tırıs tırıs gidiyorlar" diye konuştu. 
     
     "KEŞKE YASAKSIZ TÜRKİYE OLSA" 
     Aydın Menderes, Yıldırım Akbulut, Tuğrul Türkeş ve Mehmet Ali Bayar'ın DYP'de birleştiğini belirten Çiller, seçmenlerden 3 Kasım'da oy verirken dikkatli olmalarını isteyerek şunları söyledi 
     "Sağda bir Tayyip Erdoğan var. Yeni diyorsunuz, keşke yasaksız Türkiye olsa. Ben bunu hep istedim. Yasaklar yaradı ona. Çünkü, mağdur diye millet ona dönüyor. Ama unutmayın ki en mağduru bu ülkenin 67 milyon insanı...Hiç kimsenin çıkarı 67 milyonun üstünde değil. Başbakan olamayacak, hangi program var ortada, kim Başbakan olacak. 'Başörtüsünü ne yapacaksın' diye soruyorlar. 'Kendi kızlarımı yolladım, ötekini diğer partilere sorun' diyor. Bakın söylüyorum size Milli ve manevi değerlerimizin hepsi burada." 
     





</TEXT>
</DOC>
