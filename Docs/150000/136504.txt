<DOC>
<DOCNO> 136504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/ekonomi/eko09.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmirli Gökhan Usta, en iyi BMW teknisyeni oldu 
</HEADLINE>
<TEXT>

     MERT İLKUTLUĞ DHA 

     BMW AG’nin her yıl düzenlediği Uluslararası BMW Grup Servis Teknisyenleri Yarışması’nın NSTC Türkiye ayağını, Borusan İzmir Bayii Özgörkey Otomotiv’den 33 yaşındaki teknisyen Gökhan Pulluk kazandı. 
     Yazılı sınav ve pratik uygulama şeklinde 19 Ocak 2003’te İstanbul’da yapılan yarışmanın Türkiye finaline 61 servis teknisyeni katıldı. Gökhan Pulluk’un birinci olduğu yarışmada, Özgörkey Otomotiv Teknisyeni Bülent Karatepe de beşinci oldu. Gökhan Pulluk, önümüzdeki haziran ayında BMW tarafından Münih’te düzenlenecek dünya finalinde Türkiye’yi temsil edecek. Dünyanın pek çok ülkesinden teknisyenlerin hünerlerini sergileyeceği yarışmanın büyük ödülünün ise Tayland gezisi olduğu belirtildi. 
     Uludağ Üniversitesi Otomotiv Meslek Yüksekokulu’ndan mezun olan Gökhan Pulluk, 10 yıldır otomotiv teknisyeni olarak çalışıyor. Yarışmaya sıkı bir çalışmayla hazırlandığını belirten Pulluk, "Yarışmanın ilk bölümünde bir test yapılıyor. Pratik bölümlerde ise soru bankasından bir arıza soruluyor. Arızayı ne kadar sürede, nasıl bulup, tamir ettiğiniz değerlendiriliyor" dedi. 
     
     Finale katılacak 
     Türkiye ikincisiyle birlikte ülkemizi yüzden fazla teknisyenin katılacağı dünya finalinde temsil edecek olan Pulluk, en iyi dereceyi almak için çalışacağını söyledi. 
     Özgörkey Otomotiv Genel Müdürü Selim Özgörkey ise İzmir’deki tesislerin açılışının üzerinden bir yıl dahi geçmediğini hatırlatarak, "Elde edilen derece bizim teknolojiye verdiğimiz önemin en önemli göstergesidir. Amacımız müşterimize en iyi servisi sağlamak. " dedi. 
     
     



 EKONOMİ 



















</TEXT>
</DOC>
