<DOC>
<DOCNO> 114267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sontur08.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaz saati uygulaması 27 Ekim'de son eriyor 
</HEADLINE>
<TEXT>

     Gün ışığından daha fazla yararlanılması amacıyla 30 Mart'ta başlatılan yaz saati uygulaması, 27 Ekim'de sona erecek. Uygulamayla, yaklaşık 30 trilyon liralık enerji tasarrufu sağlandığı tahmin ediliyor. 
     İleri yaz saati uygulaması, 27 Ekim'de saatlerin bir saat geri alınmasıyla son bulacak. Buna göre, 26 Ekim Cumartesi gününü 27 Ekim Pazar gününe bağlayan gece saat 02.00'de saatler bir saat geri alınacak. 
     Yaz saati uygulamasıyla ülke genelinde 600-625 milyon kilovatsaatlik enerji tasarrufu sağlandığı tahmin ediliyor. Bu tasarrufun, kurulu gücü 278.4 megavat olan Gökçekaya Hidroelektrik Santralı'nın 1999 yılı üretiminden fazla olduğu bildiriliyor. 
     İleri saat uygulamasıyla sağlanan enerji tasarrufunun parasal karşılığının ise yaklaşık 30 trilyon lirayı bulduğu tahmin ediliyor. 
     Yaz saati uygulamasıyla sanıldığının aksine konutlarda kullanılan elektrik enerjisinden tasarruf sağlandığını belirten yetkililer, "Sabahleyin işe bir saat erken gidilmekte, genelde bir saat erken yatılmakta ve böylece yaz saati uygulaması süresince günlük bir saat enerji tasarrufu yapılmaktadır. Uygulamadan sağlanan enerji tasarrufu küçümsenmemelidir" görüşünü savunuyor. 
     
     47 ÜLKE UYGULUYOR 
     Gün ışığından yararlanarak enerji tasarrufu sağlanmasını öngören ileri yaz saati uygulaması, Türkiye'yle birlikte 47 ülkede gerçekleştiriliyor. Yaz saati uygulamasıyla enerji tasarrufu amaçlayan ülkeler şunlar 
     ABD, Almanya, Arjantin, Avustralya, Avusturya, Bahama, Belçika, Brezilya, Bulgaristan, Çekoslovakya, Çin, Finlandiya, Fransa, Hollanda, İngiltere, Irak, İran, İrlanda, İspanya, İsrail, İsveç, İsviçre, İtalya, İzlanda, Kanada, Kıbrıs, Libya, Lübnan, Lüksemburg, Macaristan, Malta, Mısır, Norveç, Paraguay, Peru, Polonya, Portekiz, Romanya, Şili, Suriye, Tunus, Türkiye, Ürdün, Uruguay, Yeni Zelanda, Yugoslavya, Yunanistan. 
     





</TEXT>
</DOC>
