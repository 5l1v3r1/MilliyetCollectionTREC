<DOC>
<DOCNO> 113260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/soneko03.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeytin üreticisi prim desteği istiyor... 
</HEADLINE>
<TEXT>

     TARİŞ Zeytin ve Zeytinyağı Birliği Yönetim Kurulu Başkanı Cahit Çetin, Yunanistan'da zeytinyağı üretiminde kilo başına 1.30 euro destekleme primi uygulandığını belirterek, ''AB'ye entegrasyon sağlanıyorsa, bu konuda da entegrasyon güçlendirilmeli'' dedi. 
     Çetin,yaptığı açıklamada, Türkiye'de tarımın ve özellikle zeytinciliğin yıllardır yanlış politikalarla ya da ulusal bir politika olmaksızın yönetildiğini, tarım sektörünün olması gereken noktanın çok gerisinde kaldığını savundu. 
     Stratejik önem taşıması nedeniyle gelişmiş ülkelerin tümünde tarıma destekleme uygulandığına dikkati çeken Çetin, Türkiye'de ise tam tersi bir uygulama ile desteklemelerin kaldırılmasının, zaten giderek azalan tarım üretimini, tamamen durma noktasına getirdiğini öne sürdü. 
     
     TARIMDA AB'YE UYUM 

     Çetin, Türkiye'nin tarım politikası konusunda, tam üyelik için çaba gösterdiği AB'yi örnek alması ve bu konuda tam uyum sağlaması gerektiğini söyledi. AB'de zeytin politikalarının birer tabu niteliği taşıdığını ve son derece kıskanç bir tavır sergilendiğini kaydeden Çetin, birliğin başlıca zeytin ve zeytinyağı üreticisi ülkeleri İspanya, İtalya ve Yunanistan'ı korumak için çok önemli tedbirler uyguladığını belirtti. 
     Cahit Çetin, birliğin, zeytin ve zeytinyağı üreticilerini, mamul kutulu ürünlerde ürün bedeli kadar gümrük vergisi uygulamasının yanı sıra prim desteklemesi ile de koruduğunu kaydederek, ''Yunanistan'da zeytinyağı üretiminde, kilo başına 1.30 euro destekleme uygulanır. AB'ye entegrasyon sağlanıyorsa, bu konuda entegrasyon güçlendirilmeli'' diye konuştu. 
     Türkiye'de ise tarımda sübvansiyon ya da pirim uygulamasının IMF ve Dünya Bankası'na verilen taahhütler çerçevesinde son verildiğini hatırlatan Çetin, şöyle konuştu 
     ''Geçmişte tarımda siyasi gerekçelerle yanlış desteklemeler uygulandı. Bu desteklemeler birer proje dahilinde uygulanmadığı için üretim fazlası oluştu ve istenilen fayda elde edilemedi. Bunun örneği fındık konusunda yaşandı. Tamamen siyasi gerekçelerle yapılan bir destekleme olduğu için şimdi ne yapılacağı bilinemiyor. Türkiye'de şu anda dış politikaların bir ürünü olarak çiftçiye doğrudan gelir desteği veriliyor. Doğrudan gelir desteği üretime değil tarlaya verildiği için tarıma bir şey kazandırmaz. Bu destekleme modeli ekim alanlarını daraltmak için kullanılır. Oysa Türkiye'de de gelişmiş ülkelerde olduğu gibi üretimi desteklemek için zeytincilikte ve diğer tarım dallarında prim desteği uygulanmalı.'' Çetin, prim desteğinin, üretimi artırma, spekülatif amaçlı ürün saklamalarını önleme, ihracat şansı yaratma, sağlıklı envanter tutulması ve ürünün tüketiciye daha ucuza ulaşılması gibi birçok faydası olduğunu anlatarak, ''prim uygulamasının özellikle zeytincilikte acilen uygulanması gerekir. Bu yapıldığı takdirde, petrolden sonra en büyük döviz çıktısına neden olan yıllık 700 bin ton likit yağ açığı azalır'' dedi. 
     





</TEXT>
</DOC>
