<DOC>
<DOCNO> 149016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/yasam/yas01.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Düpedüz cinayet 
</HEADLINE>
<TEXT>

Avcılar’da bir otomobil, yol istediği servis minibüsünü sıkıştırdı. Bu aracın çarpmasıyla yoldan çıkan minibüste, evine giden dört işçi can verdi 
     MUSTAFA KURTARAN 

     Beylikdüzü’ndeki Gisman Vida Sanayi işçileri, mesai sonrası Hasan Erol’un kullandığı 34 ZG 4936 plakalı servis minibüsüyle yola çıktı. 
     Dün sabaha karşı saat 02.30 sıralarında O - 1 Karayolu Avcılar mevkiine gelen minibüse yaklaşan beyaz renkli Renault marka bir otomobil önce selektör yaparak yol istedi. İddiaya göre daha sonra önüne geçtiği minibüsü sıkıştıran bu aracın çarpması sonucu, servis minibüsü kontrolden çıktı. Bariyerleri aşan minibüs, beton aydınlatma direğine çarptıktan sonra su kanalına düştü. 
     
     Bakıp kaçtılar’ 
     Hurda yığını haline gelen minibüsteki işçilerden Sevket Kurt 29 , Ömer Şimşek 27 , Recep Demir 28 ve Kemal Korkmaz 33 hayatını kaybetti. 
     Yaralılardan Tamer Demirel, Mahmut Demirel, İlyas Silan, Erhan Ünsoy ve minibüs sürücüsü Hasan Erol çeşitli hastanelere kaldırıldı. Kazadan hafif yaralı kurtulan servis sürücüsü Erol, arkadan hızla gelen otomobile yol verdiğini, ancak geçtikten sonra kendilerini sıkıştırarak çarptığını ileri sürerek, "Kazadan sonra araçtan inen iki kişi yanımıza kadar geldi. Yaralılara yardım etmeden hızla olay yerinden kaçtılar" dedi. 
     Polis, kazaya neden olduğu iddia edilen otomobili arıyor. 
     


YAŞAM 















</TEXT>
</DOC>
