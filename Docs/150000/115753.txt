<DOC>
<DOCNO> 115753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/yazar/guclu.html </URL>
<DATE> 2002/10/29/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Eğitim konusunda partiler ne vaat ediyor 2 
</HEADLINE>
<TEXT>

     Eğitim ve gençlik, sanki bu seçimde daha fazla ilgi ve itibar görüyor. Baksanıza gençlik adına parti bile kuruldu. Eğitim deseniz türbanın gölgesinde kalmaktan çoktan kurtuldu. Her ne kadar her ilçeye bir üniversite gibi uçuk kaçık vaatlerde bulunulsa da eğitim de ciddi anlamda konuşulmaya başlandı diyebiliriz. 
     Zorunlu temel eğitimin 8 yıldan 12 yıla çıkartılması konusunda neredeyse tüm partiler fikir birliği etmiş durumda. Hatırlanacağı gibi zorunlu temel eğitimin yasallaşması aşamasında 5 3 mü, yoksa 8 yıl kesintisiz mi olsun konusunda çok yoğun tartışmalar yaşanmıştı. O günkü adıyla Refah Partisi 5 3’ü savunurken CHP kesintisiz eğitimden yanaydı. Sonunda diğer partilerin de desteği ile kesintisiz 8 yıllık eğitim kabul gördü. 
     RP’nin 8 yıla karşı çıkmasının nedeni imam hatip liselerinin orta kısımlarının kapanma durumuna gelmesiydi. Anlaşılan o ki o hesaplaşma henüz bitmemiş. Parti programlarına bakıldığında h l eskiye dönüşün özlemi var. Bu konuda yeniden bir tartışma yaşanırsa hiç şaşırmamak gerekir. 
     Okul öncesi eğitim de tıpkı 12 yıllık temel eğitim gibi hemen hemen tüm partilerin önemsediği bir konu. Ortak noktada buluşulan bir diğer konu ise özürlülerin eğitimine çok daha yoğun bir şekilde önem verilmesi. 
     YÖK de tüm partilerin ilgi alanında. Bu haliyle devam etmesini isteyen yok gibi. Ortak görüş YÖK derebeyliğine son verilmesi yönünde. Hepten kaldırılması yerine, ki bu Anayasa değişikliği gerektirdiği için çok zor gözüküyor, olağanüstü yetkileri elinden alınarak sadece koordinasyon kurulu haline getirilmesi öngörülüyor. 
     Mesleki eğitimin yaygınlaştırılması da üzerinde en fazla durulan konulardan birisi. İktidara çok yakın partilere bakıldığında öneriler daha ayağı yere basan cinsinden ama ufak partilerde vaatler sınırsız. 
     Seçim yasakları nedeniyle fazla detaya ve isimlendirmeye giremiyoruz. Ancak tüm siyasi partilerin memnuniyet verici bir şekilde eğitimi ciddiye alıp kafa yormuş olmaları sevindirici. Bu aşamada bize de, size de düşen görev vaat edilenlerin gerçekleştirilmesi konusunda siyasileri sürekli sıkıştırmak. Yoksa ta gelecek seçime kadar eğitim yeniden rafa kaldırılırsa sorumlusu en az onlar kadar biz de oluruz. 
     Vakıf üniversitelerine AKP de dahil sağ yelpazedeki partilerin tamamına yakını sıcak bakıyor. Sayılarının artmasından ve desteklenmelerinden yanalar. Sol yelpazede ise uçlara gidildikçe antipati artıyor. CHP her ne kadar karşı gibi gözükse de devlet desteğinden yana ama yeni bir çerçevede... 
     Yabancı dille eğitim konusu da tüm siyasi partilerin ilgi alanında. Kimi yabancı dille eğitimin bugünkü haliyle devamından yana, kimi de eğitim dili Türkçe olsun ama yabancı dile de ağırlık verilsin görüşünde. 
     Yurt ve burs konusunda da parti programlarında ve seçim bildirgelerinde ciddi öneriler var. Hemen hepsi mevcut olanakların artırılmasından yana. 
     Anlaşılan o ki tüm konularda olduğu gibi asıl mesele inandırıcılık. Alın bir parti programını, altına bir diğer partinin adını yazın şaşıran olmaz. Böylesine birbirine yakınlar. Bilinen sorunlara parlak vaatlerde bulunmanın ötesine geçip bunu nasıl başaracağını söyleyen yok... 
     Özetin özeti Eğitimin yeni maceralardan çok mevcut soruların çözümüne yönelik ciddi bir gayrete ihtiyacı var. Oyunuzun rengini belirlerken buna özellikle dikkat etmelisiniz... 
     CUMHURİYET BAYRAMINIZI CANI GÖNÜLDEN KUTLUYOR VE KAZANIMLARINI BUGÜN BİR KEZ DAHA DÜŞÜNMENİZİ DİLİYORUM. 
     
     







Cumhuriyet ve partisi 


Savaşa doğru 


Cumhuriyet 


En büyük bayram, 29 Ekim kutlu olsun 


Değişecek 


Avrupa’dan kopmayacağız 


Eğitim konusunda partiler ne vaat ediyor 2 


Mutlu ve umutlu olmak günü... 


Putin’in utancı 


AKP ve CHP’ye Okul kitapları bedava olsun 


Onuncu Yıl marşı ile kutluyoruz 


Vaat bile edemiyor değil mi 


</TEXT>
</DOC>
