<DOC>
<DOCNO> 121091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sondun09.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de yarın miting var... 
</HEADLINE>
<TEXT>

     BM Genel Sekreteri Kofi Annan'ın 11 Kasım'da taraflara sunduğu çözüm planının ardından, KKTC'de Türk tapulu malların değerinin arttığı, Rum mallarının rağbet görmediği belirtildi. 
     KKTC'deki emlakçılar, bazı mal sahiplerinin fiyat artırdığını, bazılarının da Kıbrıs konusundaki belirsizlik ortadan kalkana kadar mallarını satmaktan vazgeçtiğini belirterek, en çok rağbetin Girne'deki mallara olduğunu kaydetti. 
     Mut Emlak'ın sahibi Haluk Mut, Kıbrıs gazetesine yaptığı açıklamada, Girne dışındaki tüm satışların durduğunu ifade ederek, Kıbrıs Rum kesiminde yaşayan bazı İngilizlerin, çözüm olacağı inancıyla oradaki evlerini 150-200 bin sterline satarak Girne'den 50-70 bin sterline ev almaya başladığını söyledi. 
     Girne bölgesindeki Türk tapulu mallara, özellikle İngilizlerin ve Londra'da yaşayan Kıbrıslı Türklerin rağbet gösterdiğini ifade eden Mut, ''Güzelyurt bölgesinde ise satışların hiçbir zaman hareketli olmadığını'' belirtti. 
     ''Güzelyurtluların yıllardır belirsizlik yüzünden kendi bölgelerinden mal almamaya özen gösterdiklerini'' belirten Haluk Mut, Gazimağusa bölgesinde de belirsizlik nedeniyle huzursuzluk olduğunu ve satışların durduğunu kaydetti. Mut, belirsizlik nedeniyle inşatların durduğunu ve satışların gerilediğini söyledi. 
     
     YARIN MİTİNG VAR 
     Bu arada KKTC'de yarın, ''Annan planına ve Avrupa Birliği üyeliğine destek'' amacıyla bir miting düzenlenecek. 
     Kıbrıs Türk Ticaret Odası'nın önderliğinde oluşturulan ve ''Ortak Vizyon'' adı altında birleşen 90 sivil toplum kuruluşunun organize ettiği miting, Lefkoşa'da 11.00-13.00 saatleri arasında yapılacak. 
     Mitinge katılımı artırmak için, kuruluşlar bir haftadır gazetelere ilan verirken, bazı öğretmen sendikaları da mitinge katılmak için grev kararı aldı. 
     





</TEXT>
</DOC>
