<DOC>
<DOCNO> 120957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sonspo11.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay Başkanı Sinan'ın transferi, menfaatlerimizle orantılı... 
</HEADLINE>
<TEXT>

     Altay Kulübü Başkanı Ahmet Taşpınar, bir süredir Beşiktaş ve Galatasaray'a transferi gündemde olan Sinan'ın, kulübün ve bu oyuncunun menfaatleri doğrultusunda gidebileceğini, sezon sonunda bonservis ücreti ödemeden futbolcuyu alabileceğini düşünenlerin yanılacağını söyledi. 
     Taşpınar, profesyonel şube yöneticileri, teknik direktör Ümit Turmuş, kaptan Tahir Karapınar ve transferi konuşulan Sinan Kaloğlu ile bir basın toplantısı düzenledi. 
     Altay'ın, Beşiktaş'a yenilmesine karşın iyi futbol oynayarak, bir çıkışın işaretlerini verdiğini belirten Taşpınar, ''Samsun deplasmanında da çok önemli bir galibiyet elde ettik. Hedefimiz biran önce takımı tehlikeli bölgeden uzaklaştırmak'' dedi. 
     Taşpınar, transfer söylentilerinin takımı olumsuz etkilediğini Ocak ayına kadar bu konunun gündemden çıkmasını istediklerini ve futbolculara transferle ilgili konuşma yasağı koyduklarını kaydederek, şöyle konuştu 
     ''Sinan'ı Beşiktaş'ın istediğini duyuyoruz. Ancak bizimle temasa geçen tek kulüp Galatasaray. İlkeli davranan bir kulüp. Ocak'ta Sinan'ı, Altay'ın ve kendisinin menfaatlerine uygun olursa satabiliriz. Olmazsa sözleşmesini uzatır devam ederiz. Mutlaka satacağız diye birşey yok. Kimse sezon sonunda bedava alırız diye düşünmesin. '' Genç oyuncu İbrahim'in transferinin bu sezon mümkün olmadığını belirten Taşpınar, ''Kimse kafa karıştırmasın. Transfer kulüpler arasındaki görüşmelerle olur'' dedi. 
     Büyük kulüplerin kendisine teklifte bulunduğunu ifade eden Sinan Kaloğlu ise ''Ben Altay'da Sinan oldum. Eğer gitmezsem mukavelemi uzatacağım. Giderken kulübüme de kazandıracağım. Bunun böyle bilinmesini istiyorum. Eğer transfer olursam da büyük takımlarda oynamaya hazırım'' diye konuştu. 
     
     TURMUŞ'UN SÖZLERİ 
     Teknik direktör Ümit Turmuş ise 7 haftalık yenilgi serisinden sonra Samsunspor'u deplasmanda yenerek bir ''dur noktası'' yakaladıklarını söyledi. 
     Yenildikleri karşılaşmaların bazılarında iyi futbol oynadıklarını ancak karşılığını alamadıklarını belirten Turmuş, ''Bu çıkışımız sürecektir. Bursaspor maçı çok önemli. İk yarıda kalan maçlarımızda alacağımız sonuçlarla iyi bir yere gelmeyi amaçlıyoruz'' dedi. 
     Turmuş, Sinan'ın Samsunspor maçında çok iyi oynadığını da kaydederek, ''Hafta arasında gerek yöneticilerimizin gerekse bizim yaptığımız görüşmeler işe yaradı. Kafasında soru işareti kalmayınca bu sahaya olumlu yansıdı'' diye konuştu. 
     Takım kaptanı Tahir de Altay'ın kısa sürede eski parlak günlerine döneceğini söyledi. 
     Altaylı yöneticiler, misafirperverliklerinden dolayı Samsunsporlu yöneticilere ve İnanç'ın tedavisinde gösterdikleri yakınlıktan dolayı 19 Mayıs Üniversitesi Hastanesi yetkililerine teşekkür etti. 
     





</TEXT>
</DOC>
