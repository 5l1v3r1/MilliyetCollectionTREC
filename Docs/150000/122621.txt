<DOC>
<DOCNO> 122621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/yazar/altan.html </URL>
<DATE> 2002/12/04/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Dalaman yolcu kontrolünde karşılaştığım garip tavır 
</HEADLINE>
<TEXT>

     Pazartesi sabahı saat 9.20. Köyceğiz’i arkalarda bırakıp, İstanbul’a THY’nin saat 10 uçağıyla dönmek için, Dalaman Havalimanı’nın "Gidiş" kapısından içeri girdik. 
     Çantalarımızı, içindekileri kontrol ekranında yansıtan ve üstüne konanları kendiliğinden elektronik, kapalı, küçük bir kabinin içinden geçiren mekanizmanın üstüne koyduk... 
     Kendimiz de, giysilerde bulunan madeni eşyayı öterek haber veren, elektronik kontrol kapısından geçeceğiz. 
     
     Cebimdeki anahtarları, çakmağı, sigara ağızlığını çıkarıp elektronik kapının yanındaki özel yere bıraksam da ayakkabılarımdaki çelik kalıplarla, pantolon askımın madeni kıskaçlarından ötürü kapıdan ne zaman geçsem, kapı ötüyor. 
     Ben de her zaman, kapıdan geçenleri izleyen görevli polisin karşısında kollarımı açarak duruyorum, polis, elleriyle üstümü şöyle bir tarayıp 
     - Geçin, diyor. 
     
     Pazartesi sabahı saat 9.20’de de yine öyle olacak sandım. Elektronik kapıdan geçerken kapı öttü ve ben de, 30 yaşlarındaki görevli memurun karşısında durdum, kollarımı açarak... 
     Görevli memur, üstümü taradıktan sonra 
     - Cebindekileri çıkar, dedi. 
     Ben cebimdekileri çıkarmaya başladım, memura da 
     - İşi uzatmaya başladın, dedim. 
     Memur 
     - Kimliğini ver, dedi. 
     - Fazla gayretkeşlik uğur getirmez, dedim ve çıkarıp basın kartı kimliğimi uzattım. 
     Memur, basın kartına şöyle 5 saniye kadar baktı 
     - Cüzdanını da çıkar, ver, dedi. 
     Yanında eşiyle 76 yaşındaki, basın kartı kimliğini de göstermiş olan bir yazı adamı nedense 30 yaşlarındaki görevli memurda, uçak korsanı olabileceği kuşkusunu yoğunlaştırmıştı. Ola ki cüzdanında, uçak kaçırmakta kullanacağı bir alet taşıyordu. 
     
     Kimbilir son 5 yılda İstanbul’a dönerken kaç kez geçtim Dalaman Havalimanı’ndan. Hiçbir görevli polis, böyle bir şey yapmamıştı. 
     Meğer bir süredir, yolcuları kontrol görevini Devlet Hava Meydanları İşletmesi’nin özel görev örgütü yüklenmiş. 
     Herhalde örgütün başındaki sorumlu 
     - Kimseye ayrıcalık yok, herkesin her yerine bakacaksınız, demiş. 
     Tabii Muğla Valisi ile Muğla milletvekilleri, kaymakamlar falan hariç. Onlar "herkes", yani "yönetilenler" değil "yöneticiler"... 
     
     O özel görev örgütü, hangi bakanlığa bağlıdır, başındaki sorumlular kimdir, bilmiyorum. 
     Ancak bildiğim, "uçak korsanlığı kuşkusu"nun herkese karşı aynı eşitlikte duyulamayacağı... Bir kez Doğa’nın, insanlara biçtiği yaşam takvimi engeldir buna... 5 yaşındaki bir çocukla, beli bükülmüş yaşlı bir hanım ve gazeteci kimliğini de kanıtlamış, yanındaki eşiyle İstanbul’a dönen 76 yaşındaki bir yazı adamı, "uçak korsanı olma kuşkusu"nu sıfırlar. 
     Ve böyle bir algılamadan yoksun olan 30 yaş görevlileri uçak kaçırmada kullanılacak bir silahın, cüzdanımda bulunabileceği kuşkusuna düştüğünde... 
     
     Bendenizin de aklına çok başka şeyler gelmeye başlar. Adımdan pek de hoşlanmayan ve görevlerindeki gayretkeşliği abartarak bana eziyet etmeye kalkmaktan özel bir zevk alacak kişilerle karşılaştığım gelmeye başlar aklıma... 
     Neden gelmesin ki... Erbakan döneminde Şevket Kazan da, Adalet Bakanı olur olmaz, bizim "Bir Avuç Gökyüzü"nü toplatmamış mıydı 
     Süleyman Bey’in adamları da, Meclis’te dokunulmazlığımı kaldırmak için sabahlara kadar uğraşmamış mıydı 
     Faik Türün Paşa da, beni - 1961 Anayasası’nı çiğneme pahasına - Selimiye Kışlası’nda 15 gün gözaltında tuttuktan sonra "özgürsün" diye bir belge imzalatıp, yine de serbest bırakmamış ve ertesi sabah gün aydınlanırken, bir idam mangası eşliğinde, Selimiye’nin uzun koridorlarından, Kışla’nın avlusuna doğru yürütmemiş miydi 
     
     Daha bir ay önce Stockholm’den ayrılırken, Dalaman’da yapılanların hiçbiri yapılmadı bana... Daha önceleri de, ne Madrid’den ayrılırken, ne Paris’ten ayrılırken, ne Atina’dan ayrılırken... 
     Hoş, "Bir Avuç Gökyüzü" de, Arjantin’den İsveç’e, Fransa’dan Romanya’ya kadar yayımlandığı ülkelerden hiçbirinde toplatılmamıştı. 
     Tek toplatıldığı yer kendi ülkemdi. 
     
     Pazartesi günü saat 9.20’de, Dalaman’daki kontrolde de, uçak korsanı olabileceğim kuşkusuyla cüzdanımı dahi çıkarıp vermem istendi... 
     Türkiye’de "yazı"ya layık olma çabalarıyla bir ömür geçirmek Filistin’de Yahudi olarak yaşamak gibi bir şeydir, inanın. 
     Şayet inanmazsanız, son 80 yılda toplatılmış kitap listeleriyle, hayatları kahredilmiş ve hapishanelerde süründürülmüş yazı adamlarının listesine bakın... 
     
     Eskice bir TV reklamı vardı. Sloganı şöyleydi 
     "Yok öyle şey, burası Türkiye" 
     Ya şimdi de Avrupa Birliği üyeleri 
     - Yok öyle şey, orası Türkiye derlerse... 
     Pazartesi sabahı, saat 9.20’de Dalaman Havalimanı’nın "Gidiş" kapısında, yolcuları kontrol etmekle görevli genç adam... 
     Ben henüz dünyadayken, bir gün bana uğrarsan, birkaç kitap armağan ederim sana... Abarttığın gayretkeşliğe karşı, bir hatıra olur sana... 
     
     







Liberaller CHP’de 


Dalaman yolcu kontrolünde karşılaştığım garip tavır 


İşkence masası 


Türkiye’nin ABD’ye koşulları 


Doğru nedir İyi nedir 


Petrol parfümü 


Doktorların bitmeyen çilesi 


Bankacılık nereye 


Yaşam kültürü ve Kando’nun gülünesi anıları 


Vatandaş seninle gurur duyuyor Hasan Hoca... 


Tam bir kara mizah hikayesi... 


Mumcu’nun kucağına bir sorun da biz koyduk 


Olağan’ hal notları 2 İyi şeylere inanır mısın 


Bir başka Mülkiyeli 


</TEXT>
</DOC>
