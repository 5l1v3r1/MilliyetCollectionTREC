<DOC>
<DOCNO> 139952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sontur23.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'deki tarihi toplantıdan notlar... 
</HEADLINE>
<TEXT>

     Yurtdışına asker gönderme ve yabancı silahlı kuvvetlerin Türkiye'de bulunmasına izin verilmesine ilişkin Başbakanlık tezkeresinin görüşüldüğü Genel Kurul'un, TBMM Başkanı Bülent Arınç'ın deyimiyle ''tarihi'' oturumunu, YTP Genel Başkanı İsmail Cem ile BBP Genel Başkanı Muhsin Yazıcıoğlu da izledi. 
     Cem ile Yazıcıoğlu, Genel Kurul salonunda siyasi parti temsilcileri ve eski milletvekillerine ayrılan bölümünden takip ettiler. 
     Bu arada, Genel Kurul çalışmalarının yapıldığı günlerde uygulanan ziyaretçi yasağı nedeniyle Genel Kurul salonunda dinleyicilere ayrılan loca boş kaldı. Bu locada birkaç Meclis bürokratının yanı sıra Başbakan Abdullah Gül'ün büyük oğlu Ahmet Münir Gül de görüşmeleri izledi. Kordiplomatik misafirlere ayrılan locada da kimsenin bulunmadığı dikkati çekti. 
     Tezkerenin Meclis'e sevkedildiği günden bu yana gelişmeleri çok sayıda gazeteciyle izleyen medyanın ilgisi bugün doruğa ulaştı. TRT ve özel tv kuruluşları canlı bağlantılarla gelişmeleri kamuoyuna duyururken, yabancı yayın kuruluşlarının temsilcileri de Meclis'teki görüşmelere büyük ilgi gösterdi. 
     TBMM'de sürekli olarak görev yapan parlamento muhabirlerine ek olarak 100 dolayında gazeteci de gelişmeleri takip etti. 
     





</TEXT>
</DOC>
