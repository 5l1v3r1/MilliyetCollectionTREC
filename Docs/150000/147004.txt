<DOC>
<DOCNO> 147004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sondun37.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair "Irak, Iraklılar tarafından yönetilmeli" 
</HEADLINE>
<TEXT>

     İngiltere Başbakanı Tony Blair, Irak'ın, Saddam Hüseyin rejiminin devrilmesinden sonra, Irak halkı tarafından yönetilmesini istediklerini söyledi. 
     Avam Kamarası'nda soruları yanıtlayan Blair, savaşın gidişatıyla ilgili çok yönlü planlar yapmaya devam ettiklerini, bölgeye ek asker sevkıyatına ilişkin henüz bir karar bulunmadığını bildirdi. Blair, İngiliz askerinin Irak'ın güneyinde ''son derece parlak bir başarı'' gösterdiklerini öne sürdü. 
     Blair, Suriye'den Irak'a silah yardımı yapıldığı ve İran'dan bazı güçlerin Irak'a sızarak koalisyon güçleriyle çarpıştığı yolundaki iddiaları değerlendirirken, ''bunların kabul edilemez olduğunu'', bu görüşün her iki ülkeye de iletildiğini kaydetti. 
     Irak rejiminin 1991'de olduğu gibi bazı kutsal yerlere zarar vererek, bunu koalisyon güçlerinin üzerine atma hazırlığında olduğu yolunda haber aldıklarını belirten Blair, bu kutsal yerlerin korunması için gayret sarfettiklerini bildirdi. 
     Blair, savaş sonrası Irak ile ilgili soruları yanıtlarken, Saddam Hüseyin rejiminin devrilmesinden sonra asıl istediklerinin Irak'ın Iraklılar tarafından yönetilmesi olduğunu belirtti. Blair, ''ne koalisyon ülkeleri, ne BM, asıl büyük görevin Irak halkına düşeceğini'', BM'nin de bu düzenlemede merkezi rol oynamasından yana olduklarını ifade etti. 
     BM içinde değişik fikirler bulunduğunu kabul eden, ancak ''bu farklılıkların giderilemez olmadığını'' vurgulayan Blair, ''Savaş sonrası kurulacak geçici yönetimin, koalisyon ülkeleri ya da BM'ye değil, Irak halkına dayanması herkesin çıkarınadır'' diye konuştu. 
     ''Yapılan her şeyde BM'nin onayının alınmasının'' önemine işaret eden Blair, Irak konusunda ikinci kararın onaylanmamasının, ileride BM Güvenlik Konseyi'ne gelecek kararların da onaylanmayacağı anlamına gelmediğini savundu. 
     Blair, bir soru üzerine, Irak'tan sonra sırada Suriye ve İran'ın bulunduğu yolundaki iddiaları reddetti. 
     İngiltere Başbakanı, Türkiye'nin Kuzey Irak'a asker göndermesi olasılığına ilişkin bir soru üzerine de, ''Türkiye'ye açıkça bu konudaki anlaşmamıza uymalarının önemli olduğunu söyledik. Şu ana kadar da bu böyle oluyor'' diye konuştu. 
     





</TEXT>
</DOC>
