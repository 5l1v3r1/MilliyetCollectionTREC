<DOC>
<DOCNO> 138895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sondun02.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Güvenlik Konseyi'ne Fransa'nın teklifi "Denetimler sürsün" 
</HEADLINE>
<TEXT>

     ABD, İngiltere ve İspanya'nın BM Güvenlik Konseyi'ne sunduğu Irak'la ilgili karar tasarısına karşı Fransa'nın hazırladığı plan, BM silah denetimlerinin en az 4 ay daha sürmesini öngörüyor. 
     Fransa'nın, ABD-İngiltere karar tasarısına karşı resmi olmayan karşı öneri niteliğindeki planı, Almanya ve Rusya'nın da yardımıyla hazırlandı. Planı Çin'in de desteklediği belirtiliyor. 
     Fransa'nın BM temsilciliği sözcüsünün verdiği bilgiye göre, planda, silahsızlanmanın barışçıl yollardan yapılmasının uluslararası toplumun ''zorunlu amacı'' olduğu belirtiliyor. 
     Planda yeni silah uzmanlarının denetime katılması ve bunlara daha gelişmiş araç-gereç verilmesi, denetçilerin düzenli olarak Güvenlik Konseyi'ne rapor vermesi öngörülüyor. 
     Fransa'nın planında ayrıca, BM silah denetim komisyonu UNMOVIC'in başkanı Hans Blix ve Uluslararası Atom Enerjisi Kurumu başkanı Muhammed El Baradei'nin, Irak'ın yerine getirmesi gereken silahsızlanma yükümlülüklerinin belirtildiği detaylı bir çalışma programı hazırlaması da öngörülüyor. 
     Planda, bunun ardından Blix ve El Baradei'nin her üç haftada bir Konsey'e gelişmelerle ilgili bilgi vermeleri, 120 gün sonra da denetçilerin sağladığı tüm gelişme konusunda rapor vermeleri isteniyor. 
     





</TEXT>
</DOC>
