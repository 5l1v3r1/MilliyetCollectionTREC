<DOC>
<DOCNO> 116150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sondun23.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani ABD Aralık'ta saldıracak 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, ABD'nin olası Irak saldırısının, Ramazan'dan sonra Aralık ayında düzenlenebileceğini söyledi. 
     Iraklı Şiilerle görüşmek amacıyla geldiği Tahran'da, muhaliflerin Amerikan askerlerinin Irak'ı işgal etmesine karşı olduğunu belirten Talabani, "Muhaliflerin gücü dış yardım almaksızın Saddam Hüseyin rejimini devirmeye yetmez. ABD dışında da yabancı devletler, örneğin Arap ya da Avrupa ülkeleri Saddam rejiminin devrilmesinde bize yardım edebilir. Bu yardıma askeri destek de dahil" diye konuştu. 
     ABD'nin Irak'ı yoğun şekilde hava bombardımanına tutmasından sonra 3 muhtemel senaryodan söz eden Talabani, bu senaryoları şöyle sıraladı "Saddam Hüseyin'i devirmek için silahlı askeri darbe", "iktidarın muhaliflerce ele geçirilmesi" ve "bir Arap ülkesinin, örneğin Ürdün ordusunun Amerikalılara destek olmak için müdahalesi". 
     Ordunun bazı birliklerinin muhaliflere katılmasıyla ikinci senaryonun daha mümkün olduğunu belirten Talabani, kimyasal silah kullanılması konusunda da Iraklı yöneticilerin temkinli davranacağını, çünkü kimyasal silah kullanmaları halinde savaş suçu işlemekle yargılanacaklarını bildiklerini söyledi. 
     Bazı Avrupa ve Arap ülkelerinin tek taraflı Amerikan saldırısına çekince koyduklarının hatırlatılması üzerine Talabani, "Bazı Avrupa ülkeleri, örneğin İtalya ve İspanya buna çok da karşı değil. Zaten saldırı başlayınca herkesin Amerikan saflarında yer alacağını göreceksiniz" dedi. 
     Tahran'da yaşayan Irak İslam Devrim Yüksek Konseyi Başkanı Ayetullah Muhammed Bager el Hekim ile görüşen Talabani, muhaliflerin 15-22 Kasım tarihleri arasında Brüksel'de düzenlemesi planlanan konferansın hazırlıklarını ele aldığını söyledi. 
     
     "FEDERAL DEVLETTEN YANAYIZ" 

     Talabani, "arkadaşı" Ayetullah Hekim ile Irak'ın geleceğini konuştuklarını belirterek, Kürtlerle Şiiler arasında yapılacak bir ittifakın bedelini ödemeyecekleri konusunda Sünnilere güvence vermeye çalışacaklarını ifade etti. 
     Talabani, hiçbir Kürt partinin bağımsızlık yanlısı olmadığını söyleyerek, bunun Suriye ve İran tarafından kabul edilemez görüldüğünü ve Türk ordusunun bu durumda müdahale edebileceğini kaydederek "Biz federal devletten yanayız" dedi. 
     Amerikalıların saldırması halinde İran'ın müdahale etmesi ihtimalinin bulunmadığını kaydeden Talabani şöyle devam etti 
     "Ben Amerikalılara İran'ın tarafsız kalacağını söyledim. Saddam'dan sonra iktidara gelecek olan muhalefet partileri İran ile iyi ilişkiler içindedir. Gelecekteki Irak rejimi demokratik olacak ve Irak'ın bütün komşularıyla iyi ilişkiler yürütecek, ancak ABD'ye yakın olacak, çünkü ülkemizi yeniden inşa etmek için Amerikalılara ihtiyacımız olacak." 
     





</TEXT>
</DOC>
