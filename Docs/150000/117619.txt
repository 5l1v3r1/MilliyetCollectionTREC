<DOC>
<DOCNO> 117619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sonspo18.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, savunmada sıkıntıya girdi... 
</HEADLINE>
<TEXT>

     Fenerbahçe'de, Fatih'in derbi maçta sarı kartla cezalı duruma düşmesi, zorlu Samsunspor deplasmanı öncesi sarı-lacivertli takımın teknik heyetini sıkıntıya soktu. 
     Savunma mevkiindeki oyuncuları Mustafa, Mirkoviç ve İsmail'in sakatlıkları nedeniyle uzun süredir görev yapamadıkları sarı-lacivertli takımda, ligde 4. sarı kartına ulaşan Fatih, zorlu maçta takımını yalnız bırakacak. 
     Bu sezon bazı maçlarda kadro sıkıntısı nedeniyle savunma üçlüsünde Johnson'a görev veren, ancak bu futbolcusundan istediği verimi alamayan teknik direktör Werner Lorant'ın, Samsunspor maçına dek başka bir futbolcusunu bu mevkii için hazırlaması bekleniyor. Fatih'in yanısıra, dünkü maçta kırmızı kart görerek oyun dışında kalan yıldız futbolcu Ortega da Samsunspor deplasmanında takımdaki yerini alamayacak. 
     Sarı-lacivertli formayla ligde ilk kez kart gören Arjantinli futbolcunun, Galatasaray maçının 58. dakikasında Emre'ye yaptığı hareketten sonra gördüğü kırmızı kart nedeniyle 2 maç ceza alması bekleniyor. 

     
</TEXT>
</DOC>
