<DOC>
<DOCNO> 145770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sonspo06.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
''Land Rover G4 Challenge'' başlıyor... 
</HEADLINE>
<TEXT>

     ''Land Rover G4 Challenge'', 30 Mart Pazar günü New York'ta verilecek startla başlayacak. Sıradışı spor aktiviteleri, off-road ve macera içeren uluslararası yarışmanın ilk etabı Kuzey Amerika'nın doğusunda New York-Quebec arasında gerçekleştirilecek yarışmalarla start alacak. 
     Dört ayrı etapta gerçekleştirilecek ''Land Rover G4 Challenge'', Güney Afrika'da Cape Town-Durban, Avusturalya'da Sydney-Melbourne son olarak da Kuzey Amerika'nın batısında Salt Lake City-San Francisco arasında yapılacak diğer etap yarışmalarının ardından 27 Nisan'da sona erecek. 
     16 ülkenin sporcularını biraraya getirecek yarışmada Türkiye'yi Cüneyt Gazioğlu temsil edecek. İngiltere'de gerçekleştirilen seçmeler sonucunda yapılan değerlendirmede Türkiye'yi temsil etme hakkını kazanan Gazioğlu'nun, Türkiye'deki çalışmaları sırasında 6 bin kilometrelik yol katederek zorlu doğa ve yol koşullarında hazırlıklarını tamamladığı bildirildi. 
     Türkiye distribütörlüğünü Borusan Otomotiv'in, global sponsorluğunu Castrol ve Goodyear'ın yaptığı yarışmada yer alacak yarışmacılar, dünyanın eşsiz doğa manzaralarına sahip bölgelerde, arazi sürüşleri ve çeşitli spor dallarında mücadele edecek. 
     Yarışmacılar, ''Land Rover G4 Challenge''nin her etabında farklı bir Land Rover modeli ile yarışacak. Amerika'nın doğusunda Freelander, Güney Afrika'da Defender, Avusturalya'da Range Rover ve son etap olan Amerika'nın batısında Discovery kullanılacak. 
     Bundan sonra her yıl değişik bölgelerde gerçekleştirilecek Land Rover G4 Challenge'da birinci olacak yarışmacı Range Rover araç kazanacak. 
     




</TEXT>
</DOC>
