<DOC>
<DOCNO> 108590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/siyaset/siy03.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Küskün pes etmiyor 
</HEADLINE>
<TEXT>

     ANKARA Milliyet 

     YTP’nin geri çekilmesinin ardından küskünler dağılma noktasına gelirken, bu kez SP Genel Başkan Yardımcısı Mehmet Bekaroğlu bir yasa teklifi vererek, olağanüstü toplantı için imza toplamaya başladı. Meclis Başkanlığı’na verilen teklifte, seçim barajının yüzde 5’e indirilmesi, tercih ve önseçimle sandık kurullarına, TBMM’de grubu bulunan partilerin temsilci vermesini sağlayacak düzenlemeler yer aldı. AKP’den, milletvekili bazında destek gelmesini sağlayacak düzenlemelerin de eklendiği teklifte, TCK’nın 312, 159 ve 536. maddeleri gibi düşünce suçu kapsamında hüküm giyenlerin, affa uğrasalar dahi milletvekili seçilemeyeceklerine ilişkin hükmün kaldırılması istendi. Böylece, Necmettin Erbakan’ın yanı sıra Tayyip Erdoğan’ın da adaylığının garantiye alınması hedeflendi. Teklife, ANAP ve YTP’den örtülü destek geldi. Bekaroğlu, olağanüstü toplantı için 110 imzaya ulaştıklarını, ancak 3 partinin grup başkanvekili resmen açıklama yapıp kurumsal destek vermeden, bunları Meclis Başkanlığı’na göndermek istemediklerini söyledi. 
     ANAP’lı Beyhan Aslan ve Cengiz Altınkaya da, Erbakan ve Erdoğan’ın aday olmasını sağlayacak bir düzenlemeye destek verebileceklerini bildirdi. 
     Milletvekili aday listelerinin kesinleşeceği 26 Eylül’e kadar teklifin yasalaşması gerekiyor. AKP Genel Sekreteri Ertuğrul Yalçınbayır, parti olarak harekete karşı olduklarını, ancak vekil bazında destek çıkabileceğini söyledi. DYP ise "baraj düşerse 7 - 8 partili koalisyonlar olur" diyerek, teklife karşı çıktı. 
     



 SİYASET 















</TEXT>
</DOC>
