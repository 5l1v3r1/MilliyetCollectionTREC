<DOC>
<DOCNO> 110283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sondun02.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de savaş karşıtları Cheney'i suçladı, Türkiye'yi alkışladı 
</HEADLINE>
<TEXT>

     ABD'de, olası Irak savaşına karşı çıkan binlerce kişi, ABD Başkan Yardımcısı Dick Cheney'in rezidansına doğru protesto yürüyüşü yaparken, Türkiye'nin de aralarında olduğu bazı ülkeleri Irak harekatına karşı çıktığı için alkışladılar. 
     Washington'daki IMF ve Dünya Bankası toplantılarını protesto eden küreselleşme karşıtlarının eylemleri, Irak savaşına karşı çıkan bir gösteriyi de beraberinde taşıdı. 
     Polisin 2500 kişi olarak tahmin ettiği, ''Petrol için Kana Hayır'' yazılı pankart taşıyan göstericiler, Cheney'i, ülkeyi savaşa sürüklemekle suçladılar. 
     Reuters ajansının haberine göre, savaş karşıtı göstericiler ayrıca Türkiye, Mısır ve Japonya Büyükelçilikleri önünde de bu ülkelerin hükümetlerinin ABD'nin Irak'a saldırısına karşı çıkan açıklamalarından pasajlar okuyarak, destek tezahüratında bulundular. 
     Bu arada, IMF ve Dünya Bankası toplantılarını protesto eden küreselleşme karşıtlarının hafta sonunda devam eden eylemlerinde, toplam 650 kişi gözaltına alındı. 
     Küreselleşme karşıtlarının eylemlerini organize edenler, amaçlarının, AIDS araştırmalarına daha fazla para ayrılması ve dünya ekonomik politikalarında değişiklik yapılması çağrılarına dikkat çekmek olduğunu söyledi. 
     





</TEXT>
</DOC>
