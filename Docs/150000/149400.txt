<DOC>
<DOCNO> 149400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sontur04.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''Türk askerinin Kuzey Irak'a girmesine ihtiyaç yok'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, katliam konularının Türkiye'nin tahammül edemeyeceği konular olduğunu belirterek, ''Herkesin teminatı söz konusudur. Böyle şeyler olmayacak kanaatindeyiz. Şu anda bize teyit edilmiş böyle haber de gelmemiştir, yoktur'' dedi. 
     Tes-İş Sendikası'nın genel kuruluna katılan Gül, girişte gazetecilerin sorularını yanıtladı. 
     Gül, Kerkük ve Musul'da yağmalamalar olduğu yolundaki bir soru üzerine, şunları söyledi 
     ''Yağmalama her yerde var. Bizim için en önemli şey katliamların, iç savaşın olmaması. En çok dikkat ettiğimiz şey bu. Bu da çok yakından takip ediliyor. Bildiğiniz gibi görevli timlerimiz ABD ordusuyla hareket ediyorlar. Dolayısıyla, gelişmeleri bize anında haber veriyorlar. Hazırlıklarımız var. Ümit ediyoruz hiçbir şeye gerek kalmaz. Şu anda böyle bir ihtiyaç yok, Türk ordusunun girmesi için.'' Gül, ''Peşmergeler çekiliyor mu '' sorusunu ise şöyle yanıtladı 
     ''Dışardan girenler çekildiler. Bu bölgelerde gördüğünüz insanlar, orada yaşayan insanlar. Karışık bir nüfus var... Araplar, Kürtler, Türkmenler bu bölgede çok karışık bir şekilde yaşıyorlar. Orada görünen herkes dışardan gelmiş değil. Dışardan gelenler Kerkük'ten çekildiler.'' 
     
     ''O ZAMAN HER ŞEY KONTROLDEN ÇIKAR'' 

     Bir gazetecinin, ''Türkmenler'in katledildiği söyleniyor'' sözlerine ise Gül, şu karşılığı verdi 
     ''Herkes sansasyon peşinde olmasın. Böyle şeyleri çok yakından takip ediyoruz. Dün giden timlerimizden ayrı olarak, bizim orada bilgi kaynaklarımız var. Dolayısıyla, bize ulaşmış böyle doğru bir haber söz konusu değil. Katliam konuları bizim hiç tahammül edemeyeceğimiz konulardır. Bu konuda herkesin teminatı söz konusudur. Böyle şeyler olmayacak kanaatindeyiz, buna inanıyoruz. O zaman her şey kontrolden çıkar. Herkes de bunun farkındadır. Şu anda bize teyit edilmiş böyle haber de gelmemiştir, yoktur.'' 
     





</TEXT>
</DOC>
