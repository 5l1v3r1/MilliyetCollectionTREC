<DOC>
<DOCNO> 142042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sonspo02.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Fenerbahçe'yi geçeceğimize inanıyoruz 
</HEADLINE>
<TEXT>

     Trabzonspor Kulübü Asbaşkanı Erol Tuna, Gençlerbirliği ve Beşiktaş maçlarında 5 puan kaybetmelerine rağmen, moral olarak olumsuzluk yaşamadıklarını söyledi. 
     Tuna, Gençlerbirliği ve Beşiktaş'ın iyi futbol oynayan ekipler olduğunu belirterek, ''Biz de bu rakipler karşısında iyi bir futbol ortaya koyduk. Gençlerbirliği'ne yenildiğimiz, Beşiktaş ile berabere kaldığımız halde, takım ilerisi için çok umut verdi. Puan kaybetsek de moral kazandık'' dedi. 
     Bordo-mavili takımın fikstür avantajının bulunduğunu ve artık galibiyet serisine başlayacağına inandığını da ifade eden Tuna, şöyle konuştu 
     ''Zirvedeki takımlar içerisinde en iyi fikstüre biz sahibiz. Artık, daha dikkatli olup puan kaybını en aza indirgenmeliyiz. Son 2 haftada yitirdiğimiz puanlar bizi UEFA Kupası'na katılma hedefimizden saptıramaz. Daha epeyce maç var ve bu hedefimizi sonuna kadar kovalayacağız. Bu performansımızı sürdürürsek, Fenerbahçe'yi geçeceğimize inanıyoruz.'' Trabzonspor'un, geleceğin takımı oluşturma konusunda titiz çalışmalar yaptığını da dile getiren Tuna, şunları söyledi 
     ''Bu yarışa, şampiyonluğa oynayan takımlarla eşit durumda başlamıyoruz. Onlar daha fazla ekonomik güce sahipler. Biz ürün elde etmeye çalışıyoruz, onlar ise hazır ürün alıyorlar. Rekabette böyle yol izlemek zorundayız. Elimizdeki malzemeyi iyi kullanmalıyız. Bunu da iyi yaptığımıza inanıyoruz ancak zamana ihtiyacımız var.'' 
     





</TEXT>
</DOC>
