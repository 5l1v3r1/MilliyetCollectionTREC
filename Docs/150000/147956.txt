<DOC>
<DOCNO> 147956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sontur21.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bitlis'te 60 köy yolu ulaşıma kapalı... 
</HEADLINE>
<TEXT>

     Türkiye'nin pek çok yerinde bahar yaşanırken, Bitlis'te hala karla kaplı köy yollarını açma çalışmaları sürüyor. 
     İlde 60 köy yolunun ulaşıma kapalı olduğunu belirten, Köy Hizmetleri İl müdürü Ahmet Yıldırım, merkeze bağlı Yalnızçamlar Köyü'ndeki yol açma çalışmalarını yerinde izledi. 
     Yıldırım, Türkiye'nin hiçbir iline Bitlis kadar kar yağmadığını, nisan ayına rağmen birçok köy yolunun halen ulaşıma kapalı olduğunu söyledi. 
     Bitlis Köy Hizmetleri'ne bağlı 10 ekibin kar yağışının başladığı günden bu yana 13 bin 500 kilometre yol açtığını kaydeden Yıldırım, şöyle konuştu 
     ''Karla mücadelede en yoğun açım metrajı bu yıl yaşandı. Mevcut makinelerimiz yılın 365 günü çalıştığı için, metal yorgunluğu yaşıyor. Çünkü makineleri revizyona alacak zamanımız olmuyor. Karla mücadelenin ardından, köye dönüş projesi ve yatırım programı çalışmaları başlıyor.'' Köy yollarını açmada greyderlerin yetersiz kaldığını ve çalışmaların dozerlerle yürütüldüğünü belirten Yıldırım, ''Mevcut araç yetersizliğinin giderilmesi için 4 greyder, 4 dozer ve 2 rotatif talebinde bulunduk. Bu araçların alımı gerçekleşirse gelecek yıl köy hizmetleri ekipleri, köy yollarını daha kısa sürede açabileceklerdir'' dedi. 
     Yıldırım, köy yolu açma çalışmalarında asılsız ihbarlarla da karşılaştıklarını belirterek, şunları kaydetti 
     ''Asılsız ihbarlar çalışmalarımızı olumsuz yönde etkiliyordu. Bunun için bir dizi önlem aldık. Gelen telefonları değerlendirirken ilçe kaymakamlıklarıyla koordineli çalıştık. Doğruluğundan emin olduğumuz yerlere gittik. Asılsız ihbarlarda bulunan köylüler hakkında ise soruşturma başlatıldı.'' 
     





</TEXT>
</DOC>
