<DOC>
<DOCNO> 133567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/spor/spo04.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AYBABA’DAN GÖZDAĞI 
</HEADLINE>
<TEXT>

Gümüşhane Doğanspor karşısında skorun önemli olmadığını vurgulayan Trabzonspor Teknik Direktörü Samet Aybaba, "Kimin oynamayı hak ettiğini görüyoruz. Kötü olan yer bulamaz" dedi 
     Ders çıkardık’ 
     TRABZON’DAKİ ikinci hazırlık maçında Gümüşhane Doğanspor ile 1-1 berabere kalan Bordo - Mavililer’in teknik patronu Samet Aybaba, hatalardan ders çıkardıklarını vurguladı. Maçtan sonra futbolcularıyla konuşan Aybaba, "Hazırlık maçı da olsa futbolcunun kendisini ve kalitesini göstermesi lazım. Bunu göstermezseniz takıma giremezsiniz. Aynı hatayı iki kere yapma hakkımız yok. Sonuç değil, oynanan futbol önemli" diye konuştu. 
     
     En faydalısı’ 
     GÜMÜŞHANE Doğanspor karşılaşmasının özel maçlar içinde en faydalısı olduğunu ifade eden Aybaba, "Çünkü aksadığımız yerleri gördük. Kimin formayı hak ettiğini görmeye çalışıyorum. Berabere kaldığımız için kimseye çıkışmayız ama, hatayı bundan sonraki maça yansıtma hakkımız yok" dedi. Öte yandan önceki günkü maçta sağ eli ezilen Gökdeniz’de sorun olmadığı, soğuk algınlığına yakalanan Erdinç’e de istirahat verildiği açıklandı. 
     
     Aurelio için kader günü 
     TRABZONSPOR’DA uzun zamandır gündemi meşgul eden Aurelio krizi bugün çözülüyor. Brezilyalı oyuncu ya Başkan Özkan Sümer’in teklifini kabul edecek ya da Bordo - Mavili takımla bağlarını koparacak. Hakkında Beşiktaş ile anlaştığına dair haberler çıkan Brezilyalı futbolcunun, takımında kalma fikrine bir hayli sıcak baktığı ve yakın çevresine, "Yöneticilerle her konuda anlaştık. Sadece başkanımızla görüşüp imzayı atacağım" dediği öğrenildi. 
     
     Başkent çıkarması 
     BAŞBAKANLIK Özelleştirme Kurulu tarafından liman ihalesine alınmayan Trabzonspor’un başkente yaptığı çıkarmanın ilk gününde istenilen sonuç alınamadı. Başkan Özkan Sümer ve Trabzon milletvekilleri Faruk Özak, Kemalettin Göktaş, Cevdet Erdöl ile Şevket Ağar’ın Özelleştirme İdaresi başkanı Turgut Bozkurt ile görüştü ancak olumlu bir sonuç elde edemedi. Bordo - Mavililer bugün başbakan yardımcısı Abdüllatif Şener ile biraraya gelecekler. 
     



 SPOR 
























</TEXT>
</DOC>
