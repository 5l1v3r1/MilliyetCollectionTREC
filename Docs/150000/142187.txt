<DOC>
<DOCNO> 142187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/yazar/uras.html </URL>
<DATE> 2003/03/12/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Chhibber giderayak’ üzdü 
</HEADLINE>
<TEXT>

     Durup dururken, pazartesi geç saatlerde Reuters’e beyanat vererek, "Hükümet zenginlerin vergisini affediyor, fakirlere vergi koyuyor... Orta sınıf ve tarım çöküyor... AKP’nin iktidar olunca bir şeyler yapacağını sanıyorduk. Halbuki orta sınıfı ve çiftçiyi ezen bir bütçe yaptılar... Mart sonuna kadar bu bütçeyi değiştirmezler ise Dünya Bankası bir kuruş vermez" dedi. 
     Chhibber’in söyledikleri doğrudur... Ama bunları söylemek ona düşmez... CHP Başkanı Deniz Baykal’a düşer... Çünkü, Chhibber bu ülkede Dünya Bankası’nın "temsilcisi" olarak bulunuyor. Normal bir TC vatandaşından farklı bir "statü"ye sahip. Kamuoyuna, bürokrasiye ve hükümete "kendi kişisel görüşlerini" açıklayamaz. Temsilci statüsünün dışına çıkamaz... Ki, neyin ne olduğu salı günü belli oldu... Salı sabahı masamın üzerinde "Dünya Bankası" başlıklı bir faks mesajı buldum. "Dünya Bankası’ndan açıklama" başlığını taşıyan mesajda, "Dünya Bankası’nın uygulanan programın arkasında olduğu" vurgulanıyor, dolaylı olarak da "IMF mutabakatı ve Dünya Bankası bilgisi ile hazırlanan 2003 yılı bütçesi"nin "başarılı bir çalışma" sonucu ortaya çıktığı belirtiliyordu. 
     
     Büyümeye önem verir 
     Süresi dolduğu için yakında Türkiye’den ayrılması beklenen Chhibber’in, "neden yaptığı anlaşılamayan" ve de pozisyonu itibariyle "yapmaması gereken konuşma"sının hasarı, Washington tarafından onarılmaya çalışılıyordu. 
     Dünya Bankası kuruluş amacı doğrultusunda ülke ekonomilerinin büyümesine, büyümenin nimetlerinin halk arasında dengeli dağılımına önem verir. 
     Uluslararası Para Fonu IMF ise, gene kuruluş amacı doğrultusunda ülkelerin sadece ekonomik dengeleri ile ilgilenir. Bütçe dengesinin, cari işlemler dengesinin tutturulmasına, ülkelerin dış ödeme güçlüğü ile karşılaşmamalarına özen gösterir. Bu çerçevede IMF için ekonominin büyümesi ve sosyal dengeler ikinci planda kalan konulardır. 
     Ne var ki, ekonomik istikrar programının başından bu yana Türkiye’de ekonomi politikaları ile ekonominin temel dengeleri IMF istekleri doğrultusunda oluşturulsa da, IMF’nin çalışmalarına Dünya Bankası temsilcileri de katılmaktadır. 
     Açık anlatımıyla vergisini ödeyen orta sınıfa getirilen ek vergiden, çiftçiye yapılan gelir desteği ödemelerinin kesilmesinden, Dünya Bankası temsilcisinin pazartesi sabahı haberdar olmuşçasına, pazartesi akşamı "bütçenin düzeltilmesi için TBMM’ye mart ayı sonuna kadar süre vererek esmesi üfürmesi" yanlış olmuştur. 
     
     







İktidarın yeni dönemi 


Ağızda pilav pişse benden Tuna kadar yağ... 


Şirin soruyor... 


Tezkere koşturuyor 


Tayyip Erdoğan geri adım mı attı 


Genetik, moleküler biyoloji ve Türkiye 


Turizm liginde en az 10 sıra birden düşebiliriz 


Tepük’ten futbol savaşı’na 


Gerçekten yolun sonu mu 


Haydan gelen, artık huya gidemeyecek 


Cavcav’ın "Nahhh "ı "Maraton" vaizleri 


İstanbullular, Moda’nın katline hayır deyin 


Siyasetin yalnızlığı politikanın kalabalığı 


Chhibber giderayak’ üzdü 


</TEXT>
</DOC>
