<DOC>
<DOCNO> 129818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sonspo22.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basınında Mirsad Türkcan'a övgüler yağdı... 
</HEADLINE>
<TEXT>

     Eurolig'de B Grubu lideri İspanyol Tau Vitoria'yı 77-62 yenerek bir üst tura çıkmak için büyük avantaj elde eden Montepaschi Siena'da mükemmel performans sergileyen Mirsad Türkcan'a İtalyan basınından övgüler yağdı. 
     Bu sezon Siena formasını giyen Türkcan, ilk başlardaki formsuzluğunu üzerinden atarak istikrarlı yükselişine devam ediyor. Siena'da oynanan maçta Tau'ya karşı 18 sayı, 21 ribaunt ile oynayan Türkcan için La Gazzetta dello Sport gazetesi, ''Siena'nın ışığı'' derken, ''Kedinin fare ile oynadığı gibi İspanya şampiyonuyla oynadı'' yakıştırmasını yaptı. 
     Ülkedeki diğer spor gazetelerinden Tutto Sport, ''Tartışılan yıldızlar Türkcan ve Ford ışıldamaya başladılar'', Corriere dello Sport, ''Siena, süper Türkcan ile Tau'yu alt üst ediyor'' ifadelerini ön plana çıkardı. 
     Maç sonrası İtalyan basınına açıklama yapan Mirsad, ''Bu takımdaki yerimi anladım. Burada sayı atmak için Ford, Stefanov ve diğer şutörler var. Geçmişteki oyunuma göre benim için farklı. Ben özellikle sert oynamalıyım'' dedi. 
     Tau ve geçen cumartesi oynanan Virtus Bologna maçının bu sezonki en iyi maçları olduğunu belirten Türkcan, takımın gerçek değerinin bulunması için zamana ihtiyacı olduğunu dile getirdi. 
     
     ATAMAN ''İSTİKRARLI VE İYİ OYUN OYNUYORUZ'' 
     Öte yandan Siena'nın antrenörü Ergin Ataman, A.A muhabirine açıklamasında, ''İstikrarlı ve iyi oyun oynuyoruz. Herkes takımda ne tür bir rolü olduğunu artık daha iyi öğrendi. Artık takım olduk. Savunmayı iyi yapıp, hızlı hücum yapıyoruz'' dedi. 
     Grup 1. olan Tau'yu ''eze eze'' yendiklerini ifade eden Türk antrenör, alınan galibiyetlerden dolayı rehavete kapılmak gibi bir korkularının olmadığını, ihtiyaçları olan moral, istikrar ve seyircinin güvenine sahip olduklarını belirtti. 
     Ataman, şu anda 5. sırada oldukları Eurolig'deki B grubundan üst tura çıkmak için kalan 4 maçtan sahalarında oynayacakları 2'sini kazanmalarının yeterli olacağını kaydetti. 
     Ergin Ataman, Mirsad'ın performansının yükselmesiyle ilgili olarak da şu değerlendirmeyi yaptı 
     ''Mirsad üzerine özellikle gittik. Ona ekstra antrenmanlar yaptırdım. Kulüp yönetimi de çok iyi bir kararlılık göstererek, onun saha içi ve dışında biraz disipline girmesini sağladı. O, neden az sayı atıyorum diye çok kafasına takıyordu. Ona, bizim için önemli olanın onun savaşçı, takımı ateşleyici ruhu olduğunu vurguladık. Takımda kendi dengesini buldu ve üzerindeki görevi yaparken istediği sayıları da atmaya başladı. Tabii ki Mirsad da bu aralar kendine iyi baktı.'' 
     





</TEXT>
</DOC>
