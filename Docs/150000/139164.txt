<DOC>
<DOCNO> 139164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/soneko12.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye gelenlerin sayısı geçen yıla göre artış gösterdi 
</HEADLINE>
<TEXT>

     Türkiye'yi ziyaret eden yabancı sayısı, bu yılın Ocak ayında, bir önceki yılın aynı ayına göre, yüzde 18.2'lik artış gösterdi. 
     Söz konusu ay, Türkiye'yi ziyaret eden yabancı sayısı 362 bin 349 oldu. Geçen yıl aynı ayda, bu sayı 306 bin 602 kişi olmuştu. 
     Devlet İstatistik Enstitüsü'nün DİE , ''Türkiye'ye Giriş-Çıkış Yapan Ziyaretçiler'' istatistiklerine göre, Ocak ayında Türkiye'yi ziyaret eden yabancılardan denizyolunu tercih edenler yüzde 14.6 azalırken, havayolunu tercih edenlerin sayısı yüzde 5.3, karayolunu tercih edenlerin sayısı yüzde 49.7 ve demiryolunu seçenler de yüzde 8.8 oranında arttı. 
     Türkiye'ye Ocak ayında giriş yapan Türk vatandaşı sayısı 229 bin 574 kişi olurken, bu vatandaşların girişte havayolunu tercih etmeleri yüzde 15.1 oranında azaldı. Türk vatandaşlarının denizyolunu tercih etmeleri yüzde 21.8, demiryolunu kullanmaları oranı yüzde 39.7 ve karayolunu kullanmaları oranı yüzde 60.3 arttı. 
     Geçen yıl Ocak ayında Türkiye'ye giriş yapan Türk vatandaşı sayısı 204 bin 863 kişi olmuştu. Buna göre, Türkiye'ye giriş yapan Türk vatandaşı sayısında, geçen yılın Ocak ayına göre yüzde 12.1'lik artış yaşandı. 
     Söz konusu ay Türkiye'den çıkış yapan yabancı ziyaretçi sayısı ise 424 bin 770 kişi, Türk vatandaşı sayısı da 340 bin 90 kişi oldu. 
     Bu yılın Ocak ayında çıkış yapan yabancı ziyaretçi sayısında yüzde 39.4, Türk vatandaşlarının yurtdışına çıkış sayısı da yüzde 39.1 arttı. Geçen yıl aynı ayda, Türkiye'den çıkış yapan yabancı ziyaretçi sayısı 304 bin 652, Türk vatandaşı sayısı ise 244 bin 501 idi. 
     





</TEXT>
</DOC>
