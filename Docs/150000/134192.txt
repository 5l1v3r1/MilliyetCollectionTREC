<DOC>
<DOCNO> 134192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/guncel/gun05.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
35 Türk canlı kalkan, Saddamcı olmadıklarının altını çiziyor 
</HEADLINE>
<TEXT>
Kullanıldığımızı anlarsak hemen Türkiye’ye döneriz 
En geç 5 Şubat’ta yola çıkacak canlı kalkanlar, "Saddam’a alet olmadan bombardımanı engelleyeceğiz" diyor 
     SERHAT OĞUZ İstanbul 

     ABD’nin Irak’ı bombalamasını önlemek için canlı kalkan olmak isteyen 35 Türk, hazırlıklarını tamamlayıp Avrupa’dan gelecek diğer kalkanları beklemeye başladı. Bağdat’ta kreş, okul gibi sivillerin bulunduğu yerlerde konuşlanacak olan Türk kalkanlar, "Saddam rejiminin bekçiliğini yapmaya gitmiyoruz. Kullanıldığımızı anlarsak eylemi bırakır, geri döneriz" dedi. 
     
     50 KİŞİYİ AŞTIK’ 
     Makine Mühendisleri Odası’nda basın toplantısı düzenleyen İnsan Kalkanı Gönüllüleri Türkiye Grubu’nun temsilcileri, canlı kalkan fikrini ortaya atan ABD’li eski deniz piyadesi Kenneth Nichols O’Keefe ve diğer barışseverlerin 3 Şubat’ta Türkiye’ye ulaşacağını, en geç 5 Şubat’ta Bağdat’a hareket edeceklerini söyledi. 
     İHD üyesi Şaban Dayanan, 25 kişinin yasal işlemlerini tamamladığını, farklı kanallardan izin alanlarla bu sayının 35’e çıktığını belirterek, karayoluyla Ankara - İskenderun - Suriye - Bağdat güzerg hını izleyeceklerini belirtti. Dayanan, Bağdat’a gitmek isteyenlerin sayısının 50’yi aştığını, ancak henüz tamamının işlemlerini tamamlayamadığını kaydetti. 
     
     HEDEF SİVİL HALK 
     Aralarında, politikacı, öğrenci, fotoğraf sanatçısı, gazeteci ve sekreterlerin de yer aldığını belirten Marmara Üniversitesi öğrencisi Ercan Çelik ise şunları söyledi "Biz Saddam’a alet olmadan sivil halka ulaşıp okullarda, kreşlerde konuşlanarak, bombalanmalarını engellemeye çalışacağız. Diktatöre ya da saldırgana alet olmaya niyetimiz yok. Kullanıldığımızı anlarsak geri döneriz. Ne Saddam’ın destekçileriyiz, ne de kimlik arayışındaki kahramanlarız. Gelecek nesiller adına kaygı taşıyan bir grup insanız." 
     
Aileleri karşı çıkıyor      Canlı kalkanlar, masrafları kendi imk nlarıyla karşılayacak. İki ay Bağdat’ta kalmayı planlayan canlı kalkanlar, ailelerini ikna etmekte zorlandıklarını anlatıyor. Eşinden büyük tepki gören Şaban Dayanan, "Yakınlarımız bizi gitmememiz için ikna etmeye çalışıyor. Ama çocuklarımıza rahatça sarılabilmek için önce Iraklı çocuklar için bir şey yapmalıyız" diyor. Grupta, çevirmen Doğan Şahin, gazeteciler Ali Öz, Şebnem Yaman, öğrenci Ercan Çelik, grafiker Sevgi Sarıtaş, çevre gönüllüsü Osman Akkuş gibi isimler yer alıyor. 
     



 GÜNCEL 














</TEXT>
</DOC>
