<DOC>
<DOCNO> 124234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sonspo33.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Saran Zamanı gelince Oğuz Çetin'in istediği oyuncular alınacak 
</HEADLINE>
<TEXT>

     Fenerbahçe Kulübü Futbol Şubesi Sorumlusu Sadettin Saran, transferlerle ilgili son günlerde spekülasyonlar yapıldığını, ancak Fenerbahçe'de transfer konusunun 2 hafta sonra gündeme geleceğini açıkladı. 
     Sadettin Saran, Dereağzı Tesisleri'ndeki eğitim merkezinde düzenlediği basın toplantısında, öncelikli olarak bir forvet transferi gerçekleştireceklerini, ancak bu konunun devre arasında gündeme geleceğini ifade ederek, ''Şu anda transfer söz konusu değil, sadece gündemimizde Göztepe ve Trabzonspor maçları var. Transfer yapma zamanı gelince Oğuz Çetin ile birlikte hareket edip, O'nun istediği oyuncuları alacağız'' diye konuştu. 
     Yurtiçi ve dışından bazı isimler konusunda araştırmalarını sürdürdüklerini kaydeden Saran, transfer konusuna 2 hafta sonra daha ayrıntılı bir biçimde bakabileceklerini belirterek, ''Önceliği forvet pozisyonuna vereceğiz. Birçok isim gündeme getirilmeye başlandı. Tabii ki fakslar geliyor ve araştırmalar yapılıyor. Şu anda çıkan haberlerin hepsi spekülasyondur. Biz şu anda yalnızca düşünce bazında bazı değerlendirmeler yapıyoruz'' dedi. 
     





</TEXT>
</DOC>
