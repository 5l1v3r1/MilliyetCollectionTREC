<DOC>
<DOCNO> 145093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sontur10.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi sistemi değişiyor... 
</HEADLINE>
<TEXT>

     Vergi sistemini yeniden düzenleyen ve vergileme ile ilgili yükümlülükleri değiştiren yasa tasarısı TBMM Başkanlığı'na sunuldu. 
     Tasarın getirdiği temel değişikliklerden birisi, daha önceki uygulamalarda yatırım istisnasından yararlanmak için gerekli olan yatırım teşvik belgesi alma zorunluluğunun kaldırılması olacak. Bu düzenleme çerçevesinde ticari veya zirai kazançları üzerinden gelir vergisine tabii olan mükellefler, satın aldıkları amortismana tabii iktisadi kıymetlerinin maliyet bedellerinin belirli bir oranını, vergiye tabii matrahlarının tespitinde indirim konusu yapabilecekler. 
     Buna göre, dar mükellefiyete tabii olanlar dahil, ticari veya zirai kazançları bilanço esasına göre tespit edilen vergiye tabii mükellefler, faaliyetlerde kullanmak üzere satın aldıkları veya imal ettikleri amortismana tabi iktisadi kıymetlerin maliyet bedellerinin yüzde 40'ını vergi matrahının tespitinde ilgili kazançlardan indirim istisnası olarak indirim konusu yapacaklar. 
     Petrol Kanunu ve Maden Kanunu'na göre yürütülen arama ve sondaj faaliyetleri için yapılan ve aktifleştirilen harcamalar yatırım indirimi istisnasına girecek. 
     Yatırım harcamalarının yapıldığı yıla ilişkin vergi matrahının tespitinde, kazancın yetersiz olması nedeniyle dikkate alınmayan istisna tutarı izleyen yıllarda yeniden değerleme oranı çerçevesinde belirlenecek. 
     
     YATIRIM İNDİRİMİ 

     Beş milyar liradan az olan iktisadı değerler, daha önce kullanılmış olan iktisadi kıymetler, gayri maddi haklar, mal üretimi ile doğrudan ilgisi olmayan eşyalar, bedelsiz iktisap edilen iktisadı kıymetler inşa edilen binalar, arazi veya arsalar, binek otomobili ve benzeri kara taşıtları, motorlu deniz araçları ve hava taşıtları ile yurt dışındaki yatırımlarda kullanılmak üzere alınan iktisadi kıymetler için yatırım indirimi hesaplanmayacak. 
     Yatırım indirimi istisnasına konu olan iktisadi kıymetleri, aktife alındıkları tarihten itibaren iki yıl içinde elden çıkaran mükellefler bunlarla ilgili yatırım indirimi istisnası haklarını kaybedecekler. 
     
     MENKUL SERMAYE İRATLARINDAKİ İNDİRİM 

     Tasarıda, bireysel emeklilik sisteminden emeklilik hakkı kazananlar ile bu sistemden ölüm, maluliyet veya tasfiye gibi zorunlu nedenlerle ayrılanlara yapılan ödemelerin yüzde 25'inin gelir vergisinden müstesna tutulması hükmüne yer veriliyor. Ayrıca, Türkiye'de kaim ve merkezi Türkiye'de bulunan diğer sigorta şirketlerinden 10 yıl süreyle prim ödeyenler ile ölüm, maluliyet veya tasfiye gibi zorunlu nedenlerle ayrılanlara yapılan ödemelerin yüzde 10'u ve tek primli yıllık gelir sigortalarından yapılan ödemeler de gelir vergisine tabi olmayacak. 
     
     ÇALIŞMA GÜCÜNÜ KAYBEDENLER 

     Tasarıda, çalışma gücünün asgari yüzde 80'ini kaybedenlerin birinci derece sakat, yüzde 60'ını kaybedenlerin ikinci derece sakat, asgari yüzde 40'ını kaybedenler ise 3. derece sakat olarak tanımlanıyor. Sakatlık indirimi 1. derece sakatlar için 440 milyon lira, 2. derece sakatlar için 220 milyon lira, 3. derece sakatlar için de 110 milyon lira olarak belirleniyor. 
     Tasarıda, dava vekilleri, müşavirler, kurumlar ve tüccarlarla serbest meslek erbabının ticari ve mesleki işlerini takip eden ve konser veren müzik sanatçılarının kazançları ile diş protezciliğinden elde edilen kazançlar ticari kazanç olarak nitelenerek vergilendirilmesi öngörülüyor. 
     
     İŞLENMİŞ ALTIN 

     Tasarıya göre sürekli olarak işlenmiş altın alım, satım ve imalini yapanlar, altın satış tarihindeki İstanbul Altın Borsası'nda oluşan has altın değeri ile satılan mamulün has altın maliyet bedeli arasında oluşan maliyet, maliyet bedeline ilave edecekler. 
     Sözkonusu fark bilançonun pasifinde özel bir fon hesabında izlenecek. Bu fon sermayeye ilave dışında herhangi bir suretle başka bir hesaba nakledildiği ya da işletmeden çekildiği takdirde o yılın hesabına dahil edilerek vergiye tabi tutulacak. Bu mükelleflerin kullandıkları yabancı kaynaklara ait gider ve maliyet unsurlarının sadece ilgili dönemde ayrılan fonu aşan kısmı gider kabul edilecek. 
     
     HİSSE SENEDİ 

     Borsada işlem görmeyen Türkiye'de kurulmuş şirketlerin hisse senetlerinin bir yıl süreyle elde tutulmasından sonra elden çıkarılması halinde, elde edilen kazanç, diğer kazanç ve irat olarak vergilendirilmeyecek. 
     Gerçek usulde vergilendirilmeyen zirai kazançlar, tek işverenden alınmış ve tevkif suretiyle vergilendirilmiş ücretler, kazanç ve iratların istisna hadleri içinde kalan kısmı, tutarı ne olursa olsun beyan edilmeyecek gelirler olacak. 
     Beyan edilmeyecek gelirler dışında kalan vergiye tabi gelirlerin belirli bir tutarı aşması halinde kesintiye tabi tutulmuş olsun olmasın bütün kaynaklardan elde edilen vergiye tabi gelirler yıllık beyanname ile beyan edilecek. 
     Stopaja tabi gelirin sadece ücretlerden oluştuğu durumda, toplam ücret tutarı beyan sınırını geçse dahi, birinci işverenden sonraki işverenlerden alınan ücret tutarının belli bir tutarı geçmemesi halinde beyanname verilmeyecek. Stopaja tabi olmayan ve tutarı 500 milyon lirayı geçmeyen menkul ve gayrimenkul sermaye iratları beyan edilmeyecek. 
     Kurumların istisna kazançları ile normal kazançları ayrımına son veren tasarı, istisna olsun olmasın kar dağıtımı aşamasında kesinti yapılmasını hükme bağlıyor. Tasarıda, halka açık şirketlerle halka açık olmayan şirketler arasındaki ayrım kaldırılarak, kesinti oranının her iki tür şirket için de aynı olması öngörülüyor. 
     




</TEXT>
</DOC>
