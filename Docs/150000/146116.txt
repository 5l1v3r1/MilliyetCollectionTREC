<DOC>
<DOCNO> 146116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/spor/spo05.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sporda yeni kaos 
</HEADLINE>
<TEXT>

Bir yıl önce yürürlüğe giren Spor Affı, Danıştay tarafından iptal edildi. Grekoromen Milli Takımı’nın teknik patronu M.Akif Prim ile Dünya Şampiyonu Nurcan Taylan gibi isimler yeniden ceza kapsamına girdi 
     AYŞE YEŞİN 

     DANIŞTAY, "Spor Affı"nı iptal etti. Spordan Sorumlu eski Devlet Bakanı Fikret Ünlü’nün hazırlattığı ve 19 Nisan 2002 tarihinde Resmi Gazete’de yayınlanarak yürürlüğe giren "Spor Affı" yönetmeliği, bir yıl sonra ortadan kalktı. 1993 yılından 22 Mart 2002 tarihine kadar olan dönemde ömür boyu men cezası başta olmak üzere terör ve bölücülük faaliyetleri hariç tüm suçları kapsayan yönetmeliğin iptali, Türk sporunda büyük bir karışıklığa yol açtı. 
     EROL Göksu isimli atletizm hakemi tarafından yönetmeliğin hukuka ve mevzuata aykırılık gerekçesiyle Danıştay 10. Dairesi’ne açılan dava, 19 Aralık 2002 tarihinde sona erdi ve davacının haklılığı kabul edildi. Bu arada sporcularını taciz etme suçuyla ömür boyu men cezası alan ancak af kapsamına giren Selçuk Yılmaz isimli Eskişehir bölgesi masa tenisi antrenörünün mağdur ettiği sporcu ailelerinin de iptal için Danıştay’a dava açıldığı öğrenildi. 
     YAKLAŞIK 400 sporcu, antrenör ve idareciyi kapsayan yönetmeliğin iptal kararı üzerine inceleme başlattıklarını belirten Gençlik ve Spor Genel Müdür Vekili Mehmet Atalay, temyiz niteliğinde bir itirazda bulunacaklarını ve Danıştay’ın kararını 11 Nisan’da tekrar görüşmek üzere toplanacağını söyledi. Yönetmeliğin iptali durumunda sporda büyük kaos yaşanacak. Bunlara iki örnek bayan halterci Nurcan Taylan ve Grekoromen Milli Takımı sorumlusu Mehmet Akif Pirim. 
     2000 yılında doping yapmaktan ikinci kez yakalanan ve ömür boyu men cezasına çarptırılan Taylan, geçen yıl Dünya ve Avrupa şampiyonalarında madalyalar kazandı, bir Avrupa, bir de Dünya rekoru kırdı. Yönetmeliğin iptali halinde Taylan’ın madalyaları ile ödüllerin geri alınıp alınmayacağı soru işareti. Doping suçundan dolayı antrenörlük belgesi alma hakkı olmayan Mehmet Akif Pirim de çıkan af yönetmeliği ile çalıştırıcılığa başlamıştı. 
     


SPOR 

























</TEXT>
</DOC>
