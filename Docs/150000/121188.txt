<DOC>
<DOCNO> 121188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sontur10.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda nereye gitmeli.. 
</HEADLINE>
<TEXT>

     Şeker Bayramı tatili nedeniyle Ege kıyılarındaki turistik işletmeler yerli turistleri ağırlamak için hazırlıklarını yoğunlaştırdı. 
     Bayram tatilinde en ucuz fiyat seçenekleri Kuşadası'nda sunuluyor. Pamukkale mevsim avantajını kullanırken, Fethiye'de bu yıl kar ve deniz keyfini birarada sunma ayrıcalığını yaşıyor. Bodrum ve Marmaris ise eğlence ağırlıklı programlarla 4,5 günlük tatili değerlendirmek isteyenlere farklı seçenekler sunuyor. 
     Turizm sezonunda umduğunu bulamayan Kuşadası, yeni hedef kitlesini yerli turistler olarak belirledi. 
     Yaz sezonunu kapatan Kuşadası esnafının yüzde 60'ı kepenk indirmesine rağmen otel ve pansiyonlar bayram turistleri için işletmelerini kapatmadı. Yabancı turist gruplarının ilçe merkezini terk etmesiyle, Kuşadası da yerli turistlere kaldı. Otel ve turistik işletme sahipleri Ramazan Bayramı ve yılbaşı programlarını şimdiden planlarken, rezervasyonlarda yüzde 40 oranında doluluk sağlandığı kaydedildi. 
     Şeker Bayramı'nda yerli turistlere yönelik kampanyalar hazırlayan otel yönetimleri yüzde 90 doluluk kapasitesini hedefliyor. Ramazan Bayramı nedeniyle Turizm Belgeli ve yıldızsız otellerde yüzde 50 oranlarında fiyat indirimleri uygulanırken, yarım pansiyon fiyatları 3 yıldızlı otellerde 35 milyon lira ile 80 milyon lira arasında değişiyor. 
     Bugüne kadar yerli turistleri ihmal edildiğini söyleyen Kuşadası'nın en eski turizmci ailelerinden Selim Killi, şöyle konuştu 
     ''Yabancı turistlere verilen değeri yerli turizme verseydik, Kuşadası bugün bu krizi yaşamazdı. Yıldızlı oteller her şey dahil sistemiyle yabancı turistte kaliteyi düşürürken, yerli turisti küstürdü. Oysa Kuşadası'nda 12 ay turizmi yaymak, ancak yerli turisti de Kuşadası'na çekmekle olur. Bu nedenle Ramazan Bayramı'nda yerli turist bütçesine uygun paketler hazırladık.'' 
     
     KAR VE DENİZ BİRARADA 

     Fethiye'de ise bu yıl kar ve denizi birarada sunan turizmciler yerli turistlerin ilgisini çekeceğini tahmin ediyor. 
     Eren Dağı'na yılın ilk karının bu ay başında yağdığını Şeker Bayramı'na kadar kar kalınlığının yükseleceğini belirten Fethiyeli turizmciler, rüzgarsız yerlerde özellikle Kuzey ülkelerinden gelen turistlerin denize girdiğini kaydetti. Turizmciler, ''İsteyene güneş ve deniz, isteyene dağ olanakları sunuyoruz'' dedi. 
     İngiltere, Norveç, Finlandiya gibi ülkelerden gelen turistler Ölüdeniz, Kabak Koyu, Gemiler Koyu gibi rüzgar olmayan koylarda denize girerken, turizmciler yerli turistlerin genellikle güneşlenmeyi tercih ettiğini belirtti. 
     Fethiye'de hava sıcaklığı 20 dereceye kadar çıkarken, deniz suyu sıcaklığının 22 derece olduğunu kaydeden turizmciler, bayramda da birkaç derecelik değişiklikler yaşanabileceğini, ancak aralık ayının başında yöredeki havanın ılık olduğuna dikkati çekti. 
     
     MARMARİS VE BODRUM 

     Marmaris ve Bodrum ise daha çok eğlence ağırlıklı turlar ve paket programlarla yerli turistleri ağırlamaya hazırlanıyor. 
     Marmaris'te 4 yıldızlı otelde ''Herşey dahil'' 3 gece 4 gün konaklama kişi başına 157 milyon liraya mal olurken, 5 yıldızlı lüks otelde konaklamalı, çevre turları dahil yarım pansiyon fiyatı 185 milyon lira olarak belirlendi. 
     Bodrum'da da çevre turları, bayram konserleri ile 5 yıldızlı otelde yarım pansiyon 159 milyon, herşey dahil sistem ise 185 milyon lira olarak tespit edildi. 
     
     TERMAL TURİZME İLGİ 

     Termal sularıyla hem tatil hem de sağlık olanakları sunan Pamukkale ve Çeşme'de ise 5 yıldızlı oteller yarım pansiyon 2 gece 3 gün 139 milyon liradan başlayan fiyatlarla müşterilerini ağırlamaya hazırlanıyor. 
     İzmir'in Foça İlçesi'nde ise 3 ve 4 yıldızlı otellerde bayramda gecelik yarım pansiyon 40 ile 60 milyon lira arasında fiyatla satılıyor. 
     





</TEXT>
</DOC>
