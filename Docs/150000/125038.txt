<DOC>
<DOCNO> 125038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sontur06.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Müşteri daima haklıdır ancak... 
</HEADLINE>
<TEXT>

     Büyük alışveriş merkezleri ile hipermarket yetkililerinin, tüketicilerin ilginç talep, davranış ve şikayetleri yüzünden güç durumda kalabildikleri belirtildi. 
     Alış veriş merkezlerinin yöneticilerinden derlenen bilgilere göre, mağazaların müşteri sorumluları ve kasa görevlileri, tüketicilerin alışveriş dünyasında alışılmamış talepleri karşısında şaşırıp, sık sık ''güler misin, ağlar mısın'' deyimini kullanıyor. 
     İsminin açıklanmasını istemeyen bir mağaza müdürü, kredi kartıyla alışveriş yapan tüketicilerin, kimlik kartı sorulmasına çok sık itiraz ettiklerini, zaman zaman da aşırıya gittiklerini belirterek, ''Bu durumu yaşayan bazı tüketiciler, aldıklarını geri bırakıyor'' dedi. 
     Kasa ve reyon görevlilerinin bu tür olaylar dolayısıyla güç durumda kaldıklarını ifade eden yetkili, şu örnekleri verdi 
     ''Müşteri her zaman haklıdır mantığıyla çalışıyoruz. Ancak, bazı tüketiciler neden yaptıklarını çözemediğimiz davranışlarda bulunuyor. Aldıkları ürün veya malı hatalı kullandıktan sonra, gelip değiştirilmesini isteyenlerin yanı sıra gıda maddesinin yarısını tüketip, 2 hafta sonra geldiğinde beğenmediğini söyleyenler de oluyor.'' 
     
     HİPERMARKET KÜLTÜRÜ 
     Bir merkezin müşteri sorumlusunun anlattıkları ise adeta ''traji komik''... Görevli, tüketicilerin, alacakları ürünün zamanını belirleyemediklerini ifade ederek, şunları kaydetti 
     ''Müşteriler, et veya balık gibi kolay bozulabilecek ürünü mağazaya girer girmez alıyor. 1-2 saat dolaştıktan sonra eve gittiğinde ürünün bozuk olduğunu öne sürüyor. Bu süre içinde sıcağın etkisiyle ürün bozulabilir. Bu ürünler mağazadan çıkarken alınmalı. Bazı müşteriler aldığı et ve balık gibi üründen vazgeçince, aldıkları reyona gitmeye üşenip, ürünleri hiç ilgisi olmayan bir reyona bırakabiliyor. Bu tür ürünlerin, temizlik maddeleri ya da oyuncak reyonuna adeta saklandığına tanık oluyoruz. Görevli arkadaşımız ertesi gün kokmuş veya bozulmuş gıda maddesini buluyor. Sık karşılaştığımız bu tür davranışlar, bizi olduğu kadar diğer müşterilerimizi de olumsuz etkiliyor. Kısaca, hipermarketten alışveriş kültürünün halen gelişmediğini görüyoruz.'' 
     
     ''İLGİNÇ TALEPLER'' 
     Yetkili, tüketicilerin ilginç taleplerinin belirlemekte güçlük çektiklerini de söyledi. 
     Bazı tüketicilerin, KDV'den yararlanmak için aldıkları ürünlerin ayrı ayrı değerlendirilmesi talebinde bulunduklarını dile getiren görevli, şöyle devam etti 
     ''Aldığı çeşitli ürünleri karmaşık biçimde kasaya getiren tüketiciler, kasa görevlisinden, ürünleri gıda, giyim veya temizlik malzemesi olarak ayırıp fiş vermesini isteyebiliyor. Hatta, aldıklarını kasa görevlisinin poşetlere koymasını talep ediyor. Bazı tüketiciler de, daha aşırıya kaçarak, görevliye hakaret ve küfür ediyor. Bu durumda o kasa görevlisi tartışma büyümesin diye hemen değiştiriliyor. Bazen de sırada bekleyenler bu kişilere müdahale edip kasa görevlisinin haklı olduğunu söylüyor. İşte o zaman da tüketiciler arasında kavga yaşanıyor.'' 
     
     ''HIZLI KASA UYGULAMASI BİLİNMİYOR'' 
     En sık rastlanan sorunlardan birinin, ''hızlı kasalarda'' yaşandığını da anlatan yetkili, şöyle devam etti 
     ''Hızlı kasaya en fazla 5 parça ürünle girilebilir. Bazıları gerçekten o yazıyı farketmiyor, uyarıdan sonra sıradan çıkıyor. Bazı müşteriler ise arabasını doldurup, hızlı kasaya giriyor. Kendisini uyaran görevliye de siz boştunuz, onun için girdim diyor. Sonra da kasa görevlisi ya da sırada 2-3 parça ürünle bekleyenlerle kavga ediyor. Bazıları da tartışma büyüyünce sinirlenip ürünlerini kasa üzerinde bırakıp gidiyor.'' 
     





</TEXT>
</DOC>
