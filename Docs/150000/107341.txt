<DOC>
<DOCNO> 107341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/spor/spo03.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
LUCESCU DA PATLADI 
</HEADLINE>
<TEXT>

Başkan Özhan Canaydın’a bir tepki de eski Teknik Direktör Lucescu’dan geldi. Rumen hoca "Kendisi yıllardır bu camiada. Benim iki senede yaptıklarımı yapamamıştır" diye konuştu 
     CEMAL ERSEN 

     Yakıştıramadım’ 
     GEÇEN sezon Galatasaray’ı şampiyonluğa ulaştıran Rumen Teknik Direktör Mircea Lucescu da, Özhan Canaydın’ın açıklamalarına tepki gösterdi. Lucescu, "Kullanılan ifadeler Galatasaray Başkanı’na hiç yakışmıyor. Sayın Canaydın takım içinde hiç otorite olmadığını söylemiş. Disiplinsiz dediği ortamda ben ve futbolcularım kulübe 100 milyon dolar para kazandırdık. Gerçek Galatasaraylılar bunu çok iyi biliyor. Kendisi yıllardır bu camiada ve benim iki senede yaptıklarımı yapmamıştır. Açıklamalar çok üzücü ve şaşırtıcı" dedi. 
     
     İşin sırrı başarı’ 
     AIG ile yapılan anlaşmada bile takımın başarısının önemli rolünün olduğunu açıklayan Mircea Lucescu, "Galatasaray bizim sayemizde Şampiyonlar Ligi’ne direk katılıyor" dedi. Rumen hoca tepkisi şöyle dile getirdi, "Şampiyonlar Ligi’ne iki kez katılma bedeli. Jardel, Popescu, Taffarel ve Hagi’den yapılan tasarruf 12 milyon dolar. Ümit Davala ve satılan diğer futbolculardan 15 milyon dolar. AIG ile birlikte bu iki olaydan toplam 43 milyon dolar gelir elde edildi. Süper Kupa’yı kazandırdık. Şampiyonluk ve 3. yıldız. Disiplinsiz bir ortamda bunlar olur mu " 
     
Canaydın ne demişti      Başkan Özhan Canaydın, önceki gün çıkan röportajında Mircea Lucescu için şu ifadeleri kullanmıştı "25 Mart pazartesi günü seçildikten iki gün sonra, görevi teslim aldım. Florya’ya geldim. Lucescu’dan randevu istedim. Üst kata çıktım, merhaba hocam işte ben yeni başkanım. Hoşgeldiniz, biliyorum dedi. Bu arada takımda hiç otorite olmadığını görüyorum. Müthiş bir otorite bozukluğu var takımda. Alıyorum bu sinyalleri. Antrenmanlar tekdüze geçiyor, istediğini kimse yapmıyor ve takım üç puan önde. Olmuş işte. Mutlaka bir şey var. Adam boş bir adam değil. Göztepe, Malatya ve Diyarbakır maçıyla biz dibe vurmuşuz. Çıktım hoca dedim bu böyle olmaz biz kötüye gidiyoruz. Ben gelmeyeceğim artık maçlara ama sizi hep balkondan uğurlayacağım. Bir de oyuncularla toplantı istedim. Olur dedi. Ama o kimseyi toplayamıyordu. Biz yine alttaki teknik adamlara söyledik. Toplandık, çocukların biraz onurlarına hitap ettim. Zaten Lucescu’nun Galatasaray’da kalmak için hiç umudu yoktu. Terim ile birbirimize verilmiş manevi sözler vardı." 
     
Kapılar kapandıGalatasaray Teknik Direktörü Fatih Terim, zorlu Kocaelispor karşılaşması öncesinde son uyarıları yaptı, takımı kampa aldı 
     Tek idman yaptılar 
     LİGİN 5. haftasında bugün Kocaelispor’u evinde ağırlayacak olan Galatasaray, zorlu maçın son hazırlıklarını dün yaptığı tek antrenmanla tamamladı. Basına kapalı yapılan çalışmada Teknik Direktör Fatih Terim, taktiksel çalışmalara ağırlık verdiği öğrenildi. Öğlen saatlerinde Sarı - Kırmızılı oyuncuları kampa alan tecrübeli teknik adamın, "Malatya beraberliğini unutturun" dediği bildirildi. 
     
     MR çektirdiler 
     GALATASARAY’DA hafif sakatlıkları bulunan oyunculardan Berkant, Ümit Davala ve Hasan’ın dün MR’ları çekildi. Kulüp doktoru Serhan Kurtulmuş, bu oyuncuların şikayetlerinin azaldığını ve son durumlarının bugün belli olacağını açıkladı. Kurtulmuş, "Takımdaki eksikler azalıyor. Şampiyonlar Ligi’ne kadar tüm oyuncularımızı forma giyebilecek kapasiteye getirmeyi planlıyoruz" dedi. 
     
Metin Oktay’ı anıyoruz      TÜRK Futbolu’nun ve Galatasaray’ın unutulmaz ismi, gazetemiz yazarı Metin Oktay’ı ölümünün 11. yılında bugün anacağız. Oktay için Topkapı Kozlu Mezarlığı’ndaki kabri başında saat 11.00’de bir tören düzenlenecek. Galatasaray - Kocaelispor maçı öncesinde de "Unutulmaz Kral" için anma töreni yapılacak. 
     
Küfür için son hamle      FUTBOL Federasyonu "küfür" için zamanla yarışıyor. Tahkim Kurulu’nun kötü tezahürat ve küfürü içeren 29. maddenin ikinci fıkrasını iptal etmesinden sonra federasyon, yeni hazırladığı talimatın yürürlüğe girmesi için Haluk Ulusoy’un onayını bekliyor. Söz konusu fıkra "Hakem, gözlemci ve dördüncü hakem seyircinin tepkisini detaylı olarak rapor eder" şeklinde değiştirilmişti. 
     FEDERASYON, onay çıktığı takdirde talimatı bugünkü resmi gazetede yayınlatacak. Bu gerçekleşmediği takdirde bugün oynanacak Galatasaray - Kocaelispor maçında küfüre yine tedbir alınamayacak. Talimatın resmi gazetede yayınlanması pazartesi gününe kalırsa, hafta sonu liglerde oynanacak tüm maçlarda küfür ve kötü tezahürat yaptırımsız kalacak. 
     
L.Moskova berabere      "GALATASARAY’IN Şampiyonlar Ligi’ndeki rakiplerinden Lokomotiv Moskova, lig maçında ezeli rakibi Spartak Moskova ile yenişemedi. Lokomotiv 34. dakikada Da Silva’nın attığı golle 1-0 öne geçti. Bu gole 6 dakika sonra Kalinicen ile cevap veren Spartak Moskova karşılaşmada 1-1 beraberliği yakaladı. 
     
Ali Aydın ile 208 gün sonra      GALATASARAY - Kocaelispor maçının hakemi Ali Aydın, tam 208 gün sonra Sarı - Kırmızılı takımın lig maçında düdük çalacak. En son geçen sezonun 23. haftasında Kadıköy’de oynanan Fenerbahçe - Galatasaray derbisinde görev yapan Aydın, bu karşılaşmada Batista, Emre Aşık, Bülent ve Hasan Şaş’ı kırmızı kartla oyun dışı bırakmıştı. Bu karşılaşmanın ardından Aydın, Galatasaray’ın hiçbir lig maçında görev almamıştı. 
     
Haftanın hakemleri      14 Eylül Cumartesi 
     15.30 Malatyaspor - Fenerbahçe Mustafa Çulcu 
     19.00 Denizlispor - Elazığspor Sabit Hacıömeroğlu 
     19.00 Ankaragücü - Adanaspor Çetin Sarıgül 
     19.00 Trabzonspor - Gençlerbirliği Bülent Uzun 
     15 Eylül Pazar 
     19.00 Gaziantepspor - Altay Orhan Erdemir 
     19.00 Göztepe - Beşiktaş İsmet Arzuman 
     19.00 Diyarbakırspor - Samsunspor Ali Uluyol 
     16.30 İstanbulspor - Bursaspor Serdar Tatlı 
     



 SPOR 



























</TEXT>
</DOC>
