<DOC>
<DOCNO> 121797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/soneko05.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Light ürünlerin satışı krize rağmen arttı... 
</HEADLINE>
<TEXT>

     Sağlıklı yaşam kültürünün gelişimi ve obezite hastalığının sık sık gündeme gelmesi ile yükselişe geçen diyet ürünleri satışının, geçen yıla oranla yüzde 30 civarında artış gösterdiği bildirildi. 
     Sadece diyet gıdalardan oluşan ''light'' ürünleri ile tanınan Mavi-Yeşil Gıda Ürünleri Sanayi Ticaret Ltd. Şirketinin sahibi Dr. Murat Topoğlu, gıda sektörü içinde ayrı bir dal haline gelen diyet ürünlerinde hızlı bir gelişim yaşandığını belirtti. 
     2002 yılında kriz ortamına rağmen diyet gıda satışlarında yüzde 30'a varan artış yaşadıklarını dile getiren Topoğlu, 1998 yılında 13 bin ton olan light bisküvi üretimini 130 bin tona yükselttiklerini söyledi. 
     ''Light sektör'' olarak tabir edilen diyet ürünler pazarında, ilk etapta sadece bisküvi grubuyla başladıkları üretimi, yoğun ilgi ve talep nedeniyle diğer alanlara da yaydıklarını belirten Topoğlu, şunları söyledi 
     ''Bugün beş ayrı kategoride 14 çeşit ürünle tüketiciye ulaşıyoruz. Bugün beş ayrı kategoride 14 çeşit ürünle tüketiciye ulaşıyoruz. Tüketimin hızla artması bizi yeni yatırımlara itiyor. Zincir marketlerle başladığımız dağıtımda şu anda büfelere kadar yayıldık. Yaptığımız yatırımlarla artık diyet yapan bir insanın sabahtan akşama kadar ihtiyacı olan tüm gıdaları üreteceğiz. Çikolatadan sakıza kadar tüm ürünlerin light'ını üreteceğiz.'' 
     
     ETİ'DEN 7 YENİ ÜRÜN 
     Eti firması tarafından yapılan açıklamada ise şirketin sektördeki talep artışı sonucu son dönemde önemli yatırımlar içine girdiği bildirildi. Daha önce kepekli bisküvi ve kepekli kraker ürünleri ile pazarda bulunan Eti'nin 7 yeni ürün çıkardığı belirtilen açıklamada, şunlar kaydedildi 
     ''Kek, bisküvi ve kraker çeşitleriyle ürün yelpazesini genişleterek tüketicilerin tüm ihtiyaç ve beklentilerini karşılamayı hedefliyoruz. Bisküvi sektöründeki light ürün pazarı çok büyük olmamakla birlikte sürekli olarak gelişiyor. Eti'nin misyonu ise sağlıklı beslenme bilinci oluşturarak pazarı büyütmek ve dolayısıyla bu büyüyen pazardan daha fazla bir pay sahibi olmaktır.'' Ülker firması ürün departmanı yetkilileri ise gıda sektöründeki firmaların verdikleri reklamlarla bu sektörün geliştiği ve Ülker'in diyet ürünlerinde de yüzde 10'luk bir satış artışı yaşandığını bildirdiler. 
     





</TEXT>
</DOC>
