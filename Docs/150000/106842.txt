<DOC>
<DOCNO> 106842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sontur36.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmen atamaları yapıldı... Sonuçlar internette... 
</HEADLINE>
<TEXT>

     Milli Eğitim Bakanlığı, 32 branşta açtığı 30 bin öğretmen kadrosuna, 27 bin 106 atama yaptı. 
     Bakanlık Başöğretmen Salonu'nda yapılan bilgisayar kurası sonucunda, ilk defa öğretmen olmak için başvuran 43 bin 657 adaydan, 27 bin 106'sının ataması yapıldı. 
     Öğretmenlik için toplam 49 bin 150 adayın başvurduğu değerlendirme sonunda, 1894 adayın başvuru koşullarını taşımadığı belirlendi. Boş kalan kadroların daha sonra atama yoluyla doldurulacağı bildirildi. 
     Milli Eğitim Bakanı Necdet Tekin, atamaların adil koşullarda ve kimsenin hakkı yenmeden yapıldığını belirterek, şüphe duyanlar için bakanlık bünyesinde itiraz masası oluşturulduğunu kaydetti. 
     Atma sonuçları, bugün saat 17.00'den itibaren, www.meb.gov.tr adresindeki internet sitesinden öğrenilebilecek. 
     Milli Eğitim Bakanı Necdet Tekin, öğretmen atamalarının ''adil koşullarda'' yapıldığını belirterek, şüphe duyanların ''itiraz masası''na başvurabileceğini bildirdi. 
     Öğretmen atamalarını gerçekleştirmek amacıyla bakanlık Başöğretmen Salonu'nda kura töreni düzenlendi. 
     Milli Eğitim Bakanı Tekin, atamalar için bilgisayar kurasına geçilmeden önce yaptığı konuşmada, 30 bin öğretmen kadrosunun ihtiyaç duyulan 32 branşta kullanılacağını belirtti. Tekin, başvuran adayların ÖSYM'ce yapılan merkezi sınavlarda aldıkları puanlara göre, tercih ettikleri illere yerleştirileceğini ifade etti. 
     Anayasa gereği, hiç kimsenin eğitim-öğretim hakkından yoksun bırakılamayacağını belirten Tekin, ''Eğitim-öğretim hakkını kullanamayan yurttaş bırakmama azminde ve kararlılığındayız'' dedi. 
     Son beş yıllık dönemde 193 bin 544 öğretmen ataması yapıldığını kaydeden Tekin, ''Bu sayı toplam öğretmen sayısının yüzde 38'idir. 30 bin öğretmen atamasıyla bu oran yüzde 41'e ulaşacaktır'' dedi. 
     Atamalar sonucunda 30 bin kişiye istihdam yaratılacağına dikkati çeken Tekin, ''Aslında öğretmenlik işsizliği giderici bir yöntem değildir. Ancak, 2 kez kriz geçiren ülkemizde bir noktada istihdamın sağlanması, iç huzuru getirecektir. Bu olaya hem eğitim-öğretim açısından bakıyorum hem de yetişmiş güzide öğretmenlerin istihdamı, işi, aşı noktasından bakıyorum'' diye konuştu. 
     
     SONUÇLAR, İNTERNETTE YAYIMLANACAK 
     İlk defa atanacak öğretmenlere seslenen Tekin, görev yapacakları illerde çeşitli olumsuzluklarla karşılaşacaklarını, ancak yılmadan, ''akıl ve bilim'' yoluyla mücadele etmeleri gerektiğini söyledi. 
     ''Ülkenin her karış toprağı, vatan parçasıdır. Bu vatan da milletimizindir'' diyen Tekin, milletin, uygar yaşamasını öğretmenlerin sağlayacağını anlattı. 
     Tekin, öğretmen atamaların, ''mevzuata uygun, objektif, şeffaf ve puan üstünlüğünü esas alan sistemle'' bilgisayar ortamında yapılacağını belirterek, sonuçların bakanlığın internet sitesinde yayımlanacağını bildirdi. 
     Bakan Tekin, atamaların ''adil koşularda'' yapılacağını vurgulayarak, sonuçlardan şüphe duyanların bakanlık bünyesinde oluşturulan ''itiraz masasına'' başvurabileceğini bildirdi. 
     Tekin'in konuşmasının ardından, kura işlemine geçildi. Öğretmen atamaları için 43 bin 657'si ilk atama olmak üzere toplam 49 bin 150 aday başvuru yaparken, koşulları taşımadığı belirlenen 1894 adayın başvuruları iptal edildi. İlk defa devlet memurluğuna atanacak adaylar için çekilen kura sonucunda 27 bin 106 aday, puan üstünlüğü ve tercihlerine göre illere yerleştirildi. 
     Kurumlararası ve emekli dönüşü gibi ilk atama kapsamı dışında kalan adayların atama işlemleri, daha sonra ilan edilecek bir tarihte gerçekleştirilecek. 
     





</TEXT>
</DOC>
