<DOC>
<DOCNO> 114713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sontur28.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamını ölüm döşeğinde dolandırdılar 
</HEADLINE>
<TEXT>

     İşadamı Tahsin Çiftçi'nin ölümünden kısa bir süre önce, imzasını taklit ederek hesabındaki 1 milyon 198 bin doları çekip aralarında paylaştıkları öne sürülen 3 mirasçısı ile 2 şirket görevlisinin, "dolandırıcılık" ve "sahte evrak düzenlemek" suçlarından yargılanmasına başlandı. 
     İstanbul 2. Ağır Ceza Mahkemesi'ndeki duruşmaya, tutuksuz sanıklar Kazım Akçöltekin ile Vural Özbirol katıldı. Diğer tutuksuz sanıklar Hakan Mehmet Çiftçi, Hikmet Çiftçi ve Hatice Ayşe Paksoy ise duruşmaya gelmedi. 
     Sanık Akçöltekin, Çiftçiler Ticaret ve Sanayi Türk A.Ş'de 23 yıldır mutemet olarak görev yaptığını, firmayı yöneten Çiftçi'nin hastanede yattığı dönemde, şirketin muhasebe müdürü Vural Özbirol'un "bankaya talimat verildiğini ve parayı birlikte almaları gerektiğini" söylediğini kaydetti. 
     Kendisinin Demirbank'tan 600 bin dolar, Özbirol'un da 598 bin dolar çektiğini, bu parayı saydıktan sonra saat 17.30 sıralarında hastaneye gittiklerini belirten Akçöltekin, "Hastanede paraları Tahsin beyin yanına bıraktık. Bize teslim aldığına dair bir makbuz imzaladı. Biz gittiğimiz sırada kendinde ve konuşuyordu" dedi. 
     Sanık Vural Özbirol da, şirkette 26 yıldır çalıştığını ifade ederek, Tahsin Çiftçi'nin talimatı üzerine bankadan arandığını ve ödeme yapılacağının bildirildiğini söyledi. 
     Bunun üzerine parayı çektiklerini ve Çiftçi'ye hastanede teslim ettiklerini kaydeden Özbirol, "Hatta acil servisten giriş yaptık. Elimizde para torbaları vardı. Diğer kapıdan girersek ne olduğunu sorarlar, bakarlar diye acil servisi kullandık" diye konuştu. 
     Yargıç Ahmet Ulucak'ın, "Çiftçi'nin bankaya bu şekilde talimat vermesinin olağan olup olmadığını ve hastanedeki bir adamın bu kadar parayı ne yapacağını merak edip etmediklerini" sorması üzerine Özbirol, "Bankaya bu şekilde talimat verilmesi olağan değil. Ancak Tahsin Bey patronumuzdu. Kendisi talimat vermiş, biz de fazla karıştırmadık" dedi. 
     
     "ÖLÜM DÖŞEĞİNDE PARAYI NE YAPACAK" 
     Davanın müştekileri arasında yer alan, ayrıca 8 müştekinin de avukatlığını yapan Cumhur Çiftçi, ölen Çiftçi'nin ağabeyinin oğlu olduğunu ve bu nedenle kendisinin de mirasçılar arasında bulunduğunu belirtti. 
     Sarıyer Sulh Hukuk Mahkemesi'nde devam eden tereke davasına bankadan gelen yazıda, "Talimatı getiren kişiye ödeme yapılmıştır" ibaresinin bulunduğunu bildiren Çiftçi, "Ölüm döşeğindeki kişi 2 trilyon lira parayı ne yapacak Bence davanın diğer 3 sanığı, bu iki memur sanığa suçu ihale etmiştir" dedi. 
     Müdahil avukatlarından Harika Keskin Akev de, sanıkların parayı bıraktıkları sırada kimsenin bulunmadığını söylediklerini hatırlatarak, şöyle konuştu 
     "Ölümcül hastanın yanında kimse olmaması mümkün mü Aynı gün Tahsin Çiftçi, Şişli ve Kadıköy'deki değerli bazı menkullerini satıyor. Vasiyetname düzenliyor. Hastane odasına tapu memurları, noterler gelip gidiyor. Ama sanıklar parayı verirken kimseyle karşılaşmıyor." Davetiye ulaşmasına rağmen duruşmaya gelmeyen sanıklar Hakan Mehmet Çiftçi ve Hatice Ayşe Paksoy'un polis zoruyla getirilmesine karar veren Mahkeme Heyeti, eksikliklerin giderilmesi için duruşmayı erteledi. 
     
     10'AR YIL HAPİSLERİ İSTENİYOR 
     İddianamede, Çiftçiler Ticaret ve Sanayi Türk A.Ş'nin Yönetim Kurulu Başkanı olan Tahsin Çiftçi'nin, 7 Ağustos 2000 tarihinde ani şuur kaybı, tansiyon düşmesi ve nabız durması şikayetleriyle daha önce tedavi gördüğü Florance Nightingale Hastanesi'ne yatırıldığı, 20 Eylül 2000 tarihinde hayatını kaybedene kadar da burada kaldığı anlatılıyor. 
     Bu dönem içinde Akçöltekin ile Özbirol'un, 15 Ağustos 2000'de Çiftçi'nin imzaladığı öne sürülen talimatlarla Demirbank Merkez Şubesi'ndeki hesaptan 1 milyon 198 bin doları çektikleri belirtilen iddianamede, daha sonra Adli Tıp Kurumu tarafından yapılan incelemede ''bu imzaların Tahsin Çiftçi'nin eli ürünü olmadığının'' tespit edildiği kaydediliyor. 
     Tahsin Çiftçi'nin 14 Ağustos 2000 günü, ''ölene kadar bakma akdi'' ile Kadıköy'deki bazı taşınmazlarını Hakan Mehmet Çiftçi ile Hatice Ayşe Paksoy'a verdiği, 1 gün sonra da Beyoğlu 7. Noterliği'nden vasiyetname düzenlediği bildirilen iddianamede, delillerin, dava konusu paranın sanıklar Hakan Mehmet Çiftçi, Hatice Ayşe Paksoy ve Hikmet Çiftçi arasında bölüşüldüğü, diğer 2 sanığın da bu sanıkların emirlerine uyarak yardımcı olduklarını gösterdiği ifade ediliyor. 
     İddianamede, tüm sanıkların, "dolandırıcılık" ve "sahte özel evrak düzenlemek" suçlarından 4 ile 10'ar yıl arasında ağır hapis cezasına çarptırılmaları talep ediliyor. 
     





</TEXT>
</DOC>
