<DOC>
<DOCNO> 140146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sontur15.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sosyal Güvenlik Yasası'nın iptali için dava açıldı 
</HEADLINE>
<TEXT>

     Çorum İş Mahkemesi, Sosyal Güvenlik Yasası'nın emeklilik yaşıyla ilgili düzenlemeleri içeren 3. maddesinin B bendinin iptali için Anayasa Mahkemesi'ne başvurdu. 
     Alınan bilgiye göre, Çorum Barosu Avukatlarından Teoman Şahin, Çorum İş Mahkemesi'ne başvurarak, emekliliği hak etmesine rağmen, 4759 Sayılı Yasa gereği ''yaş koşuluna takıldığını'' belirterek, Sosyal Güvenlik Yasası'nın Anayasa'ya aykırı olduğu gerekçesiyle iptali için Anayasa Mahkemesi'ne başvurulması istemiyle dava açtı. 
     Şahin, dava dilekçesinde, daha önce 4447 Sayılı Yasa'daki geçiş hükümlerinin Anayasa Mahkemesi'nce ''adalet ve eşitlik ilkelerine aykırı'' bulunarak iptal edildiğini ve 4759 Sayılı Yasa ile bu geçiş hükümlerinin yeniden düzenlendiğini hatırlatarak, şöyle dedi 
     ''Geçiş hükümleri hangi aralıklarla düzenlenirse düzenlensin insanlar arasında eşitliği sağlamayacağı görülecektir. Kademeler nasıl ayarlanırsa ayarlansın bu karmaşık ve çarpık sistemle eşitliğin ve adaletin sağlanması mümkün değildir. Kazanılmış haklar korunmadığı sürece, 'herkes en az şu kadar yıl etkilenir' ya da 'emekliliği herkesin şu kadar yıl geciktirilir' şeklinde genel bir ifade kullanılmadığı sürece, Anayasa Mahkemesi'nin 4447 sayılı yasayı iptal gerekçesi halen 4759 sayılı yasa içinde geçerli bulunmaktadır. Mevcut dilimleme ile eşitliğin ve adaletin sağlanması matematik ve mantık gereği mümkün değildir.'' Avukatlık mesleğine başladığı tarihte geçerli olan 506 sayılı Sosyal Sigortalar Kanunu'nun 60 ve devamı maddelerince, erkeklerin 25 yıl sigortalı olmak ve 5000 gün prim ödemesi koşulunu yerine getirerek emeklilik hakkını kazandıklarına dikkati çeken Avukat Şahin, dilekçesinde şunları savundu 
     ''1.6.1977 tarihinde ilk tescil başlangıcım olduğu ve 5000 günü aşkın prim ödediğim için 2.6.2002 tarihi itibariyle emeklilik hakkım doğmuş bulunuyordu. Bu çerçevede 03.01.2003 tarihinde SSK'ya emeklilik için başvuruda bulundum. Kurum da talebimi yaş şartımı tamamlamadığım gerekçesiyle reddetti. Söz konusu 4447 Sayılı Yasa'nın ve akabinde çıkan 4759 Sayılı Yasa'nın insan haklarına ve Türkiye Cumhuriyeti Anayasası'na aykırı olduğunu düşünüyorum. 
     506 Sayılı Yasa'nın 60. maddesinde değişiklik yapan 4759 Sayılı Yasa'nın 3. maddesinin B bendinin Anayasa'nın 2, 5, 10. maddelerine aykırı olduğu düşünülerek dosyanın Anayasa Mahkemesine gönderilmesine karar verilmesini ve 03.01.2003 tarihli tahsis talebim itibariyle tüm haklarımın saklı tutulmasını talep ederim.'' 
     
     İSTEM KABUL EDİLDİ 
     Çorum İş Mahkemesi Hakimi Gündaş Alaşahan, Avukat Teoman Şahin'in istemini yerinde bularak, Sosyal Güvenlik Yasası'nın, kademeli geçişi öngören yaş düzenlemesini içeren 3. maddesinin B bendinin iptali için Anayasa Mahkemesi'ne başvurulmasını kararlaştırdı. 
     İş Mahkemesi'nin kararında, ''4579 sayılı yasanın 3. maddesinin B bendinin Anayasamızın 2, 5, 10 ve 60. maddelerine aykırı olduğu anlaşıldığından, yasa maddesinin iptali için Anayasa Mahkemesi'ne başvurulmasına karar verildi'' denildi. 
     





</TEXT>
</DOC>
