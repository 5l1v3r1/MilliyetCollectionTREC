<DOC>
<DOCNO> 119773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sonspo13.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Corriere dello Sport İlhan Mansız, Brescia ile görüşebilir... 
</HEADLINE>
<TEXT>

     İtalya ile yarın özel maç yapacak A Milli Takımı'nda Hasan Şaş ve İlhan Mansız'ın İtalyan kulüpleri tarafından yakın takibe alınacağı öne sürülüyor. 
     Corriere dello Sport gazetesi, Türk basınında da sürekli gündemde olan Hasan Şaş'ın milli maçın yapılacağı Pescara'da İnterli yöneticiler ile görüşebileceğini iddia etti. 
     Galatasaray ile henüz anlaşamayan ve sezon sonunda sözleşmesi bitecek Hasan Şaş'ın, İnter'e sezon başına 3 milyon Euro'dan 3 yıllık sözleşme yapma önerisi götürdüğü ileri sürüldü. 
     26 yaşındaki futbolcunun İnterli yöneticilerle olası görüşmesinde kesin kararın çıkabileceği belirtiliyor. 
     Bu arada Beşiktaş'ın forveti İlhan Mansız'ın da Brescia kulübü tarafından izlendiğini yazan Corriere dello Sport'ta, ''Brescia, bir forvet oyuncusu arıyor ve tüm dikkatini Mansız üzerine yoğunlaştırdı'' denildi. 
     A Milli Takım'daki oyuncular arasında, İtalyan basınında ismi çok sık duyulan Real Sociedad'ta oynayan Nihat Kahveci'nin de İtalyan menajerler tarafından izlenmesi bekleniyor. 
     





</TEXT>
</DOC>
