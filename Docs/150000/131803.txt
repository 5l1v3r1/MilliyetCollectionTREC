<DOC>
<DOCNO> 131803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/sondun07.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
IKDP Özgür ve federal Irak için ABD'yi destekliyoruz 
</HEADLINE>
<TEXT>

     Mesud Barzani liderliğindeki Irak Kürdistan Demokrat Partisi IKDP yetkililerinden Bruska Shaways, ''Kürtlerin, özgür ve federal Irak için Amerikalıların savaşına katılacağını'' söyledi. 
     Shaways, AFP'ye yaptığı açıklamada, ''Amerikan saldırısı, Irak'ta demokratik, parlamenter federal bir rejim kurmayı amaçlıyorsa Kürtler Amerikalılarla birlikte savaşır. Bizim için önemli olan, Saddam Hüseyin'den sonraki planı bilmektir'' dedi. 
     ''ABD himayesinde muhalif Iraklı grupların İngiltere'nin başkenti Londra'da yaptığı konferansta kararlaştırıldığı gibi, parlamenter rejime dayalı demokratik ve özgür bir Irak yaratılmak isteniyorsa 200 bin peşmergenin savaşacağını'' söyleyen Shaways, ''Tersine, basit bir darbe düşünülüyorsa bu, biz olmadan da yapılabilir'' dedi. 
     Amerikan saldırısından sonra, geçici olmak kaydıyla Bağdat'a askeri valiyi kabul edeceğini belirten 47 yaşındaki Shaways, ''Sanırım savaş olacak. Saddam Hüseyin'in devrilmesi başka türlü mümkün değil'' dedi. 
     Shaways, ''Bu kadar çok adam konuşlandırmak ABD ve İngiltere için pahalıya mal olur, işlerini bitirmeleri lazım. Ne zaman 15 Mart'ta biten dönem kritik. Sıcakların bastırması işi zora sokar, o zamana kadar operasyon başlamazsa ertelenebilir'' yorumunda bulundu. 
     Operasyon başladıktan sonra Irak ordusunun 24 saatte dağılacağını öne süren Shaways, ''Kendi halkına karşı etkili bir ordu. Ancak ilk aşamada Amerikan uçakları hava sahasını kontrol altına alıp, uçakları ve tankları etkisiz hale getirir, iletişim ve komuta merkezlerini vurur'' dedi. 
     Kentlerde kanlı bir savaş olmayacağını düşünen Shaways, ordudan pek az kişinin Saddam Hüseyin'e bağlı kalacağını, ordunun yüzde 70'inin Şii olduğunu ve silah bırakacağını ileri sürerken, 1991'de olduğu gibi bir halk ayaklanmasını da göz ardı etmediğini söyledi. 
     Shaways, şu ana kadar Amerikalıların kendileriyle irtibata geçmediğini de sözlerine ekledi. 
     





</TEXT>
</DOC>
