<DOC>
<DOCNO> 104686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sontur03.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçmen listelerinin kontrolü için son gün... 
</HEADLINE>
<TEXT>

     Vatandaşların, seçmen listelerini kontrol etmeleri için bugün son gün. Güncelleştirilmek üzere 21 gündür askıda bulunan sandık seçmen listeleri, saat 17.00'de askıdan indirilecek. 
     İl seçim kurullarına bildirmeleri şartıyla herhangi bir nedenle seçmen kütüğüne kayıtlı oldukları yer dışında bulunan vatandaşlar, seçim gününde bulundukları yerde oy kullanabilecekler. 
     Muhtarlık bölgeleri esas alınarak, ait oldukları mahalle veya köylerde halkın kolaylıkla görüp okuyabileceği yerlerde 9 Ağustos Cuma günü askıya çıkarılan sandık seçmen listeleri, bugün saat 17.00'de askıdan indirilecek. 
     Vatandaşların, bu saate kadar listelerde isimlerinin bulunup bulunmadığını kontrol etmeleri gerekiyor. Saat 17.00'den sonra listelere ekleme yapılmayacak. 
     Askıdan indirilen sandık seçmen listelerine, 1 Eylül Pazar günü saat 17.00'ye kadar itiraz edilebilecek. 
     Listelerde adı olmayanlar oy kullanamayacak. 
     
     YENİ DÜZENLEME 
     YSK'nın yaptığı yeni düzenlemeyle herhangi bir nedenle, seçmen listelerinin güncelleştirilmesi sırasında oy kullanacakları yer dışında bulunan kişiler de seçimde oy kullanabilecek. 
     Bu kişilerin, bugün saat 17.00'ye kadar, halen bulundukları yerdeki ilçe seçim kurulu başkanlığına bizzat başvurarak, kayıtlarını yaptırmaları gerekiyor. Bu kişilerin başvurusu, ilçe seçim kurulu başkanı tarafından seçmen olarak kabul edilip kaydı yapıldığı takdirde, ilgilinin oy kullanmak istediği yer ilçe seçim kurulu başkanlıklarına gönderilecek. Bu başvuruyu alan ilçe seçim kurulu başkanlığı, bu kişinin seçmen listesine kaydını yaptıracak. 
     
     LİSTELERE KİMLER YAZILACAK 
     Sandık seçmen listeleri ile taksirli suçlardan hükümlü ve tutuklu seçmen listesine yazılmak için bizzat başvurması gerekenler şunlar 
     -18 Nisan 1999 tarihinde yapılan milletvekili ve mahalli idareler genel seçimleri sonucunda elde edilen seçmen kütüklerinden oluşturulan sandık seçmen listeleri veya daha sonra yapılan seçimlerde güncelleştirilen listelere herhangi bir nedenle yazılamamış olanlar, -3 Kasım 1984 tarihinde ve ondan önce doğanlar, başka bir sandık seçmen listesinde yazılı olup da sürekli olarak oturmak amacıyla listenin askıya çıkarıldığı seçim muhtarlık bölgesine gelenler, -Sandık seçmen listesinde veya tutuklu seçmen listesinde kendisine ait bilgilerde yanlışlık veya eksiklik bulunanlar, -Taksirli suçlarla hükümlü ve tutuklu olduğu halde düzenlenen seçmen listelerine yazılmamış bulunanlar, -Askerlikten terhis olanlar. 
     Kısıtlı veya kamu hizmetlerinden yasaklı olanlar, izinli olsalar bile silah altında bulunan erler, onbaşılar ve kıta çavuşları ile askeri öğrenciler ise sandık seçmen listelerine yazılamayacaklar. 
     YSK, seçim takvimine göre 27 Ağustos saat 17.00'de askıdan indirilmesi öngörülen seçmen listelerinin askıda kalma süresini 2 gün uzatmıştı. YSK bu kararı, üniversite öğrencilerinin oy kullanamayacakları yönündeki yakınmalarını ve listelere yazılım oranının düşük olmasını göz önüne alarak vermişti. 
     





</TEXT>
</DOC>
