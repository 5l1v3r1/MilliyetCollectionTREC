<DOC>
<DOCNO> 123924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sondun22.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Bakanı'ndan Türkiye'ye tarih için destek 
</HEADLINE>
<TEXT>

     ABD Dışişleri Bakanı Colin Powell, Avrupa Birliği'nin önünde Türkiye'yi kucaklamak ve Kıbrıs sorununa bir çözüm getirmek konularında ''tarihi bir fırsat'' bulunduğunu söyledi. 
     Powell, Fransız TV 2 kanalına verdiği demeçte, ''Avrupa Birliği'nin Türkiye'ye üyelik müzakerelerine başlamak üzere tarih vermeyi uygun bulmasını çok umut ediyorum'' dedi. 
     Türkiye'ye tarih vermenin AB'nin kararı olduğunu belirten Powell, ''ancak bizim de bundan çıkarımız var. ABD olarak AB'ye yakınız ve AB içinde de dostlarımız var. Bu konuda AB'nin bütün bakanlarıyla sürekli temastayım'' diye konuştu. 
     Powell, ''inanıyorum ki, AB'nin önünde Türkiye konusunda tarihi bir fırsat var. Türkiye, son dönemde yaptığı reformları yansıtan, memnun olacağı birşey alabilir. Son aylarda üyelik şartlarının gereğini yerine getirmek için çok şey yaptılar'' ifadesini kullandı. 
     ABD Dışişleri Bakanı, Kıbrıs'ta da BM Genel Sekreteri Kofi Annan'ın bir çözüm planı ortaya koyduğunu hatırlatarak, ''Kıbrıs'ta bir çözüm görmek ve Türkiye'nin AB tarafından kucaklanma fırsatını açmak, bu yıla ne kadar güzel bir son olur'' dedi. 
     





</TEXT>
</DOC>
