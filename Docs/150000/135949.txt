<DOC>
<DOCNO> 135949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/sonspo14.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü, Fenerbahçe maçına hazır... 
</HEADLINE>
<TEXT>

     Fenerbahçe maçı hazırlıklarını tamamlayan Ankaragücü, maç saatini beklemeye başladı. 
     Gökçe Tesisleri'nde bu akşam yapılması gereken antrenman, havanın çok soğuk olması ve kar yağışı olasılığı gözönünde bulundurularak, teknik direktör Tevfik Lav tarafından öğle saatlerine alındı. 
     Lav yönetiminde yaklaşık 1.5 saatlik bir çalışma yapan sarı-lacivertliler, teknik ve taktik ağırlıklı bir antrenman yaptı. Ankaragücü'nde sakat ve cezalı oyuncu bulunmazken, Denizlispor ve Malatyaspor ile yapılan erteleme maçlarında yer almayan yeni transferler Ümit Ozan, Levent ve Aykan, teknik direktör Lav uygun gördüğü taktirde, yarınki Fenerbahçe maçı kadrosuna dahil edilebilecek. 
     Erteleme maçlarında alınan yenilgilere karşın, takımın yeni sistemde ortaya koyduğu futbol anlayışından memnun olduğunu ifade eden teknik direktör Lav, ''Ligin ikinci bölümüne iyi bir başlangıç yapmak istiyoruz'' dedi. 
     Fenerbahçe karşısında alınacak galibiyetin, özellikle moral motivasyon açısından takıma katkısının çok büyük olacağını vurgulayan Lav, ''Erteleme maçlarındaki hataların tekrarlanmaması, bize galibiyeti getirir. İkinci yarıdaki çıkışımıza Fenerbahçe galibiyeti ile başlamak istiyoruz'' diye konuştu. 
     19 Mayıs Stadı'nda yarın saat 19.00'da başlayacak ve Lig TV'den naklen yayınlanacak Ankaragücü-Fenerbahçe karşılaşmasını, Mustafa Çulcu yönetecek. 
     





</TEXT>
</DOC>
