<DOC>
<DOCNO> 101532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/guncel/gun05.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaşırtan anket 
</HEADLINE>
<TEXT>
Almanlar bizi AB’ye istemiyor 
Der Spiegel dergisinin Türkiye’nin AB üyeliği konusunda yaptırdığı bir ankete katılanların yüzde 56’sı üyeliğe karşı çıktı 
     FRANKFURT Milliyet 

     Türkiye’de idam cezası kaldırılıp, AB kriterleri doğrultusunda uyum yasaları çıkartılmasına rağmen, Avrupalıların ülkemizin üyeliğine bakış açısında büyük bir değişiklik olmadığı ortaya çıktı. Alman politikacılar Türkiye’nin üyeliği konusunda kaçamak yorumları tercih edip, "Uyum yasaları yaşama geçirilsin de görelim " derken, anketler, halkın Türkiye’nin AB’ye alınmasına karşı olduğunu ortaya koydu. 
     Bu durumu "Der Spiegel" dergisinin yaptırdığı ve dünkü sayısında okurlarına duyurduğu bir anket de kanıtladı. Derginin "Size göre Türkiye, AB’ye tam üye olmalı mı " sorusuna yanıt veren 1000 kişinin yüzde 56’sı "Hayır" yanıtını verdi. Anketin şaşırtan yanı ise, yanıtların partilere göre dağılımında da Yeşiller Partisi dışındaki tüm seçmenlerin Türkiye’nin üyeliğine karşı çıkması oldu. 
     
     SPD bile 
     Ankete katılanlardan yüzde 37’si "Türkiye AB’ye tam üye olarak alınmalı" yanıtını verdi. Yanıtların partilere göre dağılımında ise şu tablo ortaya çıktı 
     Sosyal Demokrat Parti’de SPD Türkiye’nin üyeliğini "evet" diyenlerin oranı yüzde 41, "hayır" diyenler yüzde 52 olarak belirlendi. Hıristiyan Birlik Partileri’den CDU ve CSU evet’ diyenler yüzde 36’da kaldı. Hayır’ diyenler ise yüzde 60’ı buldu. Hür Demokrat Parti’de FDP hayır’ diyenlerin oranı daha da yüksek oldu ve yüzde 61 olarak belirlendi. Bu partide Türkiye’nin üyeliğine sıcak bakanlar ise yüzde 30’da kaldı. Ankete katılan Sosyalizm Partili PDS seçmenler de Türkiye’nin AB üyeliğine karşı çıktılar. PDS’li seçmenlerin yüzde 51’ i Türkiye AB’ye alınmasın derken, yüzde 43 alınması yolunda görüş bildirdi. 
     Der Spiegel’in anketinde Türkiye’nin AB üyeliğine evet’ diyenlerin oranı sadece Yeşiller Partisi seçmenlerinde yüksek oldu. 
     
     Focus’un araştırması 
     "Focus" dergisinin araştırmasında ise daha değişik bir sonuç çıktı. Almanların 4’te 3’ünün Türkiye’nin er geç AB üyeliğine alınacağını inandığını yazan derginin anketinde de, üyeliğimizin 2007’den önce olmasını isteyenlerin oranı yüzde 35, daha sonraki dönemde olmasını isteyenlerin oranı ise yüzde 41 olarak belirlendi. Focus’un anketine katılanların yüzde 18’i de Türkiye’nin üyeliğine tamamen karşı çıktı. 
     



 GÜNCEL 














</TEXT>
</DOC>
