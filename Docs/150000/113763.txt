<DOC>
<DOCNO> 113763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/dunya/dun01.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan televolesi 
</HEADLINE>
<TEXT>

Televizyonda görünüp ilgi odağı olmak isteyen görgü tanıklarının yalan ifadeleri yüzünden keskin nişancı katil hakkında gerçek ipuçlarına bir türlü ulaşılamıyor 
     DIŞ HABERLER SERVİSİ 

     9 kişiyi öldürüp, 2 kişiyi de ağır yaralayarak Washington bölgesinde 2 haftadan beri terör estiren esrarengiz keskin nişancı Amerikan toplumunda hiç beklenmeyen bir kültürel sapmaya yol açtı. Tüm bölge halkını sarıp sarmalayan ölüm korkusu, tuhaf bir şekilde eğlence ve medyatik olma istekleriyle iç içe geçti. 
     Katili bulmak için yoğun çaba harcayan polis halkın bu televole eğiliminden son derece şikayetçi. Dedektifler katilin bugüne kadar yakalanamamasının en önemli nedeni olarak yalancı görgü tanıklarını gösterdiler. 
     
     Tanığa dava açılacak 
     Televizyona çıkıp meşhur olmak hevesindeki birçok Amerikalının "Evet Katili gördüm" diyerek polisi yanlış bilgilendirdiği ve bu yüzden keskin nişancının bir türlü yakalanamadığı belirtildi. 
     Katilin son cinayetinin ardından yakalanmaktan en önemli görgü tanıklarının yalan ifadesi sayesinde kurtulduğu da ortaya çıktı. Yalancı tanık hakkında dava açılması bekleniyor. 
     Son olarak Virginia’daki Fall Church bölgesinde FBI ajanı Linda Franklin’in öldürülmesinden sonra, basına ve daha sonra polise konuşan görgü tanıkları, katilin krem rengi bir mini karavandan inerek tüfeğini doğrulttuğunu, kadın ile kocası arasında seçim yaparak Linda Franklin’i vurduğunu, daha sonra araca binerek uzaklaştığını söylemişlerdi. 
     Olayın karanlıkta gerçekleşmesine karşın, görgü tanıklarından biri, tüfeğin Kalaşnikof olduğu konusunda ısrar etmişti. Bir görgü tanığı ise katilin koyu tenli, Ortadoğulu veya Hispanik olduğunu savunmuştu. Polis daha sonra, katilin krem rengi araçla kaçtığında ısrar eden görgü tanığını sıkıştırınca, bu tanığın yalan söylediğini belirledi. Bu kişinin sadece televizyona çıkarak meşhur olmak istediği, basının ilgisinden hoşlandığı sanılıyor. 
     



 DÜNYA 














</TEXT>
</DOC>
