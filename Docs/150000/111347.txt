<DOC>
<DOCNO> 111347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/05/son/sontur02.html </URL>
<DATE> 2002/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Tatlıses, manevi tazminat davası açtı... 
</HEADLINE>
<TEXT>

     Sanatçı İbrahim Tatlıses, ''Kod Adı Killer Of The Mehmets'' adlı kitabında yasa dışı silahlı terör örgütü PKK'nın finansörü olduğunu iddia eden Sami Demirkıran ve Kipa Yayınevi aleyhine 10 milyar liralık manevi tazminat davası açtı. 
     Edinilen bilgiye göre, Tatlıses'in avukatı Aslıhan Barış Şenyücel tarafından Ankara Nöbetçi Asliye Hukuk Mahkemesi'ne sunulan dava dilekçesinde, kitabın yazarı ve aynı zamanda itirafçı olan Sami Demirkıran'ın, Tatlıses'e saldırı amacı güttüğü savunuldu. 
     Tatlıses'in, uzun yıllardır ses sanatçısı ve işadamı olarak çalıştığı, vergisini ödeyen ünlü bir kişilik olduğu belirtilen dilekçede, kitabın kapağında Tatlıses için ''Adı İbrahim Tatlıses PKK finansörü'' diye söz edildiği anımsatılarak, şöyle denildi 
     ''İbrahim Tatlıses'in kişiliği hakkında kuşkulu, şaibeli görüntü oluşturmak istenmiştir. Kitaptaki üslup, terör konusunda duyarlı olan Türk halkını Tatlıses aleyhine kışkırtmayı hedeflemektedir. Hakaret ve saldırı kastı en üst düzeydedir.'' Kitapta, somut belge gösterilmeksizin ağır suçlamalarda bulunulduğu ifade edilen dava dilekçesinde, bu ithamların Tatlıses'in manevi dünyasında onarılmaz tahribata yol açtığı savunuldu. 
     Dilekçede, söz konusu kitapta Tatlıses'e zarar vermek kastıyla hakaret edildiği ve kişiliğine saldırıldığı gerekçesiyle, Demirkıran ile Kipa Yayınları yetkililerinden 10 milyar lira manevi tazminat talep edildi. 
     Dava dilekçesine ayrıca, kitaptaki iddialar nedeniyle Tatlıses hakkında Ankara DGM Cumhuriyet Savcısı Nuh Mete Yüksel'in yürüttüğü soruşturma sonucu verdiği takipsizlik kararı ve Demirkıran hakkında Ankara Cumhuriyet Başsavcılığı tarafından ''hakaret'' suçlamasıyla 12 yıla kadar hapis istemiyle açılan davanın iddianamesi eklendi. 
     





</TEXT>
</DOC>
