<DOC>
<DOCNO> 100819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sontur16.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti-Derviş koalisyonu senarsoyuna AK Parti ne diyor 
</HEADLINE>
<TEXT>

     Kemal Derviş'i İstanbul'a geldiği zaman çoğu kez evinde ağırlayan yakın arkadaşı Prof. Asaf Savaş Akat'ın "Derviş-Tayyip koalisyonu Türkiye'nin önünü açar" senaryosuna bugün Tayyip Erdoğan'dan sıcak mesajlar geldi. 
     Erdoğan partisine katılım töreninde gazetecilerin senaryolarla ilgili görüşünün sorulması üzerine "Bizim ilkelerimizi benimseyen herkese kapımız açık" dedi. 
     Gazetecilerin, "Ak Parti iktidara gelirse Kemal Derviş'i dışarıdan bakan olarak atar mı" sorusunu ise "Dünyada bu tür eğilimler var. İlkelerimizi benimseyen herkesle çalışırız. Ayrım yapmadan söylüyorum, ülkenin geleceğini yönlendirecek kim olursa olsun, o bizim aramızda yer alabilir'' " yanıtını verdi. 
     AKP Grup Başkanı Bülent Arınç da bugün düzenlediği basın toplantısında "Derviş-Erdoğan koalisyonu" senaryolarını eleştirip, "AKP'nin Derviş'le ve Derviş'in içinde bulunduğu senaryolarla hiçbir ilgisi yoktur. AKP'nin Derviş kadar birikimli ve deneyimli yüzlerce kadrosu vardır" dedi. Ancak Arınç "Derviş'e AKP'de yer yok mu" sorusunu da "hayır, milletin kabul ettiği herkese kapımız açık" diye yanıt verdi. 
     AKP Grup Başkanı Bülent Arınç, parlamentoda düzenlediği basın toplantısında, partinin kuruluşundan bu yana geçen bir yıllık TBMM çalışmalarını değerlendirdi. Arınç, AKP'nin bir muhalefet partisi olmasına rağmen, körü körüne herşeye karşı çıkan bir parti olmadığını ve doğru olanı desteklediklerini söyledi. 
     Arınç, ANAP Genel Başkanı Mesut Yılmaz ile DYP Genel Başkanı Tansu Çiller arasındaki ittifak görüşmeleriyle ilgili bir soru üzerine, Türkiye'deki ittifak çalışmalarının baraj korkusu ve AKP'yi engelleme isteminden kaynaklandığını söyledi. Arınç, ANAP'ın yüzde 4-5'lerde gezen bir parti olarak baraj sorunuyla karşı karşıya olduğu için ittifak arayışında olduğunu ve bunu bir varolma-yokolma çabası olarak gördüğünü ifade etti. Arınç, AKP'nin tek başına iktidarına karşı bir takım kabul senaryoları üretilip, AKP'nin karşısında bir güç odağı çıkarılmak istendiğini ve bu iki amacın da doğru olmadığını vurguladı. 
     DYP Genel Başkanı Tansu Çiller'in ise Başbakanlık hayali kurduğunu ifade eden Arınç, "Başbakan olmak onun bunun lütfu değildir. Bunu millet tayin eder, milletin bunu tayin etmesi için de 3 ay kalmıştır. Seçim sandığında başbakan olmak yerine böyle ittifaklarla başbakan olmaya çalışmak DYP'ye olan güveni de kaybettirecektir" diye konuştu. 
     AKP Grup Başkanı Bülent Arınç, Devlet Bakanı Kemal Derviş'in yakın arkadaşlarından Prof. Asaf Savaş Akat'ın ortaya attığı "Derviş-Erdoğan koalisyonu" senaryosunun anımsatılması üzerine de, "Derviş bu hükümete dışarıdan atanan bir bakan olarak hizmet ediyor. AKP'nin Derviş'le ve Derviş'in içinde bulunduğu senaryolarla hiçbir ilgisi yoktur. AKP'de Derviş kadar birikimli ve deneyimli yüzlerce kadrosu vardır. Oraya buraya Derviş'i monte etmeye çalışanlar, AKP'yi bu işin içine sokuyor. AKP'nin de, Anadolu'nun da halkın da gündeminde Derviş yok" dedi. Arınç, "Derviş'e AKP'de yer yok mu demek istiyorsunuz " sorusu üzerine ise "Hayır. AKP, Türkiye'yi temsil edecek herkese kucak açmıştır. Milletin kabul ettiği herkese kapımız açıktır" yanıtını verdi. 
     





</TEXT>
</DOC>
