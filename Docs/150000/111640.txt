<DOC>
<DOCNO> 111640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sonspo02.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milliler, ödüllerini Çarşamba günü alacak... 
</HEADLINE>
<TEXT>

     Güney Kore ile Japonya'nın ortaklaşa düzenlediği 17. Dünya Kupası'nda 3. olarak büyük başarı elde eden ve Türkiye'nin tanıtımına büyük katkı sağlayan A Milli Futbol Takımı, ödüllerine 9 Ekim Çarşamba günü kavuşuyor. 
     A milliler, Ankara'da düzenlenecek bir törenle, Bakanlar Kurulu kararıyla verilen, ''Devlet Üstün Hizmet Madalyası''nı alırken, ayrıca toplam 7 bin 800 adet Cumhuriyet Altını karşılığı yaklaşık 901 milyar lira tutarındaki ödüllerine de kavuşacak. 
     A milliler, 9 Ekim Çarşamba günü gelecekleri Ankara'da ilk olarak Anıtkabir'i ziyaret ederek, ulu önder Atatürk'ün mozolesine çelenk koyacak ve saygı duruşunda bulunacak. Milliler, maddi ödüllerini saat 10.15'de Başbakanlık'ta, Başbakan Bülent Ecevit'ten aldıktan sonra, Çankaya Köşkü'ndeki resepsiyona katılacak ve saat 11.00'de Cumhurbaşkanı Ahmet Necdet Sezer'den ''Devlet Üstün Hizmet Madalyası''nı alacak. 
     Öte yandan Milli Takımlar Teknik Direktörü Şenol Güneş 600, antrenörler Ünal Karaman ile Mehmet Kulaksızoğlu 150'şer, futbolcular Bülent Korkmaz, Arif Erdem, Ergün Pembe, Hasan Şaş, Emre Aşık, Rüştü Reçber, Abdullah Ercan, Fatih Akyel, Ümit Özat, Tayfur, İlhan Mansız, Zafer, Ömer, Hakan Şükür, Tugay, Hakan Ünsal, Alpay, Okan, Emre Belezoğlu, Ümit Davala, Nihat, Yıldıray Baştürk ve Mustafa İzzet'e ise 300'er adet Cumhuriyet Altını karşılığı Türk lirası ödül verilecek. 
     





</TEXT>
</DOC>
