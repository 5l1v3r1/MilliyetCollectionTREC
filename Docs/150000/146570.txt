<DOC>
<DOCNO> 146570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/soneko12.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada haftaya bakış... 
</HEADLINE>
<TEXT>

     Borsa'da bu hafta, Irak Savaşı'nın seyrinin yanı sıra Uluslararası Para Fonu IMF ile ilişkiler yakından izlenecek. 
     Şeker Yatırım Portföy Yönetimi Müdür Yardımcısı Aslı Yüksel, Irak operasyonunun devam ettiği bu günlerde yeni kaynak beklentilerinin gündeme gelmeye devam ettiğini kaydetti. 
     Geçen hafta, ABD'den Türkiye'ye 1 milyar dolarlık hibe veya 8,5 milyar dolarlık kredi opsiyonu gelişmesinin, Türk-Amerikan ilişkilerinin devamlılığının önemli bir göstergesi olduğunu belirten Yüksel, şu değerlendirmede bulundu 
     ''Endeksin dolar bazında 0,52 centte, TL bazında 9,000'de taban oluşturmasını sağladı. Hükümet ise 4 katrilyonluk tasarruf paketi açıkladı. Ayrıca, kamu alacakları ile ilgili hiçbir af ve genel düzenleme yapılmayacağını da açıklayarak, kamuoyuna kararlılığını ifade etti.'' Yüksel, bugün piyasaların dikkatle izleyeceği gelişmelerin başında Bakanlar Kurulu toplantısının geldiğini ifade ederek, şunları söyledi 
     ''Bu hafta hızlı başlıyor. Bakanlar Kurulu toplantısının yanı sıra 2002 büyüme rakamları açıklanıyor. Diğer yandan Hazine, Nisan ayı iç borçlanma programını kamuya duyuracak. Hafta içerisinde ek vergi ve vergi reformu yasa tasarıları genel kurulda görüşülecek. Her gün savaşla ilgili gelişmeler takip edilecek. IMF ile dördüncü gözden geçirmenin son noktası olan niyet mektubu ise bütçenin geçişi ile tamamlanacak. Ayın üçünde enflasyon rakamları açıklanacak.'' Yüksel, siyasi ve ekonomik belirsizlikler azaldıkça endeksin yukarı yönde hareketinin güçleneceğini düşündüklerini vurguladı. 
     





</TEXT>
</DOC>
