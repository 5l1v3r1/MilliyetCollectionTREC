<DOC>
<DOCNO> 142785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/guncel/gun03.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam karşıtları Ankara’da bir araya geliyor... 
</HEADLINE>
<TEXT>
Türkiye’ye K. Irak garantisi 
     UTKU ÇAKIRÖZER Ankara 

     Türkiye, ilk kez Saddam karşıtı Türkmen, Kürt, Şii ve Arap grupların toplantısına ev sahipliği yapacak. Tezkere Meclis’e sunulmadan önce yapılacak toplantıda, Ankara’ya Irak’ın geleceğine ilişkin garantiler verilecek ve Türkmenler de Irak muhalefeti yönetimine alınacak. 
     ABD Başkanı Bush’un Irak temsilcisi Zalmay Halilzad, dün Dışişleri’nde yaptığı temaslarda, Türkiye, ABD ve Irak muhalefetinin bir araya gelmesini önerdi. Toplantıya, Türkiye ve ABD’nin yanı sıra, Kürt liderler Mesud Barzani, Celal Talabani ve Kuzey Irak’taki Kürt zirvesinde yönetime seçilen altı kişilik yürütme komitesi üyeleri katılacak. 
     Türkiye’nin, Irak’ın toprak bütünlüğünün korunacağı, Kürt devleti kurulmayacağı ve Irak’ın kaynaklarının tüm ülke halkı için kullanılacağı garantisinin alınacağı toplantıda, Ankara da Kuzey Irak’ta Kürtlere yönelik saldırı içinde olmayacağı taahüdünde bulunacak. 
     Bu arada, Tahran Radyosu’nun haberine göre Barzani’ye bağlı peşmergelerin, Türkmenlere karşı başlattığı operasyonda 100 kişiyi tutukladığı, bu kişiler arasında Türk vatandaşlarının da bulunduğu iddia edildi. 
     



 GÜNCEL 

















</TEXT>
</DOC>
