<DOC>
<DOCNO> 128572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sonspo06.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Ayhan Kadromuz şampiyonluk için yeterli... 
</HEADLINE>
<TEXT>

     Galatasaray'ın orta alan oyuncusu Ayhan Akman, şu an mevcut olan kadronun şampiyonluk için yeterli olduğunu söyledi. 
     Soruları yanıtlayan Ayhan Akman, takımda kalacak veya gelecek oyuncular konusunda kararı teknik heyet ve yönetim kurulunun vereceğini vurgularken, ''Bizim işimiz futbol oynamak. Maçlara çıkıp, Galatasaray'ın başarısı için elimizden geleni yapacağız. Ancak bana göre, kadromuz şampiyonluk için yeterli'' dedi. 
     Ayhan, yabancı oyuncuların gönderilmesi durumunda takıma gerekli takviyelerin yapılacağını düşündüğünü dile getirerek, yine de bu konudaki kararı yöneticilerin vereceğini kaydetti. 
     
     ''ŞANSLAR EŞİT'' 

     Şampiyonluk yolunda takımlar arasında şansların eşit olduğunu ifade eden Ayhan, şöyle devam etti 
     ''İkinci yarıda hedefimiz kesinlikle şampiyonluk. Şu an belli olmuş hiçbir şey yok. Lider Beşiktaş ile aramızda fazla puan farkı da yok. Bütün takımlar başabaş durumdalar. İkinci yarıya daha iyi hazırlanan ve şampiyonluğu daha çok isteyen takım mutlu sona ulaşacaktır.'' 
     
     ''ALİ SAMİ YEN'DE YENİLMEYİZ'' 

     Ayhan, ikinci yarıda 9 maçı iç sahada oynamalarının, şampiyonluk yolunda büyük bir avantaj sağlayacağını söyledi. 
     Ali Sami Yen Stadı'nda aldıkları üstüste galibiyetlerle rekor kırdıklarını hatırlatan Ayhan, ''Biz, stadımızda taraftarlarımızla bütünleşiyor ve çok iyi oynuyoruz. Zaten tüm rekorları da bu sahada kırdık. İkinci yarıda iç sahada yapacağımız maçlarda yenilmeyiz. Bu da şampiyonluk yolunda en büyük güvencelerimizden biri olacak'' diye konuştu. 
     
     ''OYNADIĞIM MAÇLARDA İYİYDİM'' 

     Ayhan, ilk yarıda oynadığı futbolu da değerlendirerek, ''Forma giydiğim maçlarda iyi olduğumu düşünüyorum'' dedi. 
     İlk dönem boyunca zaman zaman sakatlıklarla uğraştığını ifade eden Ayhan, sözlerini şöyle tamamladı 
     ''Sakatlığım nedeniyle 1 ay forma giyemedim. Ayrı kalmak beni etkiledi. Ama genelde iyi bir performans çizmeye çalıştım. Forma şansı bulduğum zamanlarda, bunu iyi değerlendirdiğime inanıyorum. İkinci yarıda elimden geleni yaparak, iyi futbol oynamak istiyorum.'' 

     
</TEXT>
</DOC>
