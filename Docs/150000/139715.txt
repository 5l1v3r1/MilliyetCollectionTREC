<DOC>
<DOCNO> 139715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sonspo11.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Erkekler Avrupa Ligi'nde en değerli oyuncu Mirsad... 
</HEADLINE>
<TEXT>

     Basketbolda Erkekler Avrupa Ligi'nde 2. tur mücadelesi, dün ve önceki gece yapılan maçlarla başlarken, ilk haftanın ''en değerli oyuncusu'', milli basketbolcu Mirsad Türkcan oldu. 
     Spor yaşamını Ergin Ataman'ın çalıştırdığı İtalya'nın Montepaschi Siena takımında sürdüren Mirsad Türkcan, takımının dün gece E Grubu'nda Türk temsilcisi Ülkerspor'u 84-79 yendiği maçta, galibiyette başrolü oynadı. Türkcan, 40 dakika sahada kalırken, 23 sayı, 11 savunma ve 1 hücum ribaundu, 1 asist, 2 top çalma ve 1 blokluk performansıyla 35 puan topladı ve 2. turun ilk haftasında ''en değerli oyuncu'' klasmanında ilk sırada yer aldı. Bu kategoride Türkcan'ı, 33 puanla Efes Pilsen'in ABD'li forveti Marcus Brown izledi. 
     Mirsad Türkcan ayrıca, ligin ilk bölümünde elde ettiği ribaunt krallığı unvanını, 2. turun ilk hafta maçları sonrasında da korudu. Milli basketbolcu, 12 ribauntla FC Barcelona pivotu Roberto Duenas ile birlikte ilk sırayı paylaşıyor. 
     Türkcan, bunun yanısıra serbest atış yüzdesinde de 11'de 11 isabetle zirvede yer aldı. Bu arada top çalma kategorisinde Ülkersporlu Haluk Yıldırım ve Efes Pilsenli Marcus Brown, 4'er top çalmayla ilk sırada bulunurken, bu sporcuları 3'er top çalmayla Efes Pilsenli Kerem Tunçeri ve Alper Yılmaz izliyor. 
     Ligde 2. turun ilk hafta maçları sonunda sayı krallığında, Yunanistan'ın BC Pire Olympiakos takımından Milan Tomiç 27 sayı, asist krallığında İspanya'nın TAU Ceramica Vitoria takımından Elmer Bennett 8 asist ve blok krallığında da aynı takımdan Andres Nacioni ile İtalya'nın Kinder Bologna takımından Matjaz Smodis, 3'er blokla ilk sıralarda yer aldı. 
     





</TEXT>
</DOC>
