<DOC>
<DOCNO> 118150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/guncel/gun01.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
70 milyon tek yürek Ata’nın huzurundaydı 
</HEADLINE>
<TEXT>

10 Kasım nedeniyle Anıtkabir’de düzenlenen resmi törene AKP lideri Erdoğan, başbakan adaylarıyla katıldı. Tansu Çiller ve Mesut Yılmaz ise Anıtkabir’e gelmedi 
     ANKARA Milliyet 

     Atatürk’ün ölüm yıldönümü nedeniyle Anıtkabir’de düzenlenen törene CHP Genel Başkanı Deniz Baykal ve AKP Genel Başkanı Recep Tayyip Erdoğan kurmayları ile katılırken, seçimin iki mağlup lideri ANAP Genel Başkanı Mesut Yılmaz ve DYP Genel Başkanı Tansu Çiller gelmedi. Tören, DSP lideri Bülent Ecevit’in "Başbakan" sıfatı ile katıldığı son resmi tören oldu. Anıtkabir kapısında devlet töreninin bitmesini bekleyen vatandaşlar, Cumhurbaşkanı Ahmet Necdet Sezer, Baykal ve askerleri alkışladı. 
     Törene, TBMM Başkanı Ömer İzgi, Anayasa Mahkemesi Mustafa Bumin, Genelkurmay Başkanı Orgeneral Hilmi Özkök’ü temsilen Kara Kuvvetleri Komutanı Orgeneral Aytaç Yalman, MHP lideri Devlet Bahçeli, SP lideri Recai Kutan da katıldı. İsimleri Başbakan adayları arasında geçen AKP’li Bülent Arınç, Ertuğrul Yalçınbayır, Abdülkadir Aksu ve Erkan Mumcu da törende hazır bulundu. ANAP lideri Mesut Yılmaz ve DYP lideri Tansu Çiller ise katılmadı. İstanbul’da bulunan iki liderden Çiller’in moral bozukluğuyla yalısından çıkmadığı, Yılmaz’ın rahatsız olduğu için törene katılmadığı öne sürüldü. 
     Emniyet helikopterlerinin Anıtkabir üzerinde güvenlik uçuşu yaptığı törende, görevli askerlerin yanı sıra çevik kuvvet de görev aldı. Güvenlik güçleri, töreni baştan sona kameraya kaydetti. 
     
     SAYGIYLA ANIYORUZ’ 
     Sezer, Anıtkabir Özel Defteri’ne şunları yazdı "Yüce Atatürk, yurttaşlarımız, her 10 Kasım’da olduğu gibi bugün de, ülkenin her köşesinde sizi gönül borcu duyarak saygıyla anmaktadır. Ulusumuzla bütünleşerek kazandığınız Kurtuluş Savaşı’nın ardından kurmuş olduğunuz demokratik ve laik Cumhuriyet, sonsuza dek yaşatacağımız en değerli varlığımızdır." 
     
Kimse onu unutmadı      Atatürk’ün 64’üncü ölüm yıldönümünde Anıtkabir binlerce vatandaşın akınına uğradı. Çoğunluğunu öğrencilerin oluşturduğu ziyaretçiler ellerindeki karanfilleri ve gülleri Ata’nın kabrine bıraktı. Gaziler de Atatürk’ü anma törenleri için Anıtkabir’deydi. Ziyaretçiler arasında çocuklarıyla birlikte gelen anne ve babalar, ilköğretim öğrencileri, sivil toplum örgütü üyeleri yer aldı. "Atatürk ve Kurtuluş Savaşı Müzesi" önünde de uzun kuyruklar oluştu. 
     
Gövde gösterisi      Tayyip Erdoğan, törene Bülent Arınç, Abdülkadir Aksu, Erkan Mumcu ve Ertuğrul Yalçınbayır’la katıldı. Bu tören, Bülent Ecevit’in de Başbakan’ sıfatıyla katıldığı son resmi tören oldu. 
     
Erdoğan’dan ılımlı tavır Niyetimiz şartları zorlamak değil      ANKARA Milliyet 

     AKP Genel Başkanı Recep Tayyip Erdoğan, başbakanlığını sağlayacak Anayasa değişiklikleriyle ilgili olarak, "Şartları zorlamaktan yana değiliz. Karşılıklı mutabakat olursa olur" dedi. Erdoğan, dün Kanal 7’de soruları yanıtlarken, kendisinin başbakanlığı konusunda şartları zorlama gibi bir yol izlemeyeceklerini kaydetti. Erdoğan şunları söyledi "Biz geçmişteki bazı gerginlikleri tekrar yaşamak istemiyoruz. Olumlu hava olursa bu olabilir. Objektif bakıyoruz. Siyasi iradenin istediğini yapalım diyoruz. Böylece milli irade de tecelli etmiş olacak." Kendisinin başbakan olamaması halinde ne yapacağı yönündeki bir soru üzerine de Erdoğan, "Ben partimin başında kalırım. Siyasetle meşgul olurum" dedi. 
     
AKP’liler üstüne alınmadı Cumhurbaşkanı kesinlikle haklı’      ANKARA Milliyet 

     AKP Grup Başkan Bülent Arınç, Cumhurbaşkanı Sezer’in sözlerini, "Recep Tayyip Erdoğan ile ilgili düzenleme bizim gönlümüzden geçmez. Cumhurbaşkanının sözleri, net olarak doğrudur" şeklinde değerlendirdi. Arınç, bir gazetecinin, Sezer’in Erdoğan’ı kastedip etmediğini sorması üzerine şunları söyledi "Onu kastedemez. Cumhurbaşkanının sözleri doğru. Hukuk siyasallaşmamalıdır. Kişilere göre hukuk, kişilere göre yargı olmaz. Olmuşsa zaten hukuk olmaktan çıkmıştır. Türkiye, Anayasa devletidir. Hukuk kuralları herkes için geçerlidir." 


 GÜNCEL 


















</TEXT>
</DOC>
