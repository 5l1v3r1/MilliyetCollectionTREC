<DOC>
<DOCNO> 117756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sondun12.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman gazetesi "Türbanlı kadınlar daha fazla özgürlük bekliyor" 
</HEADLINE>
<TEXT>

     Alman Frankfurter Rundschau gazetesi, Türkiye'deki seçimlerden sonra ''dini inançlarına bağlı türbanlı Müslüman kadınların, yeni kurulacak hükümetten daha fazla özgürlük beklediklerini'' yazdı. 
     Gerd Höhler imzasıyla yayınlanan haber-yorumda, AKP Genel Başkanı Recep Tayyip Erdoğan'ın, kızlarını ABD'de okuttuğuna dikkat çekilerek, AKP'nin seçim zaferinden sonra okullardaki türban yasağının kaldırılabileceği ve Erdoğan'ın kızlarının Türkiye'ye dönerek öğrenimlerine burada devam edebileceği belirtildi. 
     Türkiye'de türban konusunun yıllardır tartışıldığı hatırlatılan haber-yorumda, türbanlı kızların çoğu kez yasağa karşı gösteri yaptığı, okullara girebilmek için peruk taktığı, TBMM'ye türbanla gelen Merve Kavakçı'nın da, diğer parlamenterler tarafından ''dışarı, dışarı'' şeklinde tempo tutularak protesto edildiği hatırlatıldı. 
     Türban konusunun yeni hükümetin kurulmasında da sorunlara yol açabileceği belirtilen haber-yorumda, AKP Genel Başkan Yardımcısı Abdullah Gül'ün Başbakan olması durumunda, türbanlı eşinin protokolde ve resmi davetlerde sorun olabileceği görüşüne yer verildi. 
     Haber-yorumda ayrıca, Türkiye'de birçok dindar olmayan insanın da türban yasağının kaldırılmasından yana olduğu, bu yasağı ülkenin demokratik olmadığı yönünde bir gösterge olarak değerlendirdiği ifade edildi. 
     





</TEXT>
</DOC>
