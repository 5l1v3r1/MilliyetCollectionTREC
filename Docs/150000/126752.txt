<DOC>
<DOCNO> 126752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sondun09.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da 5.3 büyüklüğünde deprem batı bölgelerini sarstı... 
</HEADLINE>
<TEXT>

     İran'da dün Richter ölçeğine göre 5.3 büyüklüğünde kaydedilen deprem, ülkenin batısındaki Kermanşah, Kürdistan, Lorestan ve Hamedan eyaletlerini sarstı. 
     İRNA'nın haberine göre, Tahran Üniversitesi Jeofizik Enstitüsü dün yerel saatle 20 26'da meydana gelen depremin merkez üssünün, Kermanşah eyaletinin kuzeydoğusu olduğunu, depremin Dinvar kentinde de hissedildiğini açıkladı. 
     Kermanşah eyaleti Doğal Afetler Bölümü Başkanı Sultanmurad Selimi, depremde yaralanan 15 kişinin hastanelere kaldırıldığını, ayrıca bazı evlerde hasar meydana geldiğini söyledi. 
     Eyalette bu sabah Richter ölçeğine göre 4.2 büyüklüğünde artçı sarsıntı meydana geldi. 
     Dün 5.3 büyüklüğündeki deprem ayrıca, batıdaki Lorestan eyaletinin başkenti Hürremabad, Kürdistan eyaletinin başkenti Senendec ve Hamedan eyaletinde de hissedilirken, panikleyen insanlar evlerinden sokaklara fırladı. 
     İran'da 22 Haziran'da meydana gelen 6.3 büyüklüğündeki depremde, batıdaki Gazvin, Hamedan ve Zencan eyaletlerinde en az 305 kişi ölmüş, 25 bin kişi evsiz kalmıştı. 
     Birçok fay hattının faal olduğu İran'da, 1991 yılından bu yana meydana gelen irili ufaklı 950 depremde 17 bin 600 kişi öldü, bin 300 kişi yaralandı. 
     





</TEXT>
</DOC>
