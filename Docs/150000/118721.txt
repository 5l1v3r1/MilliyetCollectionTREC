<DOC>
<DOCNO> 118721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sontur28.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül "Başbakanlık için çok güçlü isimler var" 
</HEADLINE>
<TEXT>

     Ak Parti Genel Başkanvekili Abdullah Gül, Cumhurbaşkanı Ahmet Necdet Sezer'den henüz bir görüşme talep edilmediğini, başbakanlık için ise partilerinde çok güçlü isimler bulunduğunu söyledi. 
     Ak Parti lideri Tayyip Erdoğan yurtdışında olduğu için kendisine vekalet eden Abdullah Gül, bugün TBMM'ye gelerek kayıt yaptırdı ve parmak izi verdi. Bu arada soruları yanıtlayan Gül, Cumhurbaşkanı Sezer'den yeni bir görüşme talep etmediklerini ancak, Tayyip Erdoğan ile yapılan görüşmeden sonra Cumhurbaşkanlığı sözcüsünün, yeniden görüşme yapılacağını söylediğini anımsattı. 
     Başbakan adayının ne zaman belirleneceğine ilişkin bir soru üzerine de Gül, ''Genel başkanın arkadaşlarla görüşerek bir görüş oluşturması kararlaştırılmıştı. Şimdi bu noktadayız. Bakalım nasıl olacak'' dedi. 
     Başbakanlık için en güçlü ismin kim olduğu yönündeki soruya da Gül, ''Partimizde çok güçlü isimler var. Önemli olan Cumhurbaşkanı, Başbakan ya da bakan olmak değil. Önemli olan bu pozisyonlarda halka, Türkiye'ye ne kazandırıldığıdır'' yanıtını verdi. 
     ''Başbakanlığa hazır mısınız '' sorusuna, ''Benden dolaylı cevaplar almaya çalışmayın'' karşılığını veren Gül, ''Başbakan olmazsanız çalışma şevkiniz kırılır mı ''sorusuna ise yanıt vermedi. 
     
     ACİL EYLEM PLANI 
     Gül, bir başka soru üzerine, kendisinin başkanlığında oluşturulan Acil Eylem Komisyonu'nun çalışmalarını sürdürdüğünü belirterek, komisyonun hazırlayacağı planın Cuma günü Genel Başkan Recep Tayyip Erdoğan tarafından açıklanabileceğini söyledi. 
     
     ''BARDAĞIN BOŞ VE DOLU YANLARI'' 
     BM Genel Sekreteri'nin Kıbrıs Planı ile ilgili bir soru üzerine de Gül, ''bardağın dolu olan yanları var, boş olan yanları var'' değerlendirmesinde bulundu. 
     ''Kıbrıs'ta çözümü hepimiz istiyoruz. Çözümsüzlüğü bir çözüm olarak görmüyoruz'' diyen Gül, bu çözümün gerçekçi olması gerektiğini, en önemli noktanın ise uzun süreli bakıldığında Türklerin garanti altına alınması ve Türkiye'nin garantörlüğü olduğunu belirtti. 
     





</TEXT>
</DOC>
