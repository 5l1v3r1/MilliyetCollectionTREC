<DOC>
<DOCNO> 104499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/ekonomi/eko03.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramsey’in esas erkeği Cameron 
</HEADLINE>
<TEXT>

İsminin sürekli Recep Tayyip Erdoğan’la anılmasından sıkıntı duyan Ramsey, dünyaca ünlü erkek model Cameron Lee ile yeni bir "imaj kampanyası"na başlıyor 
     ŞULE YÜCEBIYIK 

     İşadamı Remzi Gür’ün, Ak Parti lideri Recep Tayyip Erdoğan’ı giydirip bir de çocuklarına burs verdiğini açıklaması, yüzde 50 ortağı olduğu Ramsey’de rahatsızlık yarattı. 
     Ünlü erkek giyim firması, "Recep Tayyip’in markası" imajından kurtulmak için dünyanın en ünlü erkek modellerinden Cameron Lee ile katalog çekimine başladı. 
     Christian Dior, Ralph Lauren, Paul Smith, Pal Zileri gibi dünyaca ünlü modacıların gözde modeli Lee, Şile ve İstanbul sokaklarında "Ramsey erkeği" olarak poz verecek. 
     
     "Yeşil sermaye değiliz" 
     Gürmen Group Genel Müdür Yardımcısı Saadettin Üçeyler, Tayyip Erdoğan’lı haberlerin ardından Ramsey’in "yeşil sermaye" gibi algılandığını söyledi. "Müşterilerimizden olumsuz tepkiler aldık. Biz sadece bir markayız, siyasi bir taraf olamayız, bu bursla da ilgimiz yok. Ayrıca Deniz Baykal’a da takım elbise satıyoruz, Tayyip Erdoğan’a da. Bu çok normal" dedi. 
     Remzi Gür’ün siyasi tercihlerinin kendilerini ilgilendirmediğini belirten Üçeyler, "Remzi Bey, Ramsey’in ortağı ama yönetimle ilgisi yok. O’nun tercihleri markamıza mal edilmemeli. Biz tesettür giyim satan bir firma değiliz" diye konuştu. 
     
     Sıra kadınlarda 
     Üçeyler, Ramsey’in ünlü bir dünya markası olma yolunda hızla ilerlediğini vurguladı. "Global bir marka olmak için çok çalışıyoruz. Üretimimizin yüzde 80’ini ihraç ediyoruz. Yakında kadın koleksiyonunu çıkaracağız. İtalyan tasarımcılarla çalışıyoruz. İngiltere’de yeni bir mağaza daha açacağız. Londra Belediye Başkanı’nın gardırobunu Ramsey hazırlıyor" diyen Üçeyler, başarılarının, "burs olayı"nın gölgesinde kalmasını istemediklerini ifade etti. 
     Üçeyler, Cameron Lee ile yapacakları kampanyanın bu imajı silmesini umduklarını da sözlerine ekledi. 
     Üçeyler, Lee’nin kampanya çekimleri için Ramsey’den ne kadar para aldığını açıklamamakla beraber, 60 bin dolara yakın bir maliyeti olduğunu ifade etti. 
     



 EKONOMİ 





















</TEXT>
</DOC>
