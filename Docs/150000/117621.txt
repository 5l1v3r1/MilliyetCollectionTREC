<DOC>
<DOCNO> 117621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sonspo20.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, 3 puan peşinde... 
</HEADLINE>
<TEXT>

     Beşiktaş, Birinci Süper Futbol Ligi'nde 12. haftanın açılış maçında, yarın evinde yapacağı Elazığspor maçında mutlak galibiyeti hedefliyor. 
     Galatasaray'ın derbi maçta Fenerbahçe'ye yenilmesiyle, ligde Gaziantepspor ile birlikte yenilgisiz 2 takımdan birisi olarak kalan Beşiktaş, lig tarihinde ilk kez karşılaşacağı rakibini yenerek, zirve iddiasını sürdürmeyi amaçlıyor. 
     Öğle saatlerinde BJK Nevzat Demir Tesisleri'nde kampa girecek olan Beşiktaşlı futbolcular, hazırlıklarını bu akşam basına kapalı yapacağı idmanla tamamlayacak. 
     Siyah-beyazlılarda, sakatlıkları süren Ahmet Dursun ve Ali Eren yarınki maçta forma giyemeyecek. Maç kadrosuna ayrıca Niyazi ve Zafer'in de alınmadıkları öğrenildi. 
     Beşiktaş'ın sahaya Cordoba, Ahmet Yıldırım Tolga , Ronaldo, Zago, Kaan Dobra, Tayfur, Yasin Amaral , Pancu, İbrahim, Sergen, İlhan Mansız muhtemel 11'iyle çıkması bekleniyor. 
     BJK İnönü Stadı'nda saat 20.00'de başlayacak ve Digitürk Lig TV'den naklen yayınlanacak maçı, hakem Bülent Demirlek yönetecek. 
     Bu arada, 3'er sarı kartı bulunan Sergen ve Yasin, yarınki maçta da kart görmeleri durumunda 13. haftadaki Altay maçında cezalı duruma düşecek. 
     





</TEXT>
</DOC>
