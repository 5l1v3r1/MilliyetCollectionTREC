<DOC>
<DOCNO> 133678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sonspo03.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Atletizm... Elvan Abeylegesse grip nedeniyle sezonu kapadı... 
</HEADLINE>
<TEXT>

     23 yaşaltı Avrupa rekortmeni milli atlet Elvan Abeylegesse'nin son dönemdeki başarılı performansına, hastalık ''Dur'' dedi. 
     Son olarak İspanya'nın Sevilla kentinde yapılan 21. Uluslararası Kros Yarışmaları'nın 3. ayağına katılan ve güçlü rakiplerinin arasında 21.43.12'lik derecesiyle bronz madalyanın sahibi olan milli atlet, yakalandığı gribal enfeksiyon yüzünden, bu sezon son kez koşacağı Stutgart'taki uluslararası salon yarışlarına katılmama kararı aldı. 
     Abeylegesse, Sevilla'dan önce Hırvatistan'ın Medulin kentinde yapılan Avrupa Kros Şampiyonası'nda da bronz madalyanın sahibi olmuştu. 
     
     ETYOPYA'DA KAMP 
     Hastalıktan kurtulur kurtulmaz yaz sezonu hazırlıklarına başlayacak Abeylegesse, kulübü ENKA'nın sponsorluğunda, 7 Şubat-2 Mart tarihleri arasında Etyopya'nın başkenti Addis Ababa'da, 2 bin 20 metre yükseklikte kamp yapacak. 
     Milli atletin antrenörü Ertan Hatipoğlu, başarılı bir sezonu geride bıraktıklarını, Elvan'ı hasta bir halde daha fazla zorlamanın bir anlamı olmadığını ifade etti. 
     Abeylegesse ise verdikleri sonsuz destek için kulübü ENKA ve Türkiye Milli Olimpiyat Komitesi'ne TMOK teşekkürlerini iletti. 
     





</TEXT>
</DOC>
