<DOC>
<DOCNO> 116094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/spor/ykoksaldi.html </URL>
<DATE> 2002/10/31/ </DATE>
<TIME>  </TIME>
<AUTHOR> EBRU KÖKSALDI  </AUTHOR>
<HEADLINE>
Gel-gitlerle hırpalanan gelecek 
</HEADLINE>
<TEXT>

     Elinde kalem, parmağını tükürükleyip minik leş defterinin bir sayfasını daha çevirmeye çalışıyor Fenerbahçe ve medya. O sayfada ismi yazan Lorant, tutarsızlık ve basit teknik hatalarıyla işleri daha da kolaylaştırıyor. 
     Atatürk’ü "köylü milletin efendisidir" inceliğindeki sözü söylediğine pişman ettirenler, neyi istediğini hiçbir zaman bilemedi. Mızmız çocuklar gibi Fenerbahçe’de yapılan her şeyden şikayet edip aşağılama bakışları fırlatanların sunmadığı tek şey çözüm ve alternatiflerdi. 
     Lorant’ın "ölsem de vazgeçmem" demesine rağmen 4’lü savunma yaptırmasını isteyenler, yapı olarak farklı iki aileden gelen sistemler arasında sezon ortası geçiş yapmanın daha kötü neticeler doğurabileceğini ve öldürücü bir risk taşıdığını bilip, taleplerini temcit pilavına dönüştürdüler. 
     1860 Münih’teki kariyeri de kıymete değer bulunmadı. Ama Lucescu’yu İtalya’daki yıllarından bilip, kim iyi teknik adamlar kategorisine sokuyordu ki. Scala da küçümsenmişti, süründürülerek kovuldu futbol kültürümüzden. O yüzden bir takımı güç bela Almanya 3. liginden Şampiyonlar Ligi’ne taşımış diye kılıf aranması iknadan uzak. Lorant’ı köyüne yollayalım diyenlerin geçen sezondan beri gönlünde gizlediği elle tutulur bir yabancı hoca yok, Türk hocaların da 2. stajyer devrine imza atacağı aşikar. Üstelik onların 1. stajyer Löw gibi Kupa Galipleri finali unvanı da yok. O zaman kim gelecek 
     Fenerbahçe üzerine yapılan yorumların pek çoğunun altında bu şikayet eden, ama çözüm üretemeyen zihniyet yatıyor. Memnuniyetsizliği kötü bir karakter haline dönüştüren Fenerbahçe, hala Bay Mükemmel’i arıyor. 
     Kimse sağlıklı bir ortamda çalışamıyor. Lorant Almanya’daki Lorant değil. Pırlanta gibi, kendine güvenen futbolcuların, zamanla huzursuzluk karanlığında parıltılarının söndürüldüğü Fenerbahçe’de, o da normal kapasitesinin altına düştü. Bu tablo başka bir isim gelse de değişmeyecek. Lorant yanlış tercih olabilir, ama Fenerbahçe’nin önce bu sistemsizlik ve insanları değersizleştiren düzeninden vazgeçtiğini göstermesi gerek. 
     Bir gerçek daha var ki Lorant hala Türkiye Ligi’ni Almanya’daki gibi herkesin herkese puan kaybedebileceği, dengeli bir lig olarak görüyor. Ama güç farkıyla artan rahat maç adedi, iddialı bir takımın tek çaresini galibiyet kılıyor. 
     Duble şampiyon, Real Madrid’e meydan okuyan Arsenal’i şöyle tanımlamış menajer Arsene Wenger "Oyuncu transfer etmekle takım olunmaz. Takım beraber büyüyüp gelişecek, yavaş yavaş inanç birlikteliği kuracak, özgüven kazanacak. Sanırım biz bu noktaya ulaşıyoruz." 
     Ya Fenerbahçe Ulaşmasına bizzat kendisi izin vermiyor. Panathinaikos maçı da o yolun en zorlu parkuru haline dönüşüyor. 
     



 SPOR 

























</TEXT>
</DOC>
