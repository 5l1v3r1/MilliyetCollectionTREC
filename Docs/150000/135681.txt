<DOC>
<DOCNO> 135681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sondun09.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Öfke erkeklerin ömrünü uzatıyor... 
</HEADLINE>
<TEXT>

     Ani ve kısa öfke nöbetlerinin, erkekleri kalp krizi ve beyin kanaması gibi ölümcül hastalıklardan koruduğu bildirildi. 
     Sıklıkla görülen ani ve kısa öfke nöbetlerine kapılan erkeklerde kalp krizi görülme oranının yüzde 50 azaldığını belirten bilim adamları, öfkesini ortaya koyamayanlardaysa böyle bir durumun görülmediğini kaydetti. 
     Bilim adamları, oran belirtmemekle birlikte aynı şeyin beyin kanamaları ve felçler için de geçerli olduğunu hatırlattı. 
     Psychosomatic Medicine Dergisi, son sayısında yer verdiği bu araştırmanın sonuçlarının, daha önce yayınlanmış araştırmaların sonuçlarıyla yüzde yüz ters bir tez ortaya koyduğunu bildirerek, şunları kaydetti 
     ''Ancak geçmişte yapılan araştırmalar, sadece kişinin kapıldığı öfke nöbetinin seviyesine bakıyordu. Bu araştırmaysa öfkeyi ortaya koyma tarzını ele alıyor. Fark da burada yatıyor.'' Araştırmayı yürüten ekibin başkanlığını yapan Patricia Mona Eng, ortaya koydukları tezin konu aldığı erkeğin sosyal ve profesyonel statüsünün de sonuçta belirleyici olduğunu kaydederken, ''bizim dikkatlere sunduğumuz araştırmanın konu aldığı erkek, yüksek statüye sahip erkek. Kısa ve ani olarak öfkelenen ve bunu da anında kusan bu kesim belki çevreleri tarafından kolay duyulup, istedikleri anında yerine geldiği için sonuç böyle çıkıyor olabilir'' dedi. 
     Araştırma sırasında 50-85 yaşları arasında 23 bin 522 erkeğin iki yıl süreyle izlendiğini de kaydeden bilim adamları, bu erkekler arasında diş hekimi, veteriner, eczacı gibi kişilerin de bulunduğunu hatırlattı. 
     Araştırmaya konu olan erkeklerin sık sık öfkelerini ortaya koyduklarını söylediklerine işaret eden bilim adamları, henüz öfkenin nasıl olup da sağlığı koruduğu sorusunaysa yanıt bulamadıklarını ifade etti. 
     





</TEXT>
</DOC>
