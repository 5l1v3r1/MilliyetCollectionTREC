<DOC>
<DOCNO> 129599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sontur16.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül, Suudi Arabistan ve İran yolcusu... 
</HEADLINE>
<TEXT>

     Başbakan Abdullah Gül, Irak sorununun barışçı yollardan çözümü amacıyla temaslarda bulunmak üzere gerçekleştirdiği Ortadoğu gezisini, Suudi Arabistan ve İran ziyaretleriyle sürdürecek. 
     Başbakanlık Basın Merkezi'nden yapılan açıklamaya göre, Gül, 11 Ocak Cumartesi günü öğleye doğru Türkiye'den Suudi Arabistan'a hareket edecek. 
     Riyad Askeri Havaalanı'nda Veliaht Prens Abdullah tarafından karşılanacak olan Gül, Prens Abdullah tarafından verilecek yemeğe katılacak. Başbakan Gül ve Veliaht Prens başkanlığında yapılacak heyetlerarası görüşmenin ardından Başbakan Gül, Kral Fahd tarafından kabul edilecek. 
     Gül, temaslarının ardından bir basın toplantısı düzenleyecek. 
     Geceyi Riyad'da geçirecek olan Gül, 12 Ocak Pazar günü İran'ın başkenti Tahran'a geçecek. 
     Başbakan Gül, Irak sorununun barışçı yollardan çözümüne katkıda bulunmak amacıyla gerçekleştirdiği Ortadoğu gezisi kapsamında daha önce de Suriye, Mısır ve Ürdün'ü ziyaret etmişti. 
     





</TEXT>
</DOC>
