<DOC>
<DOCNO> 133564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/spor/spo01.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ADA’NIN GÖZU İLHAN’DA 
</HEADLINE>
<TEXT>

İngiltere’nin en ciddi gazetesi The Times, The Game isimli ekinde iki sayfa ayırdı. Beckham ile karşılaştırılan Beşiktaşlı yıldız futbolcu için "Sevimli bir yüzden de öte" başlığı kullanıldı 
     NEVSAL ELEVLİ-LONDRA 

     Herkes peşinde 
     THE TIMES’IN spor eki olan The Game’de, İlhan Mansız’a iki sayfa yer ayrıldı. Birinci sayfadan, "Türkiye’nin, Beckham’a cevabı İlhan Mansız" başlığı atılırken, gazete son Dünya Kupası’nda herkesin dikkatini çeken İlhan Mansız’ı görebilmek için, binlerce Sterlin ödeyerek Türkiye’ye giden Japon genç kızların, öpücüklerle tezahürat yaptıklarını yazdı. Ayrıca, Senegal’e attığı altın golden sonra genç kızlar, medya, modacılar, güzel modeller, iş adamları, futbol menejerleri, hemen herkesin İlhan’ın peşine düştüğü de hatırlatıldı. 
     
     Lakabı Ayşe 
     THE GAME, Türk dergileri tarafından 2002’nin en seksi ve yakışıklı erkeği seçilen ve Türk medyası tarafından "Disko çocuğu" olarak gösterilen İlhan’ın, utangaç bir kişiliğe sahip olduğunu da belirtti. 22 yaşında Türkiye’ye geldiği hatırlatılan İlhan’la ilgili şu ifadeler kullanıldı "Badem gözleri, kızıl pırıltılı saçları, alçak belli Moschino bluejeanleri, uzun saçları ve kulağındaki küpeleri ile Türk sosyal yaşantısına tam olarak uymuş sayılmaz. Kuşadasıspor’da, kendisine görünümüden dolayı Ayşe lakabı da takılmıştı." 
     
     İngiltere bekliyor 
     BEŞİKTAŞ’TA yerini ve kendini bulduğu bildirilen İlhan Mansız yorumlarına şöyle devam edildi "2 Nisan’da Avrupa Şampiyonası elemeleri için İngiliz takımı ile oynamak üzere İngiltere’ye gelecek olan İlhan’ı birçok meraklı göz bekliyor. İngiliz kızlarına kendini beğendirmesi hiç de zor olmayacak. Kendine Avrupa’da bir kariyer hazırlamak istiyorsa, oyununu alıcı gözüyle’ takip eden Manchester United, Bayern Münih, Real Madrid, Barcelona gibi takımların menejerlerinin gönlüne girmesi gerekecek." 
     
Ahmet müjdesiSportul maçında sakatlanarak çıkan yıldız oyuncunun derbide yer alacağı, Sergen’in ise durumunun şüpheli olduğu açıklandı 
     ORHAN YILDIRIM 

     ANTALYA kampında yakaladığı formla teknik heyeti sevindiren, ancak Sportul Bükreş maçında sakatlanarak oyundan çıkan Ahmet Dursun’un, Fenerbahçe derbisine kadar hazır olacağı açıklandı. Kulüp Doktoru Ayhan Optur, Ahmet’te endişe edilecek bir durum olmadığını söyledi, "Bir hafta var. Görev alabilir" dedi. Ancak sakatlığı yüzünden kampın ilk etabında takımdan ayrı kalıp, ikinci etabına izin alarak gitmeyen Sergen, dünkü idmanda da takımdan ayrı çalıştı. 
     FENERBAHÇE maçında görev alacağı açıklanan Sergen’in, derbiye üç gün kala takım idmanlarına katılacağı bildirildi. Ayhan Optur, Sergen - Lucescu görüşmesinden sonra son durumun netlik kazanacağını söyledi. Bu arada gribe yakalanan ve yüksek ateş yüzünden yatağa düşen Kaptan Tayfur, Sparta Prag maçında oynamadığı gibi dünkü antrenmana da katılmadı. Lucescu’nun isteğiyle dinlenen tecrübeli futbolcuya ilaç tedavisi uygulanıyor. 
     
Prim dopingi      YÖNETİM, şampiyonluk yolunda büyük önem taşıyan Fenerbahçe maçına 10’ar bin dolar prim vermeyi kararlaştırdı. Siyah - Beyazlı yöneticiler cuma günü kampa girecek olan futbolcuları maçtan bir gün önce ziyaret edecekler ve primi açıklayacaklar. 
     
Bayram temiz      İLK yarı bitiminde ameliyat olan Bayram’ın dün çekilen MR’ında, sonuçlar temiz çıktı. Siyah - Beyazlı futbolcunun bugün de muayene olacağı, 1.5 ay sonra takımla idmanlara başlayacağı, sezonun son haftalarında oynayabileceği bildirildi. 
     



 SPOR 
























</TEXT>
</DOC>
