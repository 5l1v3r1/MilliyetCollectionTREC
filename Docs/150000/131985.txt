<DOC>
<DOCNO> 131985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/soneko06.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim... Gazetelere verilen ilanlarla ihaleye çıkıldı... 
</HEADLINE>
<TEXT>

     Petrokimya Holding A.Ş'nin PETKİM minimum yüzde 51'ine tekabül eden Özelleştirme İdaresi Başkanlığı ÖİB hissesinin, ''blok satış'' yöntemiyle özelleştirilmesi amacıyla, bugün gazetelere verilen ilanlarla ihaleye çıkıldı. 
     İhale, ''kapalı zarf usulü'' ile teklif almak ve görüşmeler yapmak suretiyle ''pazarlık usulü'' ile gerçekleştirilecek. 
     İhaleye katılabilmek için itimat sözleşmesi imzalanması ve Şirket hakkında hazırlanan tanıtım dokümanı ile ihale şartnamesinin alınması zorunlu olacak. 
     İhaleye katılmak isteyen firmalar, satışa konu Şirket için hazırlanan ihale şartları belgesi ve tanıtım dokümanını, 5 bin ABD Doları bedelle, 22 Ocak 2002 tarihinden itibaren İdare'den alabilecekler. 
     Tekliflerin, ihale şartları belgesi ve tanıtım dokümanında belirtilen hususlar dikkate alınarak hazırlanıp, 2 Nisan 2003 tarihinde saat 16.00'ya kadar Özelleştirme İdaresi Başkanlığı'na teslim edilmesi gerekiyor. 
     Teklif sahiplerinden, ihaleye katılabilmek için 10 milyon dolar tutarında geçici teminat alınacak. İdare tarafından yapılacak değerlendirme sonucuna göre, alınacak tekliflerden kısa bir liste oluşturulabilecek. 
     İhale Komisyonu'nca gerekli görüldüğü takdirde ihale, pazarlık görüşmesine devam edilen teklif sahiplerinin katılımı ile açık artırma suretiyle sonuçlandırılabilecek. 
     Petkim'in halen yüzde 88.86 oranında hissesi İdare'ye, yüzde 7 oranındaki hissesi Emekli Sandığı'na ait bulunuyor. Şirket'in yüzde 4.14 oranındaki hissesi de İMKB'de işlem görüyor. 
     





</TEXT>
</DOC>
