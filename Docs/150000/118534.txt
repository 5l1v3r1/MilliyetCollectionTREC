<DOC>
<DOCNO> 118534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/ekonomi/ekoz1.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Paranın güvenli adresi 
</HEADLINE>
<TEXT>
Fon büyüklüğü 6 milyar dolar 
     GÜRMAN TEVFİK 
İş Yatırım Genel Müdürü 

     Sermaye piyasalarının ekonomide kaynakların etkin dağılımının sağlanması açısından önemi çok büyük. Kurumsal yatırımcılar ise sermaye piyasaların derinleşmesini ve gelişmesini sağlayan kurumlardır. Kurumsal yatırımcılar ülkemizde yatırım fonları, yatırım ortaklıkları ve emeklilik fonlarından oluşmaktadır. Bu fonlar portföy yönetim şirketleri tarafından yönetilmektedir. Bağımsızlık, sır saklama ve profesyonel yönetim portföy yöneticiliğinin temel ilkeleridir. 
     Uluslararası standartlarda genel kabul gören uygulama kurumsal yatırımcılara sağlanacak vergi avantajlarıyla bireysel tasarrufların sermaye piyasalarına yönlendirilmesidir. Gelişmiş ülkelerde tasarrufların büyük kısmı kurumsal yatırımcılar aracılığıyla değerlendirilmektedir. 
     Yatırım fonları pazarının büyüklüğü son rakamlarla 6 milyar dolar seviyesine ulaşmıştır. Pazarda hızla bir büyüme yaşanırken, toplam fon büyüklüğünün toplam tasarruflardan aldığı pay gelişmiş ve gelişmekte olan ülkelerle kıyaslandığında hala çok düşük. Örneğin komşumuz Yunanistan’ da toplam fon büyüklüğü 22.9 milyar dolar seviyesinde. Bireysel emeklilik sisteminin hayata geçirilmesiyle kaynaklar uzun vadeli kullanabilecek ve sermaye piyasalarında derinlik artabilecektir. 
     Yeni bir yasayla değiştirilmediği durumda yatırım fonlarından elde edilen kazançlar 2003 yılı başından itibaren beyannameye dahil edilecek. Gelişmeye başlayan yatırım fonları pazarını olumsuz etkileyecek bu karar, sermaye piyasalarını da negatif etkileyecektir. Vadeler kısalacak, işlem hacmi düşerek derinlik azalacaktır. Sermaye piyasaları enstrümanlarının bu şekilde vergilendirilmesi vergi kazancı yaratması beklenirken, tam tersine tasarrufları ürküterek vergi kaybına yol açacaktır. 
     B tipi yatırım fonlarının pazardaki payı yüzde 95 seviyesindedir. Bu fonlar kazançları üzerinden yüzde 11 oranında gelir vergisi ödemektedirler. Portföylerinin nakit kısımlarının kısa vadeli repo ve para piyasası enstrümanlarıyla değerlendirilmesi sonucunda ödenen stopajı da eklediğimizde toplam ödenen vergi oranı yüzde 15 seviyesine yükselmektedir. Gelecek olan yeni düzenlemeler yatırım fonları pazarının küçülmesi ve sermaye piyasalarını negatif etkilemesi yanında kaçınılmaz olarak vergi kaybına da yol açabilecektir. 
     



 EKONOMİ 

























</TEXT>
</DOC>
