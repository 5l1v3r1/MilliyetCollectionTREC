<DOC>
<DOCNO> 119567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sonspo17.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan futbolu bu hafta çirkin olaylara sahne oldu... 
</HEADLINE>
<TEXT>

     İtalyan Birinci ve İkinci Futbol Ligleri, geçen hafta, saha içinde ve tribünlerde yaşanan çirkin olaylara sahne oldu. 
     Olaylardan en ciddisi 2. lig takımlarından Cagliari-Messina maçında yaşanırken, fanatik bir Cagliari taraftarı saha içine girerek Messina'nın kalecisi Manitta'nın başına vurdu. 82. dakikada Messina, 1-0 öndeyken yaşanan olay sonrasında hakem maçı keserek, kalan süreyi oynatmadı. Kaleci Manitta'nın da şuurunu yitirdiği ve hastanede tedavi gördüğü açıklanırken, polisten kaçmayı başaran saldırganın kimliği de tespit edildi. 
     İtalyan Futbol Federasyonu'nun Cagliari'yi hükmen yenik sayıp, uzun süreli saha kapatma cezası vermesi bekleniyor. 
     Bu arada Roma-İnter maçında çıkan olayların yankıları, halen devam ediyor. 
     Geçtiğimiz cumartesi akşamı yapılan ve 2-2 sona eren maç sonrası Roma'dan Cassano ile İnter'den Morfeo arasında el kol hareketli sataşmalar olmuş, soyunma odasında Roma'dan Panucci, Zebina ve İnter'den Di Baggio arasında tartışmalar yaşanmıştı. 
     İtalyan basınında yer alan haberlerde, İnter'den Almeyda, Roma'dan Emerson'a 'ırkçı' hakarette bulunmakla suçlanırken, Okan'ın beraberliği getiren golü attıktan sonra Zebina ve Aldair'e parmak hareketi yapıp tansiyonu yükselttiği iddia ediliyor. 
     Televizyondaki görüntülerde, Emre'nin Cassano'ya arkadan attığı tekmeyle, Okan'ın ceza sahası içerisinde Zebina tarafından düşürülüp üzerine bir de yerdeyken tekme yediği gösteriliyor. Maç sonrası iki takımın taraftarları arasında da büyük olayların çıkması nedeniyle Roma'ya ceza gelmesi bekleniyor. 
     Öte yandan dünkü Como-Lazio maçı da olaylı sona erdi. 
     Como'nun 3-1 yenildiği maçta, bir gollerinin sayılmadığını savunan Comolu taraftarlar, telleri yarıp sahaya girmeye çalışırken, polisle çatıştı. 
     





</TEXT>
</DOC>
