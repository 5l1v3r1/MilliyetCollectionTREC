<DOC>
<DOCNO> 144085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/guncel/gun15.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol kuyuları yanıyor’ iddiası 
</HEADLINE>
<TEXT>

     DIŞ HABERLER SERVİSİ 

     ABD’nin Irak’a yönelik ilk günkü bombardımanından birkaç saat sonra, Irak’ın ülkenin güneyindeki Basra kentinde çok sayıda petrol kuyusunu ateşe verdiği iddia edildi. Kuveyt - Irak sınırına yakın görgü tanıklarının ifadelerine yer veren ABD ve Arap televizyonları bölgede patlamalar duyulduğunu ve Basra üzerinde dumanlar yükseldiğini duyurdu. Amerikan Fox News televizyonu, petrol kuyularının Amerikan kuvvetlerinin ilerleyişini yavaşlatmak amacıyla ateşe verildiğini iddia etti. 
     
     IRAK YALANLADI 
     ABD Savunma Bakanı Donald Rumsfeld, Iraklıların üç ya da dört petrol kuyusunu ateşe vermiş olabileceğini söylerken, Beyaz Saray Sözcüsü Ari Fleischer, kendilerine bu yönde bilgiler geldiğini belirtmekle birlikte, "Yangının mahiyeti konusunda bilgimiz yok" dedi. Başta Petrol Bakanı Amir Muhammed Raşid olmak üzere Iraklı yetkililer ise petrol kuyularını yaktıklarına ilişkin haberleri yalanladı. Irak, Körfez Savaşı sırasında geri çekilirken, Kuveyt’teki petrol kuyularını yakmış ve büyük bir çevre felaketini tetiklemişti. 
     



 GÜNCEL 

































</TEXT>
</DOC>
