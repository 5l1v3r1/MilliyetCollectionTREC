<DOC>
<DOCNO> 127868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/guncel/gun09.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Flamingo Yolu'nda skandal 
</HEADLINE>
<TEXT>
Ünlü mahkuma özel mönü’ 
Kartal Cezaevi mutfağında çalışan tutukluların "gıda satışı" yaptığı ortaya çıktı. Ünlü isimler bu malzemelerle ızgara ve yemek yapmış 
     İSTANBUL Milliyet 

     Ünlü misafirleri nedeniyle kamuoyunda "Flamingo Yolu" olarak tanınan Kartal Özel Tip Kapalı Cezaevi'nin mutfağında çalışan bazı tutukluların, tanınmış isimlere gıda satışı yaptıkları ortaya çıktı. 
     Et, tavuk ve bazı kuru gıdaları, yemek dağıtımı sırasında yemek arabasına gizleyen tutukluların, bunları para karşılığı ünlü tutuklulara sattıkları iddia edildi. Cezaevinin ünlü tutuklularının da, yasak olmasına karşın, odalarında bulundurdukları elektrikli ısıtıcıları kullanarak, bu malzemelerle ızgara ve yemek yaptıkları belirtildi. 
     Bu arada, yaklaşık 3 aydır cezaevinin C - 3 koğuşunda tutuklu olan 3 travesti, bir arkadaşlarının tahliye olmasından sonra kavgaya tutuşarak, koğuştaki yatak ve yorganları ateşe verdikleri için, cezaevi idaresi tarafından müşahede koğuşuna konuldu. Buna rağmen müşahede bölümünde de olay çıkartan 3 travestiden biri, yerlerinin değiştirilmesi istemi cezaevi idaresince kabul edilmeyince jiletle kendini yaraladı. 
     Cezaevi revirine kaldırılan travesti, pansuman yapıldıktan sonra müşahede bölümüne alındı. 
     



 GÜNCEL 

















</TEXT>
</DOC>
