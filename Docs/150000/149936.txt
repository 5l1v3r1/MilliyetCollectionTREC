<DOC>
<DOCNO> 149936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sondun36.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
British Museum, harap olan müzelerin onarımına yardım edecek 
</HEADLINE>
<TEXT>

     İngiltere'nin ünlü müzesi başkent Londra'daki British Museum, Irak'ta Amerikan bombardımanları ve yağmalamadan zarar gören müzelerin ve ören yerlerinin onarımı için ülkeye uzmanlar göndereceğini bildirdi. 
     Müze yönetiminden yapılan açıklamada, uzmanların savaş sonrasında tam güvenlik sağlanır sağlanmaz yola çıkarılacağı belirtildi. 
     Irak lideri Saddam Hüseyin yönetiminin geçen hafta yıkılmasından sonra, paha biçilmez arkeolojik eserleri barındıran Musul'daki Irak Ulusal Müzesi de yağmalanmış, başkent Bağdat'taki milli kütüphane ateşe verilmişti. Bağdat İslam Kütüphanesi, dünyanın en eski Kuranıkerim nüshalarını koruyordu. 
     British Museum Genel Müdürü Neil MacGregor, ''Irak'a ekinsel yıkım geldiği doğrudur'' dedi. 
     MacGregor, Irak'ın paha biçilemez ekinsel varlığının kurtarılmasında dünya camiasının hızlı hareket edeceği umudunda olduğunu, yağmalanan eserlerin geri alınmasında ve geride kalan zarar görmemiş eserlerin korunmasında ivedi hareket etmek gerektiğini belirtti. 
     MacGregor, BM'nin mutlaka ivedi devreye girerek Irak'tan yağmalanan eserlerin dış pazarda satılmasını yasaklaması gerektiğini bildirdi. 
     Aslında Mezopotamya uygarlığı eserlerinin önemli bölümünü barındıran British Museum, 18. ve 19. yüzyılda Irak'tan çalınan eserleri iade etmediği için yoğun eleştiriye maruz kalmış bir kurum. 
     Merkezi Paris'te bulunan, BM Eğitim, Bilim ve Kültür Örgütü UNESCO, Irak'ta zarar gören ulusal ve evrensel değerdeki arkeolojik eserlerin muhafazası için acil toplantı yapıyor. Babil, Sümer, Asur eserleriyle iki ırmak Dicle-Fırat arası anlamında Yunanca Mezopotamya, yazının da icat edildiği dünyanın ilk yüksek nitelikli çömleklerinin yapıldığı uygarlığın beşiği. 
     UNESCO da Irak'a uzmanlar heyeti göndererek, zarar gören arkeolojik alanlar ve müzelerin durumunu, nasıl ıslah edileceğini dünyadan istenecek ayni ve nakdi yardımları saptayacak. 
     UNESCO Genel Müdürü Koiçiro Matsuura, ''Kültürü korumanın, barış yolunu yıkılmaz kılmaya hizmet ettiğini tecrübeler göstermiştir'' dedi. 
     Koşullar elverdiğinde Irak'a yola çıkacak 30 UNESCO uzmanı, perşembe günü etraflı değerlendirme toplantısını yapacak. 
     UNESCO Genel Müdürü Matsuura, ABD ve İngiltere'ye çağrıda bulunarak, Irak'ın arkeolojik alanları ve kültürel kurumlarının korunması için acil önlem alınmasını istedi. 
     Matsuura, aynı zamanda, Irak'ın komşusu ülkelerin gümrük yönetimlerine ve polis teşkilatlarına da çağrıda bulunarak, tarihi eser kaçakçılığının önlenmesi için elden gelenin tüm gayretin gösterilmesini istedi. 
     Irak Ulusal Müzesi, yağmadan önce, binlerce yıllık Mezopotamya uygarlığının görkemini gösteren 100 bin parça eşsiz esere sahipti. 
     





</TEXT>
</DOC>
