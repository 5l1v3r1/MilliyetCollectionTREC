<DOC>
<DOCNO> 140415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/ekonomi/eko05.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkere paketi 
</HEADLINE>
<TEXT>
Söz verdiler, tutmadılar 
Düne kadar, "IMF istiyor diye vergi artışı olmaz" diyen, hatta bazı vergilerde indirimden bahseden hükümet, açıkladığı kaynak paketiyle verdiği sözlerin tam tersini yaptı 
     Erdoğan Vergi tatlı tatlı düşecek 
     AKP lideri Recep Tayyip Erdoğan, 3 Kasım seçiminin ardından verdiği ilk demeçte, "IMF ile masaya oturup programı yeniden gözden geçireceğiz. Gerekli gördüğümüz bazı konularda değişiklik yapılmasını isteyeceğiz" dedi. Erdoğan, 5 Kasım’da "Vergi oranları düşecek" dedi. Erdoğan bu demecinde vergi oranlarını "tatlı tatlı" düşüreceklerini belirtti. Erdoğan en son geçen hafta yaptığı bir açıklamada ise KDV artışı düşünmediklerini hatta ilaç gibi bazı kalemlerde KDV’nin düşürüleceğini söyledi. 
     
     Gül IMF istedi diye vergi artmaz 
     Abdullah Gül de seçimlerden sonra daha başbakan olmadan 7 Kasım’da verdiği bir demeçte, vergi indiriminin vergi vereni çoğaltarak yapılması gerektiğini belirterek, şöyle dedi "Örneğin sigorta primlerini indirince daha çok istihdam yapılacak, daha çok vergi olacağından daha çok ekonomik aktivite olcak." Başbakan Gül son olarak IMF’nin KDV oranlarının artması istediği kamuoyuna yansıyınca, bu konudaki sorulara "IMF istiyor diye KDV’nin artırılmayacağı" yanıtını vermişti. 
     
     Unakıtan Vergi artışı yok 
     Maliye Bakanı Unakıtan da düne kadar verdiği tüm demeçlerde "Yeni vergi ve vergi artışı olmayacağını" söylüyordu. Devlet Bakanı Ali Babacan ise "IMF istiyor diye KDV artırılmaz" diyordu. Babacan, 3 Kasım seçimlerinin ardından yaptığı ilk açıklamada ise "KDV oranı yüzde 10, Kurumlar Vergisi oranı ise yüzde 20 olacak. Kredi kartıyla yapılan alışverişlerde KDV, 2 puan düşük alınacak" demişti. 
     



 EKONOMİ 




















</TEXT>
</DOC>
