<DOC>
<DOCNO> 105759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sontur06.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir puro 45 milyon lira... 
</HEADLINE>
<TEXT>

     Büyük kentlerde son zamanlarda sayıları artan ''tobacco shop''larda vitrinleri süsleyen ithal puroların bir tanesinin fiyatı 45 milyon liraya kadar çıkabiliyor. 
     Eski Türk filmlerinde fabrikatör tiplemelerinin vazgeçilmez unsurları arasında yer alan ve kendine özgü bir tüketici kitlesi bulunan puro, yüksek satış fiyatıyla bu özelliğinin günümüzde de geçerli olduğunu gösteriyor. 
     İstanbul, Ankara, İzmir, Adana ve Bursa gibi büyük kentlerde sayıları her geçen gün artan ''tobacco shop''larda orta kalitedeki ithal puroların tane fiyatı 10 milyon liradan başlıyor. 
     Tiryakilerinin uç kesiminden, saklama koşullarına kadar büyük titizlik gösterdikleri purolardan Dominik Cumhuriyeti'nde imal edilen ''Davidoff Double r''nin tanesi 45 milyon liradan alıcı buluyor. Aynı puroyu 25'li kutuda satın almak isteyenlerin ise 1 milyar 125 milyon lira ödemeleri gerekiyor. 
     Puroya meraklı olup da yüksek rakamları ödeme zorluğu çekenlerin imdadına ise Tekel yetişiyor. Tekel'in bir Küba firmasıyla yaptığı işbirliği sonucu piyasaya sürülen ''Foncesa'' marka puronun 20'li kutusu, diğerlerine nispeten daha düşük bir fiyat olan 350 milyon liraya satılıyor. 
     Bu rakam, puronun yapıldığı yer ve özelliklerine göre daha da artarken, sanat ve spor dünyasındaki bazı ünlü simaların tercih ettiği, ancak henüz ''tobacco shop''ların vitrinlerinde görülmeyen puroların tane fiyatı ise 100 doları geçebiliyor. 
     





</TEXT>
</DOC>
