<DOC>
<DOCNO> 122123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/soneko01.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahvenin hatırı kalmadı... 
</HEADLINE>
<TEXT>

     İzmir Kuru Kahveciler Odası Başkanı Hasan Gönen, geçen yıllardaki bayramlara oranla kuru kahve satışlarında yüzde 25 azalma olduğunu söyledi. 
     Gönen, yaptığı açıklamada, eski bayramlar öncesinde kuru kahvecilerin önünde kuyruk oluştuğunu ve yoğun günler yaşandığını hatırlatarak, bu yıl satışların durgun gittiğini kaydetti. Kuru kahve satıcılarının, ekonomik krizden büyük ölçüde etkilendiğini belirten Gönen, ''İnsanlar ellerindeki parayla öncelikle temel gıda ihtiyacını karşılıyorlar. Türk kahvesi diye bilinen kuru kahve de tasarruf edilen gıda kalemleri arasında yer alıyor'' dedi. 
     Geçen yıllara oranla kuru kahve satışlarında yüzde 25 azalma olduğunu dile getiren Hasan Gönen, şunları söyledi 
     ''İnsanlar harcamalarını kısmaya çalışıyor. Bu tasarruf önlemleri arasında kahve de yerini alıyor. Kahve fiyatı geçen yılki fiyatıyla aynı. Geçen yıl da kahve 5 ile 7 milyon lira arasında satılıyordu, bu yıl da fiyatlar aynı. Mevcut müşterileri kaçırmamak için kahve fiyatlarına gelen 300-500 bin liralık zammı satış fiyatlarına yansıtmıyoruz. Esnaf bu artışı kendi karından karşılıyor.'' Tüketicilerin, taze olması nedeniyle kuru kahvecilerden kahve alışverişi yaptığını kaydeden Gönen, ''Genelde bizden 50 ile 250 gram arası kahve alışverişi yapılıyor. Nedeni de satın alınan kahvenin bayatlamadan tüketilmesi. Zaten ayakta kalışımızın en önemli etkeni de bu'' dedi. 
     Gençlerin ''nescafe'' olarak bilinen granül kahveyi, Türk kahvesine tercih ettiklerini de belirten Gönen, ''Gençlere Türk kahvesini sevdiremedik. Bu konuda sıkıntılıyız'' dedi. 
     Hasan Gönen, ekonomik kriz aşıldığında, insanların eski değerlerine geri döneceklerine inandığını kaydederek, bu sayede kahvenin hak ettiği yere geleceğini de sözlerine ekledi. 
     





</TEXT>
</DOC>
