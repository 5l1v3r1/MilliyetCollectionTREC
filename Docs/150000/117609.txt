<DOC>
<DOCNO> 117609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sonspo08.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı taraftarların tesellisi liderlik... 
</HEADLINE>
<TEXT>

     Fenerbahçe'ye Kadıköy'de 6-0 yenilerek hezimete uğrayan Galatasaray'da, taraftarların tesellisi liderliğin yenilgiye karşın sürmesi. 
     Sarı-kırmızılı taraftar derneği Ultraslan'ın internet sitesi ''www.ultraslan.com'' da yer alan yazıda, ''Bu sezon ligdeki ilk yenilgisini alan sarı-kırmızılı ekibimiz, bu yenilgiye rağmen 26 puanla zirvedeki yerini koruyor. Maç öncesinde taraftarlarımıza, maç sırasında ise futbolcularımıza karşı çirkin saldırıların yaşandığı olaylı derbi maçı rakip takımın 6-0'lık üstünlüğüyle sona erdi'' denildi. 
     Ultraslan'ın sitesinde yer alan yazıda, takıma destek de verilerek, şöyle denildi 
     ''Kadıköy'den farklı skorlu bir yenilgiyle ayrılan Galatasaray'ımız için tek birşey söyleyebiliriz, yenilsen de yensen de taraftarın senle. Üzüntünle sevincinle seninle birlikte.'' Galatasaraylı taraftarlar ayrıca, hakem Mustafa Çulcu'nun yapılan anonslarda çifte standart yaptığını belirterek, ''Maç boyunca iyi bir yönetim gösteren hakem Mustafa Çulcu, aynı hassasiyeti, yaptırdığı anonslar konusunda gösteremedi. Birinci Süper Lig'in 9. haftasında Diyarbakırspor ile yaptığımız maçta Galatasaray'ın 'I love You' tezahüratına küfür anonsu yaptıran Çulcu, Fenerbahçe-Galatasaray maçında açık açık küfür eden ve futbolcularımıza bıçak dahil her türlü cismi fırlatan Fenerbahçe'ye 2 anons yaptırmakla yetindi'' dediler. 

     
</TEXT>
</DOC>
