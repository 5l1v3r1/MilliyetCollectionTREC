<DOC>
<DOCNO> 116242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur41.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel Başbakanı güvenoyu alacak şartlar seçer 
</HEADLINE>
<TEXT>

     Dokuzuncu Cumhurbaşkanı Süleyman Demirel, başbakanı güvenoyu alabilecek şartların seçeceğini belirterek "Yani, Cumhurbaşkanı'nın güvenoyu alacak birini seçmeyip de başka birini ataması halinde geri teper. Cumhurbaşkanı'nın buradaki görevi, kendi tercihini ortaya koymaktan ziyade, meseleyi istikametlendirmektir" dedi. 
     Anadolu Çağdaş Eğitim Vakfı'nca ANAÇEV Çayyolu'nda kurulan Dünya Barışı Çocuk Yuvası'nın açılışını yapan Demirel, soruları yanıtladı. Demirel, Cumhurbaşkanı Ahmet Necdet Sezer'in "Başbakan'ı ben atarım" sözlerini nasıl değerlendiğinin sorulması üzerine şöyle konuştu 
     "Şimdi tabii Cumhurbaşkanı atar Başbakan'ı. Yalnız güvenoyu almayacak bir hükümeti, cumhurbaşkanı atamaz ki. Güvenoyu alamayacak hükümeti atarsa o zaman ters teper, cumhurbaşkanı da müşkül durumda kalır. Bu konular karşılıklı konuşularak halledilir. Yetki benimdi, yetki senindi... Bunlarda hukuki, kanuni bakımdan tereddüt yok. Ama, bu yetkilerin kullanılmasında bu gibi zamanda, bu gibi şartlarda diyalog, uzlaşma asıldır." Demirel, "Başbakanı kimin seçmesi doğru olur" sorusunu da şöyle yanıtladı 
     "Başbakanı güvenoyu alabilecek şartlar seçer. Yani, Cumhurbaşkanı'nın güvenoyu alacak birini seçmeyip de başka birini ataması halinde geri teper. O oldu zaten geçmişte. Cumhurbaşkanı'nın buradaki görevi, kendi tercihini ortaya koymaktan ziyade, meseleyi istikametlendirmektir." 
     
     "DOĞMAMIŞ ÇOCUĞA DON..." 

     Demirel, "Sizce bu diyalog için adımı Erdoğan mı, Cumhurbaşkanı mı atmalı" sorusu üzerine de şöyle konuştu 
     "Daha şimdi fol yok, yumurta yok orta yerde. Doğmamış çocuğa don giydiriyorlar. Lüzumsuz bir tartışma. Hadise çıksın meydana, o zaman ne olur ben size söyleyeyim. Bir siyasi parti, tek başına hükümet kuracak güce sahipse o tayin eder Başbakan'ı. Yani gösterir, Cumhurbaşkanı da tayin eder. Eğer onun gösterdiği birini Cumhurbaşkanı tayin etmezse, onun kurduğu hükümet -kurulabilirse öyle bir hükümet- Meclis'ten güvenoyu almaz. Öyleyse ne olacaktır İstişare, yani danışma olacaktır." 
     





</TEXT>
</DOC>
