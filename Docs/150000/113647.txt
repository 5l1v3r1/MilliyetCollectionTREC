<DOC>
<DOCNO> 113647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/yazar/yilmaz.html </URL>
<DATE> 2002/10/18/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Özilhan AKP-CHP Avrupa’ya gitsin 
</HEADLINE>
<TEXT>

     TÜSİAD Başkanı Tuncay Özilhan, AB başkentlerine yaptıkları temasların Kopenhag durağında, iktidara aday parti liderlerinin Avrupa’da lobi atağına geçmeleri gerektiğini vurguladı. Özilhan, TÜSİAD heyetinin kaldığı 71 Nyhavn Oteli’nde yaptığımız görüşmede, "Seçimlerden sonra kurulacak hükümetin AB’ye tam üyelik politikası merak ediliyor. Kopenhag zirvesinden önce AKP ve CHP Avrupa’ya gelip, görüşlerini ve politikalarını anlatmalı" dedi. 
     AB’nin TÜSİAD’ı olarak tanımladığımız UNICE ile kurduğu koordinasyon ile Avrupa’da "Kopenhag’da müzareke tarihi verilmesi" lobisine hız veren Özilhan, buralarda görüştüğü siyasilere, "Türkiye’yi AB’ye aday ülkelerden ayırt etmeyin. Tam üyelik için müzakere tarihini hemen verin. İlerleme Raporu statik bir dönemin fotoğrafını çekiyor, bu noktaya takılmayın. Türkiye’nin gayretini değerlendirin" başlıklarını verdi. 
     Danimarka Sanayicileri DI ile Kopenhag’da bir araya gelen TÜSİAD Başkanı Özilhan ve yöneticileri Aldo Kaslowki, Yavuz Canevi, Zekeriya Yıldırım, Şadi Gücüm, Mehmet Ali Babaoğlu, Feyhan Kalpaklıoğlu, toplantıda Türkiye’nin AB’ye tam üye olması durumunda topluluğa getireceği katkıları anlattı. 
     
Biracılar biraraya geldi      DI’deki toplantıda en ilgi çeken rastlantı, masanın iki tarafında da biracıların oturmasıydı. DI tarafında Carlsberg Breweries İcra Kurulu Başkanı Nils Andersen, Türk tarafında ise Efes Pilsen’in üreticisi Anadolu Grubu Yönetim Kurulu Başkanı Özilhan ve Carlsberg’in Türkiye’deki ortağı Yaşar Grubu’nun yöneticisi Kalpaklıoğlu oturdu. 
     DI’de yapılan toplantıda dünyanın en büyük bira üretici 5 şirketten biri olan Carlsberg’in patronu Andersen, Türkiye’nin hak ettiği ölçüde yabancı sermaye çekemediğini, bunun nedeninin de bürokratik engellemeler olduğunu vurguladı. Bürokraside şeffaflık, verimlilik ve hız konularına yönelik eleştiriler getiren Andersen, toplantı sonrası Özilhan ile sektörün geleceği ile ilgili görüşme yaptı. DI’deki toplantının Türkiye’ye ilgili diğer kanadını ise enerji ve tütün yatırımları olan grupların sözcüleri oluşturdu. Türkiye’de enerji ve tütün yatırımlarına ilgi duyduklarını belirten Danimarkalı işadamları, uygulanan ekonomik paket içinde sektörel açılımları sordular. 
     
Danimarka temkinli      Danimarka hükümetinden ekonomi ve AB bakanları ile de görüşen TÜSİAD heyeti doğrudan destek mesajı yerine, "Türkiye’ye müzakere tarihinin verilmesi gerektiğine inanıyoruz" izlenimi vermekle yetindiler. AB Dönem Başkanı olan Danimarka’nın temsil ettiği 15 ülkeye karşı sorumluluğu gereği mesafeli yaklaştığı destek, Kopenhag zirvesinde netleşecek. TÜSİAD Kopenhag’a 12 Aralık’tan önceki hafta da UNICE Başkanlar Konseyi toplantısı için bir kez daha gelecek. Kopenhag zirvesine kadar TÜSİAD, Almanya, İtalya, Fransa, Portekiz, Brüksel ve ABD’ye de gidecek. Bu ziyaretlerden en renklisi ise Brüksel olacağa benziyor. Kopenhag’da verdiği akşam yemeğinde Erkan Oğur konseri dinletisi sunan TÜSİAD, Brüksel merkezinde vereceği davette de, Şefika Kutluer konserinin yanı sıra Türk çağdaş resim ve seramik sanatından da örnekler verecek. 
     TÜSİAD Avrupa’daki gezilerinde Kopenhag’dan başlamak üzere bundan sonra "AB Tam Üyeliğine Doğru Türkiye" broşürleri dağıtacak ve afişler asacak. Böylece TÜSİAD, Türkiye lobisini yalnızca Avrupa’da yönetim kademelerine ve iş dünyasına değil, kamuoyuna da yansıtmış olacak. 
     Danimarka 47 firmanın yaptığı, 218.6 milyon dolar dış yatırımla, Türkiye’nin yabancı sermaye girişleri arasında 16. sırada. Danimarka ile Türkiye’nin dış ticaret topmamı ise 421 milyon dolar düzeyinde. Bunun önemli bir bölümünü tekstil alıyor. Kişi başına geliri 30 bin dolar seviyesinde olan Danimarka’da 40 bin Türk yaşıyor. Buradaki Türklerin temel iki sorunu bulunuyor. Bunlardan biri kendi dillerinde eğitimin devlet tarafından karşılanmaması, öbürü de çifte vatandaşlık haklarının olmaması. 
     
     







Ne halt ettik 


Çözümsüz bir cinayet 


Sayın Hortumcu 


İzgi’nin mesajı 


PKK sopası, Kerkük havucu 


Hayırlara vesile mi 


ODTÜ bir dünya üniversitesi olmuş 


Borç yiğidin süvarinin kamçısı 


Türkiye federasyona karşı değil, ama... 


AKP, Başbakan adayını açıklamalı 


Şiddet kültürü 


Derviş’in turşusunu kuralım 


Cuma adlı hayatlar 


40 yıl önce de böyle olmuştu 


Özilhan AKP-CHP Avrupa’ya gitsin 


</TEXT>
</DOC>
