<DOC>
<DOCNO> 109327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/soneko20.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Masum Türker ''Türkiye, AB'ye hazır hale gelmiştir'' 
</HEADLINE>
<TEXT>

     Ekonomiden Sorumlu Devlet Bakanı Masum Türker, Çankaya Üniversitesi'nin yeni öğretim yılının açılış töreninde yaptığı konuşmada, Türkiye'nin Avrupa Birliği'ne hazır hale geldiğini söyledi. 
     Avrupa Birliği'nin içinde yer alması gereken bir olgu olduğunu anlatan Türker, şöyle konuştu 
     ''Türkiye, AB'ye hazır hale gelmiştir. Türkiye'nin bu konuda hiçbir eksiklik duymaması gerekir. Kopenhag kriterleri tamamlanmıştır. Asıl önemlisi, ekonomik kriterlerin de sağlanmasıdır. Bu ekonomik kriterlerden bir tanesi, enflasyonun tek haneli rakamlara indirilmesidir. Diğerleri ise borçların GSMH'nın yüzde 60'nın altında olması, para pirimindeki değişimin artı eksi yüzde 3 olması, bütçe açığının da yüzde 5'i aşmamasıdır.'' 
     
     TEK EKSİKLİK... 

     Türk insanın sorunları aşabilecek durumda olduğunu vurgulayan Devlet Bakanı Türker, ''Tek eksiğimiz, bir ekol etrafında toplanamamızdır'' dedi. 
     Üniversitelerin ekonomi bölümlerinin, bir ekolle anılması gerektiğini vurgulayan Türker, bu konuda eksiklik olması ve özgüven bulunmaması nedeniyle, Türkiye'de 4 yıldır uygulanan programın dışardan ve IMF tarafından dayatılan bir program olarak algılandığını, bunun doğru olmadığını söyledi. 
     Türker, İstikrar programının hazırlanmasında, Hazine Müsteşarlığı ve Merkez Bankası yetkililerinin emeği olduğunu, ancak bu emeğin bir kalemde silinip atıldığını vurguladı. 
     Devlet Bakanı Türker, Türkiye'de huzurun ve refahın sağlanacağı bir dönemde, önce siyasal istikrarın bozulduğunu, sonra yüzde 52'lerde olan faizlerin yüzde 80'lere fırlamasına neden olacak bir belirsizlik olgusunun toplumu sardığını ifade etti. 
     Türker, bu tür olumsuzluklara karşı durabilecek yegane kurumun üniversiteler olduğunu da kaydetti. 
     
     ''BEN HER YERDE SİZİ TEMSİL EDİYORUM'' 

     Bakan Türker, öğrencilere ve öğretim görvelilerine seslenirken, ''Ben her yerde sizi temsil ediyorum. Yanlız size hesap verir, Türkiye'nin çıkarlarını düşünürüm. Biz 68'liler bizden sonra gelen kuşakların bu ülkeyi daha iyi yöneteceklerine inanıyorum'' dedi. 
     Türker, Türkiye'nin en önemli sorunu olan işsizliğin eğitimle çözüleceğini ifade etti. Bakan Türker, geleceğin dünyasında Türkiye'yi inşaa ederken, özellikle üniversitelere büyük görevler düştüğünü bildirdi. 
     ''Gerekirse Yüksek Öğretim Kanunu'nun yeniden değiştirilmesi yönünde çalışma yapılmalı'' diyen Türker, öğretim görevlilerinin hiçbir engelle karşılaşmaması için, bütün kesimlere görev düştüğünü söyledi. 

     
</TEXT>
</DOC>
