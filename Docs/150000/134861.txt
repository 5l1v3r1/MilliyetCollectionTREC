<DOC>
<DOCNO> 134861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sonspo34.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Pınar Karşıyaka, Efes Pilsen yenilgisine üzülmedi... 
</HEADLINE>
<TEXT>

     Türkiye Basketbol Ligi'nin İzmirli temsilcisi Pınar Karşıyaka, Efes Pilsen yenilgisini ABD'li oyuncuların formsuzluğuna bağladı. 
     Menajer Mehmet Döğüşken, Louis ve Thornton'un ABD'den geç döndükleri için istenilen form düzeyine ulaşamadığından yakınarak, ''Bir de Thornton'un çok çabuk faul problemine girmesi, yenilgide önemli etken oldu'' dedi. 
     Döğüşken, şunları söyledi 
     ''Efes Pilsen'e ligdeki tek yenilgiyi tattıran takım olarak, İstanbul'da da dişe diş bir mücadele sergiledik. Ancak Louis'in formsuzluğu, Thornton'un çok çabuk faul alması ve skor yönünden Jefferson'a yeterli katkının yapılmaması, yenilgiyi getiren sebepler oldu. Bunun yanı sıra son idmanlara yeterince çıkamayan Ufuk Kaçar'ın bel rahatsızlığı da bizi olumsuz yönde etkiledi. Her şeye rağmen 3. periyoda kadar çok iyi direndik ama sayı üretmekte zorluk çektik. Brown'un üst üste 3'lük basketleri oyundan kopmamıza neden oldu.'' Takımın lig üçüncülüğü şansının halen sürdüğünü de kaydeden Döğüşken, İzmir'de oynayacakları 7 karşılaşmayı da kazanmak zorunda olduklarını sözlerine ekledi. 
     





</TEXT>
</DOC>
