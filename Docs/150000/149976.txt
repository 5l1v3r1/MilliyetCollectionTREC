<DOC>
<DOCNO> 149976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/soneko31.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Unakıtan Nemalar bu ay ödenecek 
</HEADLINE>
<TEXT>

     Maliye Bakanı Kemal Unakıtan, zorunlu tasarruf ana para ödemesinin bu ay yapılacağını, buna ilişkin yasanın da gerekirse hızla çıkarılacağını bildirdi. 
     Unakıtan, milletvekili lojmanlarının satışıyla ilgili düzenlediği basın toplantısında, basın mensuplarının çeşitli konulara ilişkin sorularını da yanıtladı. 
     Kemal Unakıtan, zorunlu tasarruf konusu Hazineyi ilgilendirmekle birlikte kendisindeki bilginin bu ay içinde ödeme yapılacağı şeklinde olduğunu belirtti. 
     Türk-İş Genel Başkanı Salih Kılıç'ın Tekel'in özelleştirilmesine tepki göstermesi ve ''Unakıtan'ın ununu da suyunu da keseriz'' şeklindeki sözlerine ilişkin bir soruyu da yanıtlayan Unakıtan, özelleştirmeyle ilgili tartışmaları normal karşıladığını vurguladı. Geçmişte de bu tür tartışmalar yaşandığına işaret eden Maliye Bakanı, şöyle konuştu 
     ''Ellerindeyse kessinler. Biz, özelleştirme yapacağımızı ve hızlı şekilde yapacağımızın güçlü iradesini ortaya koyduk. Tenkitler olacak. Bunu normal karşılıyorum. 
     Biz, hala Türkiye'de özelleştirmeyi münakaşa ediyoruz. Demirperde gerisinde bile bu iş bitti. Rusya'da bile bitti. Devleti sanayicilikten, tüccarlıktan kurtarmamız lazım. Bunun başka yolu yok. Ben, onu sattırmam, ben bunu sattırmam . Herşey olduğu yerde. Tekeli satacağız. kimse sırtına alıp götürmeyecek. Yerli, yabancı milyonlarca doları verecek adam, babasının hayrına da vermiyor o parayı. Yatırım yapacak, istihdamı arttıracak, ihracat yapacak. Gelenler, biz, Türkiye'yi sigara üssü yapacağız diyorlar. Petkim'de de, Tüpraş'ta da yatırım yapılacak. '' 
     
     35 TRİLYON GİDİYOR 
     Bu ortamda sendikaların ''ununu, suyunu keseriz'' dediğine dikkat çeken Unakıtan, şöyle devam etti 
     ''Buyurun kesin. Bu millet razı olursa kesin. Siz, sendikalara tahsis ettiğimiz aidatları biliyor musunuz Bir de ben onu açıklayayım. Devletten sendikalara aidat olarak giden para yılda 35 trilyon lira. Bu paranın kesilmesi birilerini rahatsız ediyor. Bu kuruluşlardan kurtulduktan sonra devlet oralara para aktarmayacak. Alan özel sektör de işçi çalıştıracak. 3 işçi ile fabrika dönmeyecek ki. Ama bizde çalışırsa fabrika çalışmadığından daha fazla zarar ediyor. Bunun bedelini de 70 milyon ödüyor.'' 
     





</TEXT>
</DOC>
