<DOC>
<DOCNO> 109890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/soneko09.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatımız 18.9 arttı... 
</HEADLINE>
<TEXT>

     Türkiye bu yılın Ocak-Temmuz döneminde 18 milyar 913.9 milyon dolarlık ihracat, 26 milyar 56.9 milyon dolarlık da ithalat yaptı. 
     Devlet İstatistik Enstitüsü'nün DİE geçici dış ticaret verilerine göre, yılın ilk 7 ayında, geçen yılın aynı dönemine oranla, ihracat yüzde 6, ithalat ise yüzde 8.1 arttı. 
     İthalatta son aylarda yaşanan hızlı artışa paralel, Türkiye'nin 7 aylık dış ticaret açığı, geçen yılın aynı dönemine göre yüzde 14.1 artarak, 7 milyar 142.9 milyon dolara yükseldi. İthalattaki artış nedeniyle, ihracatın ithalatı karşılama oranı da 2001 yılının Mart ayından itibaren en düşük seviyeye, yüzde 72.6'ya geriledi. 
     Geçen yılın Ocak-Temmuz döneminde, 17 milyar 844.4 milyon dolarlık ihracat, 24 milyar 107.3 milyon dolarlık ithalat yapılırken, 6 milyar 262.9 milyon dolarlık dış ticret açığı oluşmuş, ihracatın ithalatı karşılama oranı da yüzde 74 olmuştu. 
     Bu arada Temmuz ayında ihracat, 2 milyar 952.3 milyon dolar ile 3 milyar dolarlık sınıra yaklaşırken, ithalat, 4 milyar 388.8 milyon dolarla, 2000 yılı Aralık ayından sonra en yüksek düzeye ulaştı. Temmuz ayındaki yüzde 67.3'lük ihracatın ithalatı karşılama oranı da geçen yıl Ocak ayından beri en düşük oran oldu. 
     
     ARA MALI İTHALATI ARTTI 

     Bu yıl Ocak-Temmuz döneminde, Türkiye'nin sermaye malı ithalatı gerilemesine karşın, ara malı ithalatı arttı. 
     DİE'nin verilerine göre, geçen yıl 7 ayda 4 milyar 291.6 milyon dolar olan sermaye malları ithalatı, bu yıl, yüzde 6 azalarak 4 milyar 24.1 milyon dolara indi. Ara malı ithalatı ise yüzde 13.2 artarak 17 milyar 123.4 milyon dolardan 19 milyar 376.9 milyon dolara çıktı. Bu, sanayinin yatırımdan ziyade üretime dönük ithalat yaptığı şeklinde yorumlanabilir. 
     Aynı dönemde, tüketim malları ithalatı yüzde 1.8 artarak, 2 milyar 513.3 milyon dolara çıktı. Geçen yıl 223.9 milyon dolar olan diğer malların ithalatında ise yüzde 36.3 azalma oldu ve 142.5 milyon dolara düştü. 
     Temmuz sonu itibariyle, Türkiye'nin ithalatının yüzde 15.4'ünü sermaye malları, yüzde 74.4'ünü ara malları, yüzde 9.6'sını da tüketim malları oluşturuyor. 
     Türkiye'nin Ocak-Temmuz dönemindeki 18 milyar 913.9 milyon dolarlık ihracatının 1 milyar 431.7 milyon dolarını sermaye malı, 7 milyar 892.3 milyon dolarını ara malı, 9 milyar 564.1 milyon dolarını tüketim malları oluşturdu. Geçen yılın aynı dönemine göre, sermaye malı ihracatı yüzde 7.3 gerilerken, ara malı ihracatı yüzde 1.6, tüketim malı ihracatı yüzde 12.6 arttı. 
     
     ÜLKELERE GÖRE DIŞ TİCARET 

     DİE verilere göre Ocak-Temmuz döneminde, 18.9 milyar dolarlık ihracatın 9 milyar 672.6 milyon doları, yüzde 51.1'i AB ülkelerine, 229.6 milyon doları EFTA ülkeleri, 2 milyar 500.5 milyon doları diğer OECD ülkelerine yapıldı. Bu dönemde AB'ye ihracat yüzde 3.5, EFTA ülkelerine ihracat yüzde 27.7 arttı. 
     Bu dönemde AB'den ithalattaki artış ise yüzde 9.1'e ulaştı. Geçen yıl 10 milyar 772.2 milyon dolar olan AB'den ithalat, 11 milyar 751.7 milyon dolara çıktı. Efta ülkelerinden ithalat da yüzde 87.3 artarak 667.7 milyon dolardan 1 milyar 250 milyon dolara yükseldi. Temmuz itibariyle EFTA ülkelerinin toplam ithalattaki payı, yüzde 2.8'den yüzde 4.8'e çıktı. 
     Temmuz ayı itibariyle, geçen yılın aynı dönemi göre, AB dışındaki avrupa ülkelerinden ithalat yüzde 4.3, Amerika ülkelerinden ithalat yüzde 37.3 artarken, Afrika ülkelerinden ithalat yüzde 20.5 azaldı. 
     Bu dönemde, Türk cumhuriyetlerinden ithalat yüzde 30.5 artarak 239.1 milyon dolara yükselirken, ihracat da yüzde 17.6 artarak, 338.2 milyon dolara yükseldi. 
     İlk 7 ayda, Bağımsız devletler topluluğu ülkelerine 1 miyar 258.4 millyon dolarlık ihracat yapılırken, bu ülkelerden 2 milyar 689.4 milyon dolarlık ithalat gerçekleştirildi. Bu ülkelere ihracat yüzde 38.6 artarken, bu ülkelerden ithalattaki artış yüzde 2.4'te kaldı. 
     İslam Konferansı Teşkilatı ülkelerine yönelik ihracat yüzde 4.7, bu ülkelerden ithalat da yüzde 7.7 azaldı. İKT ülkelerine, 7 ayda 2 milyar 535.3 milyon dolarlık mal ihrac edilirken, bu ülkelerden 3 milyar 396.4 milyon dolarlık ithalat yapıldı. 
     
     MAL GRUPLARINA GÖRE DIŞ TİCARET 

     DİE verilerine göre Ocak-Temmuz döneminde, tarım ve ormancılık sektörü ürünleri ihracatı yüzde 17.3 azalarak 928.8 milyon dolara gerilerken, balıkçılık ürünleri ihracatında yüzde 36.9 artış kaydedildi ve 19.4 milyon dolara çıktı. İhracatın yüzde 93.9'unu oluşturan imalat sektörü ürünleri ihracatı yüzde 7.7 artarak, 17 milyar 753 milyon dolara yükseldi. 
     Aynı dönemde, tarım ve ormancılık ürünleri ithalatı yüzde 27.9 artarak 1 milyar 99 milyon dolara, imalat sektörü ithalatı yüzde 8.5 artarak 20 milyar 895.3 milyon dolara yükseldi. Balıkçılık ürünleri ithalatında yüzde 26.8 düşüş yaşandı ve 560 bin dolara geriledi. 
     





</TEXT>
</DOC>
