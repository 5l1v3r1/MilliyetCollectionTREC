<DOC>
<DOCNO> 140539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/soneko18.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar bugün daha sakin... 
</HEADLINE>
<TEXT>

     Tezkerenin kabul edilmeyişinin ardından para piyasalarında dün yaşanan sert dalgalanma, bugün yerini sakin hareketlere bıraktı. 
     Borsa, dünkü yüzde 12.49'luk kaybın ardından artışla açıldı. Dolarda gerileme sürerken, faizde ise 1.95 puanlık artış kaydedildi. 
     10.96 puan artışla 10,139.82 puan seviyesinde güne başlayan İMKB Ulusal 100 Endeksi, ilk 15 dakikalık bölümü 269.05 puan ve yüzde 2.66 artışla, 10,397.93 puandan geçti. Endeks, seansın ilk yarım saatlik bölümü itibariyle yüzde 2.02 artışla 10,333.19 puan düzeyinde bulunuyor. 
     Serbest piyasada dün 55 bin lira artışla 1 milyon 6 bin liradan kapanan dolar, güne 1 milyon 656 bin liradan başladı. Doların fiyatı daha sonra alışta 1 milyon 638 bin lira, satışta ise 1 milyon 644 bin liraya geriledi. 
     Dün 62 bin lira artarak 1 milyon 785 bin liradan kapanan Euro ise 1 milyon 804 bin liradan açıldı. Euro'nun satış fiyatı da daha sonra 1 milyon 793 bin lira seviyesine düştü. 
     Dolarda, bankalararası para piyasasında düne göre gerileme belirlendi. 
     Dün satışta 1 milyon 687 bin 500 lira seviyelerine kadar çıkan ve gün sonunda 1 milyon 654 bin lira düzeyine gerileyen dolar, satışta en yüksek 1 milyon 652 bin liradan açıldı. Dolar fiyatı daha sonra satışta en yüksek 1 milyon 648 bin lira düzeyine indi. 
     
     FAİZDE YÜKSELİŞ SÜRÜYOR 
     İMKB Tahvil ve Bono Piyasası Kesin Alım Satım Pazarı'nda, gösterge niteliğindeki 28 Ocak 2004 vadeli, bugün valörlü tahvilin bileşik faizinde ise bu sabah 1.95 puanlık artış yaşandı. Dün, basit getirisi yüzde 58.75, bileşik getirisi ise yüzde 60.15'den kapanan bu kağıdın basit getirisi, yüzde 60.57'ye, bileşik getirisi ise yüzde 62.10 seviyesine yükseldi. Dünkü 5.72'lik artışla birlikte tahvilin Cuma günkü kapanışa göre artış oranı bileşik getirede 7.67 puanı buldu. 
     





</TEXT>
</DOC>
