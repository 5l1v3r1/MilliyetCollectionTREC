<DOC>
<DOCNO> 146208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/soneko16.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi Barışı Yasası... 
</HEADLINE>
<TEXT>

     Gelirler Genel Müdür Vekili Osman Arıoğlu, kimilerinin haksızlığa yol açtığını savundukları Vergi Barışı Yasası'nın ne derece önemli bir adım olduğunun herkesçe görüldüğünü belirtti. 
     Arıoğlu, Gaziantep Sanayi Odası'nın düzenlediği ''Vergi Barışı ve Vergi Yasalarında Yapılan Yeni Düzenlemeler'' konulu toplantıda, Vergi Barışı Yasası'nın, devlete vergisini ödeyenlerle ödemeyenler arasında bir haksızlık oluşturmak için değil, bir ihtiyaca yanıt vermek için uygulamaya sokulduğunu vurguladı. 
     ''Bu düzenleme, Türkiye'nin geldiği koşullarda, geçtiği yüksek enflasyon dönemlerini ve büyük ekonomik kriz ortamlarını dikkate aldığımızda bir ihtiyaç haline gelmişti. Bu yasayla hedefimiz, ödenemez boyutlara gelen bu borçların makul seviyelerde ve uygun taksitlerde alınmasını sağlamaktı'' diyen Arıoğlu, ''bunun, ne derece önemli bir adım olduğunu hep birlikte görüyoruz'' diye konuştu. 
     Arıoğlu, yasadan beklenen faydanın gerçekleşmesinde mükelleflerin müracaatta bulunmasının yeterli olmadığına dikkati çekerek, taksitlendirilen borçların zamanında ödenmesi gerektiğini kaydetti. 
     Ekonomik durumu iyi olan mükelleflerden taksitlerine karşılık peşin ödemede bulunmalarını isteyen Arıoğlu, peşin ödemede bulunacakların, cari döneme ilişkin yaşayabilecekleri sıkıntılarının, sorunların ortadan kalkacağını ifade etti. 
     Arıoğlu, Vergi Barışı Yasası'nın matrah artırımına ilişkin hükümlerinden yararlanacak mükelleflerin, geçmiş döneme ilişkin olarak defterle, belgeyle vergi inceleme elemanlarına birşeyler anlatma zorunluluğunda kalmaktan kurtulacaklarına dikkati çekti. 
     
     ''UYARILARIMIZI TEHDİT OLARAK ALGILAMAYIN'' 
     Kendilerinin de zaman zaman haklı şikayetlere yol açan bazı yanlış uygulamaları olabildiğini belirten Arıoğlu, konuşmasını şöyle sürdürdü 
     ''Zaman zaman pek çok ilden şikayetler alıyoruz. Bizim de yanlış uygulamalarımız olabiliyor. Bu yasadan yararlanmak için yasayı duymayan kalmasın istiyoruz. Zaman zaman yasaya ilişkin yaptığımız uyarıları bir tehdit, bir aba altından sopa gösterme olarak algılamayın. 
     Anayasa değişikliği öngergemiz de hazır. Bundan sonra Türkiye'nin gündemine Vergi Barışı Yasası mahiyetinde bir yasa kolay kolay gelmeyecek. Biz de vergi idaresi olarak böyle bir yasanın gelmesini istemiyoruz. 
     Bu arada, vergi yasasında yeni düzenlemelerle, vergisini veren mükellefin iflas etmeden içinde yaşayabileceği bir sistem oluşturmayı hedefliyoruz. Ama, doğru konulan verginin idaremiz tarafından tahsiline olanak da sağlayan bir sistem. Bu hedefimiz doğrultusunda yapacağımız vergi düzenlemelerinin birinci bölümünü dün itibarıyla Plan ve Bütçe Komisyonu'nda görüşmeye başladık. Maddelerin yarısı da kabul edildi. Salı günü tasarının tamamı Plan ve Bütçe Komisyonundan geçmiş olacak.'' Arıoğlu, konuşmasının sonunda, Nisan ayının ilk yarısında uygulanmasına başlanacağını bildirdiği düzenlemelere ilişkin ayrıntılı bilgiler de verdi. 
     





</TEXT>
</DOC>
