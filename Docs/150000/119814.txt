<DOC>
<DOCNO> 119814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sontur20.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fadıl'ın dokunulmazlığı tehlikede... 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu, Siirt Bağımsız Milletvekili Fadıl Akgündüz'ün dokunulmazlığının kaldırılmasını istedi. 
     Kanadoğlu, yaptığı yazılı açıklamada, 3 Kasım'da yapılan genel seçimde Siirt'ten Bağımsız Milletvekili seçilen Fadıl Akgündüz'ün, Bakırköy 2. Asliye Ceza Mahkemesi'nin 28 Mart 2002 günlü kararıyla Sermaye Piyasası Kanunu'na aykırı eylemden 2 yıl hapis ve 750 milyon lira ağır para cezasına mahkum edildiğini, kararın müdahil Sermaye Piyasası Kurulu ve sanık vekili tarafından temyiz edilmesi üzerine dosyanın Yargıtay Cumhuriyet Başsavcılığı'na gönderildiğini belirtti. 
     Akgündüz'ün, milletvekili seçilerek Anayasa'nın 83. maddesinin 2. fıkrasında öngörülen yasama dokunulmazlığını kazandığını kaydeden Kanadoğlu, müteakip yargısal işlemlerin yapılabilmesi bakımından yasama dokunulmazlığının kaldırılması talebiyle, dosyanın TBMM Başkanlığı'na sunulmak üzere Adalet Bakanlığı'na gönderildiğini bildirdi. 
     





</TEXT>
</DOC>
