<DOC>
<DOCNO> 130446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/siyaset/siy04.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Semra Sezer’den eğitime destek 
</HEADLINE>
<TEXT>

Semra Sezer, Ulusal Eğitime Destek Kampanyası başlattı. Kampanyada okuma yazma öğrenen bazı çarşaflı kadınlar, çarşaflarını çıkardılar. 
     AKP iktidarıyla birlikte türban ve türbanlı first lady haberleri gündemde değişmez bir yer aldı. Bütün bu tartışmalar içinde first lady Semra Sezer’in "sessiz sedasız" ulaştığı büyük başarı gözlerden kaçtı. 
     Türban tartışması sürüp giderken, başlattığı "Ulusal Eğitime Destek Kampanyası" ile köylerdeki çarşaflı kadınlara da ulaşan Semra Sezer’in çabası bugüne kadar 306 bin kişiyi okuma yazmayla tanıştırdı. 
     Eşinin Cumhurbaşkanı seçilmesiyle birlikte yıllarını verdiği öğretmenlik mesleğine en uygun organizasyonu yapmak için kollarını sıvayan Semra Sezer’in 8 Eylül 2001’de başlattığı kampanya çerçevesinde sadece bir yıl içinde 306 bin 114 vatandaş okur yazar oldu. 
     Kampanya çerçevesinde Türkiye genelinde 20 bini aşkın okuma yazma kursu açıldı. Bunları meslek edindirme kursları izledi. Örneğin, sadece Van’da 12 bin yurttaş meslek sahibi oldu. 
     
     Kara çarşafı attılar 
     Semra Sezer’in talebiyle, Kahramanmaraş’ta, Adalet Bakanlığı ile yapılan protokol çerçevesinde E Tipi Cezaevi hükümlülerine yönelik olarak bilgisayar ve meyvecilik kursları açıldı. 
     Birçok kursiyer Semra Sezer’e hitaben mektuplar ve şiirler yazarken okuma yazma sertifikası törenlerinde ilginç anlar yaşandı. Erzurum’daki 18 Mayıs 2002 günündeki törende, 5 çocuk annesi kursiyer Hadise Kaya, 21 yıldır giydiği kara çarşafı çıkartmaya karar verdiğini söyledi. 
     
     Türkiye’nin başarısı 
     Kampanyada genç üniversite öğrencilerinden emekli öğretmenlere kadar yüzlerce insan gönüllü olarak görev aldı. Örneğin, Giresun’da 60 emekli öğretmen açılan kurslarda gönüllü öğretici olarak görev yapıyor. Halen Ziraat Bankası’nda açılan hesaplara küçük miktarla yatırılan bağışlarla kaynak yaratılmaya çalışılıyor. Kampanyanın amacını "Ülkemizde sosyo ekonomik yoksunluklar nedeniyle, okuma yazma öğrenememiş başta genç kız ve kadınlarımız olmak üzere, tüm yurttaşlarımızın eksik eğitimlerini tamamlayabilmek" diye açıklayan Semra Sezer "Kampanyanın başarısı, bu kampanyayı hazırlayanların değil, Türkiye’nin başarısı olacak ve ülkemizin, Yüce önder Atatürk’ün gösterdiği aydınlık yolda ilerlemesine katkıda bulanacaktır" diyor. 
     



 SİYASET 














</TEXT>
</DOC>
