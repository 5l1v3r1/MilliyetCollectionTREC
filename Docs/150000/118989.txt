<DOC>
<DOCNO> 118989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/spor/aspo.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İNÖNÜ'DE FİESTA 1-0 
</HEADLINE>
<TEXT>

Beşiktaş, 1-1’in rövanşında İspanyol Alaves’e şans tanımadı, İlhan Mansız’ın tek golüyle UEFA Kupası’nda üçüncü tur vizesini aldı. İlhan ve Tellez 84. dakikada kırmızı kartla oyun dışı kaldı 
     İNÖNÜ Stadı dün tarihi günlerinden birini yaşadı. Yıllardır Avrupa’da başarıya hasret kalan Kartal, Alaves karşısında nefesleri kesen bir 90 dakika çıkardı, altı yıl sonra UEFA’da üçüncü tur vizesi aldı. İlk maçta elde ettiği 1-1’lik skorun avantajıyla sahaya çıkan Beşiktaş, oyuna hızlı başladı, İlhan Mansız’ın 8. dakikada attığı golle işini sağlama aldı. Cordoba yine kalesinde harikalar yarattı, son dakikalarda İspanyol forvetlere şans tanımadı. 84’te İlhan ile Tellez kırmızı kartla oyundan atıldı. 
     
90 DAKİKA      BİLAL MEŞE 

     Maç öncesinde dostlarla sohbet ettik. Her kafadan farklı yorum ve farklı skorlar aldık. Siyah - Beyazlı renklere gönül verenlerin sorularını yanıtlarken, gerçekleri de gözardı etmeden, karşılaşmanın zorlu geçeceğini anlattık. Gerçekçi yaklaşımızdan dolayı bize kızanlar da oldu Korkularımızın da temelinde İnönü Stadı’nda yaşanan Malmö ve Valeranga maçları yatıyordu. Sadece Avrupa Kupaları mı Elbette hayır.... Ligi de hatırlattık... 
     Karşılaşmaya müthiş seyirci desteğiyle başlayan Kartal, 8.dakikada golü buldu, biraz olsun nefeslendi. Sergen sağdan hareketlendi, topu solunda bekleyen Tayfur’un koşu yoluna bıraktı. Tecrübeli futbolcu topu bekletmeden sağda İlhan Mansız’la buluşturdu. Golcü futbolcunun plasesinde fileler havalandı 1 - 0 
     Mansız’ın golüyle birlikte "kahır" dakikaları başladı. Alaves hem teknik, hem de çabuk atağa çıkan bir ekip. Bu özellik yüzünden, orta alanda topu tutamayan, rakip alana inmekte zorluk çeken Kartal’ın yanı sıra, tribünleri müthiş korku sardı. İlk yarı boyunca sürekli pas hatası yapan Beşiktaş, bu olumsuzluğuna bir de kritik noktalarda gereksiz faulleri ekleyince, Alaves oyun üstünlüğünü ele geçirdi. 27.dakikada Geli sağdan kesti, Eggen yükseldi, altı pas içinde kafayı vurdu, meşin yuvarlak yandan az farkla auta gitti. 30.dakikada Geli yine sağdan kesti, Alonso’nun şutu Cordoba’da kaldı. 
     32. dakikada Ali Eren’in inanılmaz hatası sonucu Alonso araya girdi, dokundu, Cordoba’nın refleksi yüreklere su serpti. 
     Lucescu’nun ikinci yarıya Sergen’in yerine Nouma’yı alarak başlaması biraz olsun Kartal’ı rahatlattı. Beşiktaş, oyunda dengeyi sağladı. 74.dakikada Kaan Dobra’nın sert şutu üst direkte patladı. 78.dakikada Nouma sağdan indi, arka direğe kesti, İlhan Mansız, yakın mesafeden kafayla topu boş kaleye atamadı. 81.dakikada Cordoba sahneye çıktı. İlie’nin altı pas içinde sert şutunu mükemmel tokatladı. Oyunun kalan dakikaları ise yine korku filmi gibiydi. 84.dakikada Kartal’ın kavgacısı İlhan Mansız sahneye çıktı, golü atmayı unuttu, yumruklaştığı Tellez’le birlikte kendini dışarda buldu. 
     UEFA’da üçüncü tura kanat çırpan Kartal’ın dünkü mücadelede özellikle ilk yarıda iyi futbol oynadığını söylemek çok zor. Kartal’ın tek alkışlanacak yönü taraftarlarına yeni bir "şok" yaşatmayışıdır. 
     Dünkü turun adı bizce kaleci Cordoba’dır. Her iki yarıda da iki kritik top aldı. Diğer kahraman ise savunmadaki disipliniyle Zago’dur. İkinci yarıda oyuna giren Nouma da turun başka bir gizli kahramanıdır. 
     
Tarih değişecekTeknik Direktör Lucescu, ilk kez bir İspanyol takımını Avrupa’da saf dışı bıraktıklarını hatırlattı, "Tarih yazmayı sürdüreceğiz" dedi 
     "İlkbahara kadar" 
     BEŞİKTAŞ Teknik Direktörü, maçın başında gelen golün işlerini kolaylaştırdığını, hedefe ulaştıkları için mutlu olduklarını söyledi. Lucescu, "İlk maçta daha güzel oynamıştık. Sergen’in sakatlığı vardı ve yorgundu. Bu yüzden oyundan aldım. Beşiktaş ilk kez bir İspanyol ekibini eliyor. Tarih yazmaya devam edeceğiz. UEFA’da ilkbaharı görmek istiyoruz" diye konuştu. 
     
     Rekor prim 
     SİYAH - Beyazlı futbolcular ve teknik heyet Alaves’i eleyerek, üçüncü tura çıkmaları nedeniyle adeta prim zengini oldular. Futbolcular tur karşılığı karşılaşmanın hasılatı ve naklen yayın gelirlerinin yarısını alacak. Bu rakamın yaklaşık 500 milyar lira olacağı öğrenildi. Kişi başına da yaklaşık 25’er milyar lira prim dağıtılması bekleniyor. 
     
     Maçın adamı 
     CORDOBA 
     Kolombiyalı kaleci, müthiş bir maç çıkardı. Disiplini elden bırakmadı, hiç riske girmedi. Kritik kurtarışlarıyla takımının nefes almasını sağladı. İlk yarıda Alaves’in ölü toplarına geçit vermedi, ikinci yarıda da kalesinde adeta devleşti. Beşiktaş’ın üçüncü tur bileti almasında kuşkusuz en büyük pay tecrübeli eldivene aitti. 
     
     Maçın hakemi 
     Ters kararlar 
     FRANSIZ hakem ikili mücadelelerde zaman zaman ters kararlar verdi. Avantaj kurallarını özenle uygulayamadı. Ve maçın gergin atmosferini kontrol etmekte zorlandı. Ancak İlhan ve Oscar Tellez’e gösterdiği kırmızı kartlar yerindeydi. Daha önce sarı kartını kullansaydı, bu kavgaya engel olurdu. 
     
     Göze batanlar 
     ZAGO Savunmayı ayakta tuttu, arkadaşlarının boşluklarını kapattı. Hava toplarında da rakiplerine büyük üstünlük sağladı. 
     SERGEN İlhan Mansız’ın golünde payı vardı. Aşırı sertlik nedeniyle ilk yarıda fazla etkili olamadı, sakatlanınca oyundan çıktı. 
     YASİN Eski günlerini mumla arattı. Orta alanda etkisiz kaldı. Yetersizliğini ikili mücadelelerde faul yaparak kapatmaya çalıştı. 
     TAYFUR Çok çalıştı. İlhan’a mükemmel bir asist yaptı. Karşılaşmanın son bölümünde enerjisini savunmada kullandı. 
     ALİ EREN Oynadığı sürece Cruyff’u etkisiz hale getirdi. İlk yarıda Cordoba’ya verdiği geri pası yürekleri ağıza getirdi. 
     NOUMA Tek devre oynadı. Topu sürekli rakip alana yıktı. Bir şut attı, bir de İlhan’a gollük pas çıkardı. 
     EGGEN İlk yarıda Kartal’ın başına bela oldu. Her serbest atışta ileri çıktı, bir pozisyon buldu ama değerlendiremedi. 
     
     Notlar... 
     Kuralar çekiliyor 
     FUTBOLDA Şampiyonlar Ligi ikinci raund ve UEFA Kupası üçüncü tur kuraları bugün İsviçre’nin Cenevre kentinde çekilecek. Cenevre Noga Hilton Oteli’nde gerçekleştirilecek olan kura çekiminde önce 13.30’da Şampiyonlar Ligi ikinci raund grupları belirlenecek. Ardından saat 14.30’da ise Beşiktaş ile Denizlispor’un UEFA Kupası’ndaki üçüncü tur rakipleri belli olacak. 
     
     Sergen son dakika 
     YILDIZ oyuncunun durumu maç saatinde belli oldu. Özel bir teste tabi tutulan Sergen, bu nedenle arkadaşlarından yaklaşık 15 dakika sonra ısınmak için sahaya çıkabildi. Sergen oynamak isteyince, Lucescu’dan formayı alabildi. 
     
     Forma uğuru 
     SİYAH-BEYAZLILAR, özellikle İnönü Stadı’nda kendisine uğurlu gelen kırmızı - beyaz forma ile sahaya çıktı. Deplasman maçları için yapılan bu formalar futbolcuların isteği doğrultusunda Alaves karşılaşmasında giyildi. 
     
     Tribünler doldu 
     MAÇI yaklaşık 30 bin taraftar izledi. İnönü Stadı karnaval yerine döndü. Taraftarlara 5 bin flama dağıtılırken, 50 kadar varilin davul gibi kullanılmasıyla büyük bir uğultu oluştu. Yeni açık tribünde açılan dev Beşiktaş bayrağı taraftarı coşturdu. 
     
     Biletler karaborsa 
     ALAVES karşılaşmasından iki gün önce biten maç biletleri yine karaborsaya düştü. 7.5 milyon liradan satılan yeni açık tribün 20, 35 milyonluk kapalı tribün 50 - 70 ve 100 milyonluk numaralı tribün biletleri ise 150 milyona kadar çıktı. 
     
     Güvenlik alarmı 
     GÜVENLİK güçleri, biletsiz taraftarları stat yakınına sokmadı. Tribünlere girişte taraftarlar didik didik arandı. Kapılara holiganların fotoğrafları asılarak, girişleri engellendi. Kapalı tribünün üç amigosu serbest bırakılmalarına karşın maça gelmedi. 
     
     İspanya’dan 30 gazeteci 
     TARAFTARLAR kadar basın mensupları da mücadeleye büyük ilgi gösterdi. Maçı 33’ü yabancı toplam 253 medya mensubu izledi. 30 İspanyol gazeteci İstanbul’a gelirken, 2 Rumen ve bir Danimarkalı gazeteci de maç için akreditasyon yaptırdı. 
     
     Pascal Nouma el koydu 
     İLK yarıda Cruyff, kendisine sert girdiği gerekçesiyle Ali Eren’e çıkıştı. Ali Eren bu oyuncunun üstüne yürürken, araya son anda Zago girdi. Cruyff’un bir pozisyonda da Zago’nun ayağına basması üzerine iki takım oyuncuları tartıştı. Yedek kulübesinden fırlayan Nouma da tartışmaya müdahele etti. 
     
     Bilgili’den moral 
     SERDAR Bilgili, ilk kez bir maç öncesi soyunma odasına indi. Beşiktaş Başkanı, yöneticiler Hüsnü Güreli, Yıldırım Demirören ve Kıvanç Oktay ile birlikte takıma başarılar diledi. Yoğun izdiham nedeniyle şeref tribününde tartışmalar çıktı. Çok sayıda davetli maçı ayakta izlemek zorunda kaldı. 
     



 SPOR 



























</TEXT>
</DOC>
