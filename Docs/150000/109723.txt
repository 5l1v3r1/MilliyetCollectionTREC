<DOC>
<DOCNO> 109723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/soneko37.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeki Çakan "BTC ile boğazlardaki tanker trafiği azalacak" 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, Bakü-Tiflis-Ceyhan ham petrol boru hattının büyük güçlüklerle bugünkü aşamaya gelindiğini ve bundan sonrasının da kolay olmayacağını belirterek, ''Proje sayesinde Türkiye'nin bölgedeki stratejik önemi artacak, Boğazlar'daki aşırı tanker trafiğinin önü kesilecek, ciddi miktarda döviz girdisi sağlanacak'' dedi. 
     Bakan Çakan, Devlet Bakanı ve Başbakan Yardımcısı Mesut Yılmaz'ın katıldığı, Azerbaycan petrollerini batılı pazarlara ulaştıracak Bakü- Tiflis-Ceyhan BTC projesinin Adana'nın Ceyhan İlçesi'ndeki BOTAŞ Tesisleri'deki temel atma törenindeki konuşmasında, Türkiye'nin zoru başardığını söyledi. 
     Bakan Çakan, zengin hidrokarbon çeşitleriyle 10 yıla aşkın bir süre içinde dünya gündemine yerleşen Hazar petrollerinin dünya piyasalarına taşınması meselesinin Türkiye'nin de aktif katılımıyla şekillendiğini belirterek, şunları söyledi 
     ''Coğrafik konumu itibarıyla tarih boyunca doğu ile batı arasında doğal köprü işlevi gören Türkiye, Bakü-Ceyhan-Tiflis Ham Petrol Boru Hattı'nın öncülüğünde diğer projeleri de tek tek hayata geçirecek ve bizi destekleyen dostlarımızın da katkısıyla doğu-batı enerji koridorunu yıkılmamak üzere inşa edecektir. 
     Son 10 yıldır, çeşitli çevrelerin engellemelerine aldırmadan, projeye inancımızı bir an olsun yitirmeden yürütmüş olduğumuz çalışmalarda, bu boru hattı sayesinde Türkiye'nin bölgedeki stratejik önemi artacak. Boğazlar'daki aşırı tanker trafiğinin önü kesilecek. İstanbul ve Çanakkale çevre felaketleri yaşamaktan kurtarılacak ve Hazine'ye geçiş ücreti olarak ciddi miktarda döviz girdisi sağlanacaktır. Stratejik ve maddi konuların ötesinde bu boru hattının asıl önemi kardeş ülke Azerbaycan'ı ortak komşumuz Gürcistan üzerinden Türkiye'ye daha da yakınlaştırmasıdır. 
     Başta ABD olmak üzere devletler ve şirketler düzeyinde verilen uluslararası desteğin bugünlere gelinmesinde çok önemli rolü vardır. Bizler için memnuniyet verici bu desteğin doğu-batı enerji koridorunun diğer projelerinde de devam etmesini diliyorum. Uluslararası desteğin devamlılığı açısından önemli bir gösterge İtalyan ve Japon firmasının BTC şirketi ortakları arasına katılmasıdır. 
     Bu gelişmeler, daha önce ortaya atılan bazı argümanların aksine BTC projesinin stratejik, ekonomik, güvenlik ve çevresel açıdan en uygun alternatif olduğunu kanıtlamaktadır. Bugünlere maalesef hiç de kolay gelinmemiştir. Özverili insanlarımızın inançlı çalışmalarıyla zorlukların ve engellemelerin üstesinden gelinebilmiştir. Bu noktada yanılgıya kapılıp zor günlerin geri kaldığını bundan sonrasının kolay olacağını düşünmemek gerekir.'' 
     
     DÜNYA STANDARTLARINDAKİ İDDİALI PROJE 
     Projenin dünya standartlarında ve güzergah üzerinde yaşayanların hayat düzenini bozmadan, doğal güzelliklere ve tarihi mirasa zarar vermeden gerçekleştirildiği konusunda iddialı olduklarını kaydeden Bakan Çakan, konuşmasını şöyle sürdürdü 
     ''Bu amacımız, hatta görevimizdir. Bu bir hedeftir ve hedefimizi ulaşmamızı engelleyecek her türlü unsuru ortadan kaldırmaya, maddi açıdan maliyeti ne olursa olsun doğru olduğuna inandığımız bu yolda insan hayatına ve çevreye zarar vermeden bu işi tamamlamaya kararlıyız. 
     2005 yılı baharında yine burada birlikte olacağız ve bu projenin hayata geçtiğini, Hazar petrollerinin Ceyhan'a ulaştığını görmek bizler için en büyük mutluluk olacaktır. Proje şu ana kadar anlaşmalarda belirlenen rakamlardan tek kuruş üstüne çıkmadan yürütülmüş olup, müteahhit şirketlerin de titiz çalışmaları sonucu zamanında bitirilecektir.'' 
     Bakan Çakan, konuşmasında, boru hatının çalışmasıyla ilgili teknik bilgiler de verdi ve teknik gelişmeler ve bugüne gelinmesinde yaşanan güçlükleri de anlattı. 
     





</TEXT>
</DOC>
