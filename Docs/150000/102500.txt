<DOC>
<DOCNO> 102500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/yasam/yas04.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Paratonerlerin iki ucu tehlike 
</HEADLINE>
<TEXT>

İstanbul’da nükleer paratonerler’ deprem önlemi olarak toplanıyor. Ancak bu kez de paratonersiz binalar, yıldırımlara karşı korunmasız kalıyor 
     ÖNAY YILMAZ İstanbul 

     Türkiye Atom Enerjisi Kurumu TAEK , İstanbul’daki binalarda bulunan ve radyoaktif radyum’ maddesi içeren paratonerleri toplatmaya başladı. 
     TAEK Başkanı Erdener Birol, bunun gerekçesini, olası bir depremin yıkımı sonucu, paratonerlerde bulunan radyoaktif maddenin insan ve çevre sağlığına zarar vermesini önlemek olarak açıkladı. Birol, radyumlu paratonerlerin ithali ve kullanımının yasaklandığını belirterek, bir yıkım durumunda paratonerin ucundaki çekirdek büyüklüğündeki radyoaktif maddenin yere saçılabileceğini, bunun da özellikle küçük çocuklar için büyük risk oluşturacağını söyledi. 
     TAEK Başkanı Birol, kamu binalarına radyoaktif paratoner takma zorunluluğu getiren Bayındırlık Bakanlığı’na yönetmeliğin değiştirilmesi yönünde yazı yazdıklarını, ancak iki aydır yanıt alamadıklarını da sözlerine ekledi. 
     Çekmece Nükleer Araştırma Merkezi’nden Yaşar Özal da, bu tür paratonerlerin yıldırım çekmede marifeti olmadığının kanıtlandığını, bu yüzden nükleer maddeli paratonerleri imha ettiklerini kaydetti. 
     Ancak eskiden kullanılan elektronik paratonerler önerilerek İstanbul’daki toplam sayının yüzde 90’ını oluşturan radyoaktif paratonerlerin toplanması, bir başka tehlikeyi gündeme getirdi. Çünkü paratonerlerin toplanması, yenileri takılıncaya kadar İstanbul’daki binaları, sadece Amerika’da her yıl 100’den fazla kişinin ölümüne yol açan yıldırımlara karşı korunmasız bırakıyor. 
     
Bacalara dikkat      Meteoroloji Mühendisleri Odası yayımladığı kitapta, büyük kentlerde doğalgaza geçilmesiyle beraber, yeni bir tehlikenin daha ortaya çıktığını vurgulayarak, şu uyarılarda bulunuyor Eski bacaların içine korozyona dayanıklı çelik borular konuluyor. Doğalgaz kullanan binaların bacalarındaki çelik boruların, bir yıldırım çarpması durumunda, büyük bir elektrik akımının, gaz tesisatına kadar taşıyabileceği unutulmayıp tedbir alınmalı. 
     



 YAŞAM 




















</TEXT>
</DOC>
