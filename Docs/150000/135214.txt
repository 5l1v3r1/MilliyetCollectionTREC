<DOC>
<DOCNO> 135214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sondun14.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'taki Amerikan temsilciliği kapandı... 
</HEADLINE>
<TEXT>

     Irak'ın başkenti Bağdat'taki Amerikan temsilciğinin kapandığı, burada görev yapan Polonyalı diplomatların Ürdün'ün başkenti Amman'a hareket ettikleri bildirildi. 
     Krzysztof Bernacki, Wojcieck Martynowicz ve Wojcieck Bietkowski adlı diplomatların, ABD Dışişleri Bakanı Colin Powell'ın BM Güvenlik Konseyi'ne Irak'ın kitle imha silahlarına sahip olduğuna ilişkin kanıtlar sunmasına saatler kala Bağdat'tan yerel saatle 07.00'de ayrıldıkları, temsilciliğin süresiz kapalı kalacağı belirtildi. 
     Polonya, Körfez Savaşı'ndan sonra Temmuz 1991'den bu yana Irak'taki Amerikan çıkarlarını temsil ediyordu. Irak ise Mart 1991'den bu yana ABD'nin başkenti Washington'daki Cezayir Büyükelçiliği tarafından temsil ediliyor. 
     Bağdat'taki prosedür çok karmaşık şekilde işliyordu. ABD Dışişleri Bakanlığı'nın talimatları, Washington'daki Polonya Büyükelçiliği'ne, oradan Varşova'daki Dışişleri Bakanlığı'na daha sonra da Bağdat'taki Polonya Büyükelçiliği'ne aktarılıyor, Bağdat'taki Polonya Büyükelçiliği de her gün telgraf sistemiyle Amerikan temsilciliğine talimatları aktarıyordu. 
     Amerikan temsilciliği, gönderinde Polonya bayrağı çekilmiş, Dicle kıyısındaki 2 katlı villada bulunuyordu. Bağdat'taki İngiltere Büyükelçiliği de 1990'dan bu yana kapalı bulunuyor. İngiltere, Rusya'nın Bağdat'taki büyükelçiliğince temsil ediliyor. 
     





</TEXT>
</DOC>
