<DOC>
<DOCNO> 135204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sondun04.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Teksas'ta zehirli iğneyle idam... 
</HEADLINE>
<TEXT>

     ABD'de, idam cezasının en çok infaz edildiği eyalet olan Teksas'ta, 17 yıl önce 18 yaşındaki bir kişiye tecavüz ederek öldüren John Elliott 42 , zehirli iğneyle idam edildi. 
     Teksas'ın Huntsville kenti Walls cezaevi ölüm odasında idam edilen ''Jackie'' Elliott, ABD ve İngiltere'den çifte vatandaşlığa sahipti. Bu yüzden İngiltere Dışişleri Bakanı Jack Straw dahil, idam cezasının bağışlanması için ABD hükümetine çok sayıda başvuru oldu. Elliott'un avukatlarının temyiz başvuruları, doruk mahkeme olan başkent Washington'daki Federal Yüksek Mahkeme dahil adli katların tümünde reddedildi. 
     Huntsville cezaevi müdürü, İngiltere'de bir Amerikalı havacıyla İngiliz kadının oğlu olarak doğan Elliott'a son arzusunu sorduğunda, Elliott, sadece ''Yok Bayım'' dedi, başka söz söylemedi. 
     Elliott, 17 yıl önce 18 yaşındaki bir kıza iki kişiyle birlikte tecavüz etmişti. 
     Maktul Joyce Munguia, polise gideceğini söyleyince Elliott'un motosiklet zincir kemeriyle başından 25 darbeyle dövülerek öldürüldü. Evde içkili kokain partisinden sonra bir demiryolu köprüsünün altındaki tecavüze katılan diğer iki kişi 10 ve 15 yıl hapis cezaları aldı. Bu iki kişinin ifadeleri ve köprü altındaki ayakkabı izleri Elliott'u idama götürdü. Teksas hükümetinin Af-Şartlı Tahliye Kurulu, dün son oturumunu yaptı ve 18 kişilik kurul oybirliğiyle cezanın ömür boyu hapse çevrilmesi, şartlı af veya idamın ertelenme başvurularını reddetti. 
     Ölüm odasındaki kalın cam arkasından yakınları tarafından da ölümü izlenen Elliott, vücudun ölüme direnişini kıran ilaçlarla uykuya daldı ve 7 dakika sonunda zehrin son darbesiyle öldü. 
     
     VALİ PERRY 

     Teksas eyaleti Valisi Rick Perry, İngiltere'den Dışişleri Bakanı Jack Straw ve milletvekillerinin, kilisenin en üst düzey yetkililerinin başvurularını reddetti. Teksas hükümeti, birçok yabancı kökenli idam mahkumunun cezalarında indirimi bugüne dek tümüyle devre dışı bıraktı. Hatta Almanya Dışişleri Bakanı Joschka Fischer'in, ABD Başkanı George Walker Bush'a, Bush Teksas valisiyken ilettiği, idama mahkum iki Alman'ın cezalarının ömür boyu hapse çevrilmesi istemi de reddedilmişti. Bush, Fischer'in telefonuna yanıt vermedi, iki Alman mahkum idam edildi. 
     Teksas'ta bu yıl 6 kişinin idam cezası infaz edildi. Eyalette, 1982'de idam cezalarının infazı yeniden geçerli olduğundan beri ise 296 hükümlü idam edildi. ABD'de, Yüksek Mahkeme 1976'da durdurma evresini yürürlükten kaldırdığından beri 827 kişinin idamı gerçekleştirildi. 
     İdam davalarının ayrıntıları, Teksas Hükümeti Adalet Bakanlığı Ağır Ceza Dairesi'nin onayıyla internette şu adreslerden izleniyor 
     John Elliott http www.jackelliott.org Texas Department of Criminal Justice 
     http www.tdcj.state.tx.us stat scheduledexecutions.htm 
     





</TEXT>
</DOC>
