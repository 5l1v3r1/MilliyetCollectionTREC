<DOC>
<DOCNO> 116190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sonspo08.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
La Gazzetta Dello Sport Terim'in tahtı sallanıyor... 
</HEADLINE>
<TEXT>

     İtalya'nın yüksek tirajlı spor gazetesi La Gazzetta Dello Sport, ''Terim'in tahtı sallanıyor'' başlığı altında verdiği haberde, Galatasaray'ın Avrupa'da aldığı sonuçların Türk teknik direktörü zora soktuğunu yazdı. 
     La Gazzetta'da yapılan yorumlarda, ''Şampiyonlar Ligi'nde 5 maçta 3 yenilgi. Galatasaray zor bir dönem yaşıyor. Ali Sami Yen artık rakipler için bir cehennem değil'' denildi. 
     ''İmparator için en kötüsü, gerçek bir devrim istemesiydi'' diye yazan gazete, Fatih Terim'in, Sergen'i yollayıp, Lucescu'nun çok iyi bir şekilde kurduğu Hasan Şaş, Ümit Karan, Arif ve Ayhan uyumunu bozmasının bir hata olduğunu savundu. 
     Yorum yazısında, Terim'in, Christian, Fabio Pinto, Sergio Almaguer ve Baliç'i oynatarak hem Galatasaray'ı tanınmaz hale getirdiği hem de imparatorluk karizmasını kaybetmeye başladığı ifade edildi. 
     Gazete, sarı-kırmızılı taraftarların Mircea Lucescu'nun özlemini duyduğunu ve Romen teknik adamın Beşiktaş ile ligde ve UEFA Kupası'nda yoluna başarılı bir şekilde devam etmesinin, Galatasaraylılar için ayrı bir şansızlık olduğunu dile getirdi. 
     





</TEXT>
</DOC>
