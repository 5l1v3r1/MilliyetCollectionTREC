<DOC>
<DOCNO> 137747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sonspo05.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Slavia Prag, bu sezon evinde yaptığı tüm maçları kazandı... 
</HEADLINE>
<TEXT>

     Beşiktaş'ın UEFA Kupası 4. turunda yarın karşılaşacağı Çek rakibi SK Slavia Prag, bu sezon evinde yaptığı UEFA Kupası maçlarının hepsini kazandı. 
     Kırmızı-beyazlılar, Prag'da yaptıkları 3 maçı da farklı skorlarla kazanırken, toplam 14 gol atıp kalesinde yalnızca 2 gol gördü. 
     SK Slavia Prag, UEFA Kupası ilk turunda Belçika'nın Excelsior Mouscron, ikinci turda Yugoslavya'nın FK Partizan, 3. turda ise Yunanistan'ın PAOK Selanik takımlarını eledi. 
     SK Slavia Prag, yaptığı 6 UEFA Kupası maçının 3'ünü kazanırken, 2 yenilgi, 1 da beraberlik aldı. 
     İlk turda Belçika'nın Excelsior Mouscron takımıyla eşleşen SK Slavia Prag, deplasmanda 2-2 berabere kaldığı rakibini, evinde 5-1 yenerek 2. tura çıktı. 
     İkinci turda Yugoslavya'nın FK Partizan takımıyla karşılaşan Çek ekibi, ilk maçı yine deplasmanda oynayıp 3-1 yitirdi. Rövanşta normal süreyi 3-1 önde tamamlayan kırmızı-beyazlılar, uzatmalarda buldukları 2 golle karşılaşmadan 5-1 galip ayrılmasını bildi ve adını 3. tura yazdırdı. 
     SK Slavia Prag, 3. turda ise Yunanistan'ın güçlü ekibi PAOK Selanik'e, Selanik'te 1-0 yenilmesine karşın, Prag'da 4-0 kazanarak, Beşiktaş'ın rakibi oldu. 
     Oynadığı 3 turda da ilk maçlarını deplasmanda yapan ve dışarıda hiç maç kazanamayan Çek ekibi, 4. turda ise ilk karşılaşmayı evinde Beşiktaş ile yapacak. 
     
     EN GOLCÜSÜ VACHLOUSEK 

     SK Slavia Prag'ın, UEFA Kupası'nda bu sezon yaptığı 6 karşılaşmada, en golcü futbolcusu Stepan Vachousek oldu. 
     Vachousek, UEFA Kupası'nda toplam 5 gole imza atarken, Petrous, Dosek, Gedeon, Adauto ve Kuka ise 2'şer gol kaydetti. 
     Kırmızı-beyazlıların diğer 2 golü ise Dostalek ve Skacel'den geldi. 
     
     AVRUPA KUPALARI'NDA 78 MAÇ YAPTI 

     Çek ekibi SK Slavia Prag, Avrupa kupalarında bugüne dek 78 maç yaptı. 
     Bu karşılaşmaların 33'ünü kazanan kırmızı-beyazlılar, 18 beraberlik, 27 de yenilgi aldı. 
     SK Slavia Prag, Avrupa kupalarında attığı 107 gole karşılık kalesinde 85 gol gördü. 

     
</TEXT>
</DOC>
