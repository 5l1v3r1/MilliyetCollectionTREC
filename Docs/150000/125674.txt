<DOC>
<DOCNO> 125674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sonspo33.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin Gençlerbirliği yönetim kurulu üyelerini kabul etti... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Gençlerbirliği Kulübü Başkanı İlhan Cavcav ve yönetim kurulu üyelerini kabul etti. 
     Mehmet Ali Şahin'in, Başbakanlık'taki makam odasında gerçekleşen kabulde İlhan Cavcav, Atatürk Orman Çiftliği arazisi üzerinde Gençlik ve Spor Genel Müdürlüğü tarafından kulübe 5'er yıllık dönemler için kiralanan tesislerin, Atatürk Orman Çiftliği tarafından açılan kira artırımı ve tahliye davasıyla ilgili bakandan yardım istedi. Cavcav, ''Biz, orada kurduğumuz tesislerle FIFA ve UEFA kriterlerini yerine getirmiş dünya çapında bir tesis oluşturduk. Amacımız Ankara ve Türk futboluna hizmet etmek. O arazinin bize verilmesi için eski Devlet Bakanı Fikret Ünlü tarafından TBMM'ye sunulmuş yeni yasal düzenlemenin de bir an önce yürürlüğe sokulmasını istiyoruz. Bunu kendimiz için değil Türk futbolu için istiyoruz'' dedi. 
     Cavcav, buradaki tesislerin bir planını da dünya çapında bir kulüp olan Real Madrid'e verdiklerini, bu nedenle de tesislerin eşine az rastlanır nitelikte olduğunu bildirdi. 
     Mehmet Ali Şahin de konu hakkında gerekli araştırma ve incelemeleri yaparak Gençlerbirliği'ne gerekli desteğin verileceğini dile getirdi. 
     Daha sonra başkan Cavcav, bakan Şahin'e Gençlerbirliği'nin flamasını, kulübün renklerinden oluşan bir futbol topuyla, kulüp üyelik kartını sundu. 
     





</TEXT>
</DOC>
