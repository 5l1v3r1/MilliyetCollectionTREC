<DOC>
<DOCNO> 129781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/soneko32.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur maaş zammı ile ilgili ödeme emri kuruluşlara gönderildi... 
</HEADLINE>
<TEXT>

     Maliye Bakanı Kemal Unakıtan, devlet memurları ile kamuda çalışan sözleşmelilerin Ocak ayı zammına ilişkin tel emrini kamu kuruluşlarına gönderdi. 
     Unakıtan imzalı tel emrinde, memur maaşlarında esas aylık katsayısı 34.300, memuriyet taban aylığı göstergesine uygulanan taban aylık katsayısı 329.250, iş güçlüğü, iş riski, temininde güçlük ve mali sorumluluk zamlarının aylık tutarlara çevrilmesine esas ödeme katsayısının ise 10.885 olduğu belirtildi. Memurlara 14 günlük farklar 15 Ocak tarihinde aylık ve ücretler ile birlikte ödenecek. 
     Kamu kurumlarında sözleşmeli statüde çalışan personelin de sözleşme ücretlerinde tavan ve taban ücretleri yüzde 5 oranında artırıldı. Buna göre KİT'lerde çalışan sözleşmelilerin ücret tavanları 1 milyar 603 milyon 500 bin lira, diğer sözleşmelilerin ücret tavanı ise 1 milyar 485 milyon 890 bin liraya yükseldi. 
     Çeşitli statülerde 2002 yılında sözleşmeli olarak çalıştırılanlar yeni yılda da görevlerine devam etmeleri halinde yılın ilk 3 ayına ait sözleşme ücretleri yeni bir sözleşme imzalanıncaya kadar 2002 yılında vize edilmiş 31.12.2002 tarihi itibariyle geçerli olan ücretleri yüzde 5 artırılarak ödenecek. 
     Bakanlar Kurulu kararıyla belirlenen ancak 2002 yılının Ekim, Kasım ve Aralık aylarında uygulanamayan 25.000 313.300-288.300 25.000 taban aylık katsayısına isabet eden aylık tutarlar ile aynı döneme ait brüt 25.000.000 100.000.000-75.000.000 25.000.000 liralık aylık ve ücret tutarları başka bir işleme gerek kalmaksızın aylık ve ücret ödenen süreler dikkate alınarak yasal kesintiler yapılarak Ocak ayının 15'inde defaten ödenecek. 
     Ölüm, istifa ve emeklilik gibi nedenlerle kamu görevinden ayrılma hallerinde bu döneme ait 25.000 taban aylık katsayısına isabet eden aylık ikramiye ve kıdem tazminat tutarları ile aynı döneme ait brüt 25 milyon liralık aylık ve ücret tutarları da bu yılın Ocak ayının 15'inde aylık ve ücret ödenen süreler dikkate alınarak tahakkuk ettirilip ödenecek. 
     
     GÖSTERGE TUTARLARI 
     Söz konusu tutarlar 2003 yılı vergi matrahına dahil edilecek. Emekli Sandığı'nca yapılacak ödemelerde de aynı işlemler geçerli olacak. 
     15 Ocak 2003 tarihinden itibaren Devlet Memurları Kanunu'nun ilgili maddesinde yer alan halen 700 olarak uygulanmakta olan gösterge rakamı 1000 , 50 gösterge rakamı ise 100 olarak uygulanacak. 
     Devlet memurlarının 2003 yılı Ocak-Şubat ve Mart aylarına ait zam ve tazminatlar kararname çerçevesinde vize işlemleri yapılancaya kadar 2002 yılı vize cetvellerine göre ödenecek. 
     Ücretlerin vergilendirilmesinde özel indirim tutarı günde 1.500.000, ayda 45.000.000, yılda ise 540.000.000 olarak uygulanacak. Özel indirim tutarı Adayıman, Batman, Bingöl, Bitlis, Diyarbakır, Elazığ, Hakkari, Mardin, Muş, Siirt, Şırnak, Tunceli ve Van illerinde günde 2.100.000, ayda 63.000.000, yılda ise 756.000.000 olarak uygulanacak. 
     1 Ocak 2003 tarihinden itibaren işçilere ödenecek kıdem tazminatı yıllık tavanı 1.323.950.000 lira olacak. 
     Ödenecek görev tazminatı tutarından mahsup edilecek tutar görev tazminatının yüzde 20'sini geçmesi halinde görev tazminatının yüzde 80'i asgari görev tazminatı olarak ödenecek. 
     





</TEXT>
</DOC>
