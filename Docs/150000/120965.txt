<DOC>
<DOCNO> 120965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sonspo19.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Nejat Biyediç İlk kez Bursa'da bu kadar protesto edildim 
</HEADLINE>
<TEXT>

     Bursaspor'da görevine son verilen Teknik Direktör Nejat Biyediç, Bursaspor'u çok sevdiği için alınan karara saygılı olduğunu belirterek, ''İlk kez Bursa Atatürk Stadı'nda bu kadar protesto edildim'' dedi. 
     Futbolcularıyla vedalaşmak için geldiği Vakıfköy Orhan Özselek Sosyal Tesisleri'nde gazetecilerin sorularını yanıtlayan Biyediç, görevine son verilmesine ilişkin yorum yapmaktan kaçındı. 
     Geçen hafta başında görüştüğü yöneticilere, Bursaspor'un menfaatleri doğrultusunda görevini bırakabileceğini ilettiğini anlatan Biyediç, ''Geçen hafta karar verdik. Bursaspor için iyisi neyse onu yapacağız. Bursaspor'un durumu şu anda iyi değil. Umarım çok kısa bir sürede düzelir'' diye konuştu. 
     Biyediç, gelinen noktada, sakatlıkların yanı sıra iyi futbola karşın puan kayıplarının önemli rol oynadığını ifade ederek, Bursaspor'da 2 yıllık görev süresi içinde hep iyi şeyler yapmaya çalıştığını, bu nedenle vicdanen rahat olduğunu kaydetti. 
     Görev yaptığı sürece en önemli hatasının profesyonel bir şekilde davranamamak olduğunu vurgulayan Biyediç, şöyle konuştu 
     ''Bursaspor söz konusu olduğunda maalesef profesyonel davranamıyorum. Örneğin, belki takıma daha önce müdahale etmeliydim. İlk kez Bursa Atatürk Stadı'nda bu kadar protesto edildim. Bu da beni çok üzdü. Ancak bu saatten sonra bunları konuşmak gereksiz.'' Biyediç, hep iyi niyetli bir şekilde çalıştığını ve takımın düzeleceği düşüncesiyle bazı sorunları görmezlikten geldiğini dile getirerek, ''Emek verdiğim futbolcular da güvenimi boşa çıkardı'' dedi. 
     Bir gazetecinin, ''Görevinize Başkan Bilenser tarafından telefonla son verildi. Bunu yadırgadınız mı'' sorusu üzerine Biyediç, daha önce de sorun yaşadıkları başkan Bilenser'in, üslup konusunda daha dikkatli olması gerektiğini söyledi. 
     Biyediç, 2 ay kadar dinlendikten sonra gelen teklifleri değerlendireceğine değinerek, ''Bir daha Bursaspor'a gelir misiniz'' sorusuna ise ''Çok zor'' yanıtını verdi. 
     





</TEXT>
</DOC>
