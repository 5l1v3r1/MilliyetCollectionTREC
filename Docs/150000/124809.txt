<DOC>
<DOCNO> 124809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sonspo06.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğuz Çetin Steviç'in sakatlığı vardı 
</HEADLINE>
<TEXT>

     Fenerbahçe Teknik Sorumlusu Oğuz Çetin, dün akşam Göztepe ile yaptıkları maçta tüm yedek futbolcuların ısınmaya çıkıp, Steviç'in kulübede oturması nedeniyle medyada yapılan eleştirilere yanıt verdi. 
     Samandıra Tesisleri'ndeki antrenman sırasında basın mensuplarına açıklama yapan Çetin, Yugoslav futbolcunun boynundan bir sakatlığı olduğunu, ancak Steviç'e ihtiyaç duyabileceği düşüncesiyle maç kadrosuna dahil ettiğini belirterek, ''Kendisiyle konuşup kadroya aldım. İhtiyaç duyduğum anda da ısındırıp sahaya sürecektim. Ancak ihtiyaç duymadığım için sakatlığını da göz önüne alıp ısınmaya göndermedim'' diye konuştu. 
     Steviç'in boynundan sırtına kadar inen ağrıları olduğunu kaydeden sarı-lacivertil teknik adam, ''Konu bilinmediği için bu şekilde eleştirilerin yapılmasını doğal buluyorum. Ancak Steviç ilk geldiği günden itibaren gerek maçlarda, gerekse antrenmanlarda hep katılımcı oldu. Benim olduğum yerde hiç bir futbolcunun kendi başına hareket etmesi haddine değildir. Dolayısıyla bugünkü eleştirilerin bir yanlış anlama sonucu yapıldığını düşünüyorum'' şeklinde konuştu. 
     Steviç'in boynundaki rahatsızlığın tedavisi için Almanya'ya gittiğini kaydeden Oğuz Çetin, burada kendi fizyoterapistine tedavi olup, salı günü İstanbul'a döneceğini söyedi. 
     
     ''ORTEGA'YA BEN İZİN VERDİM'' 

     Oğuz Çetin, Arjantinli futbolcu Ortega'nın kasığındaki sakatlığı nedeniyle ülkesine gitmesine kendisinin izin verdiğini kaydetti. 
     Yıldız futbolcunun geçen yıllardan kalan ciddi bir sakatlığı bulunduğunu ifade eden sarı-lacivertli teknik adam, ''Ülkesinde doktoruna tedavi olması için Ortega'ya ben izin verdim. 19 Aralık Perşembe günü İstanbul'a dönecek. Trabzonspor maçında oynaması zor görünüyor, ancak döndüğünde tekrar bir değerlendirme yapacağız'' dedi. 
     Bazı basın organlarında yer alan transfer haberleriyle ilgili olarak da konuşan Oğuz Çetin, gerekli bilgileri Trabzonspor maçından sonra gizlemeden basın mensuplarıyla paylaşacaklarını belirtti. 
     Çetin, futbol şube sorumlusu Sadettin Saran ile de son derece uyumlu çalıştıklarını da sözlerine ekledi. 

     
</TEXT>
</DOC>
