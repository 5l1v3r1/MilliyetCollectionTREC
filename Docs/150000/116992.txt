<DOC>
<DOCNO> 116992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sontur04.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Parlementonun yüzde 90'ı yenilendi... 
</HEADLINE>
<TEXT>

     Milletvekili Genel Seçimleri sonunda 22. Dönem Parlamentonun yüzde 90'ı yeni isimlerden oluştu. Parlamentoya 1954'den sonra ilk kez sadece iki parti girebildi. 
     22. Dönem Parlamento en geniş ölçüde yenilenen parlamentolardan biri oldu. Seçimler sonunda genellikle yüzde 50-60 oranında yenilenen parlamento, bu seçimler sonunda, biri daha önce Meclis dışında olan iki partinin parlamentoya girmeyi başarabilmesi sonucu yüzde 90 oranında değişti. 
     Çoğunluğunu kapatılan Fazilet Partisi'nden geçen dönem seçilen milletvekillerinin oluşturduğu AK Parti Grubu'ndan aday gösterilen milletvekillerinin tamamına yakını yeniden seçildi. Aday gösterilen 57 milletvekilinden 56'sı seçilmeyi başarırken, sadece eski Milletvekili ve Kırıkkale 4. sıra adayı Kemal Albayrak milletvekili olamadı. 
     Seçim sürecinde DSP'den ayrılarak CHP'ye katılan iki milletvekili de yeniden parlamentoya girmeye hak kazandı. Karaman Milletvekili Fikret Ünlü ile Gaziantep Milletvekili Mustafa Yılmaz, bu kez CHP'den milletvekili seçildi. 
     3 Kasım'da seçilmeyi başaran bağımsız milletvekillerinin sayısı da daha önceki seçimlere göre arttı. 21. Dönem Parlamentosu'na sadece 3 bağımsız milletvekili girebilirken, bu seçimlerde 9 bağımsız aday, seçilmeyi başardı. 21. Dönem Meclisi'ne bağımsız olarak giren Elazığ Milletvekili Mehmet Ağar yeniden seçildi, ANAP Bitlis eski Milletvekili Edip Safter Gaydalı da bu kez bağımsız milletvekili olarak parlamentoya girdi. Ayrıca, ANAP eski milletvekillerinden Ülkü Gökalp Güney Bayburt'tan, İnterpol tarafından ''Kırmızı Bülten''le aranan Fadıl Akgündüz Siirt'ten, Mehmet Tatar Şırnak'tan, eski milletvekili Mustafa Zeydan Hakkari'den, Sebahattin Cevheri Şanlıurfa'dan, Dursun Akdemir Iğdır'dan, Süleyman Bölünmez Mardin'den bağımsız Milletvekili seçilmeyi başardılar. 
     
     İKİ PARTİLİ MECLİS 

     Seçimler sonunda geçen dönem 5 partinin girmeyi başardığı TBMM'ye, sadece iki parti yüzde 10'luk seçim barajını aşarak girebildi. 
     AK Parti ile daha önce parlamento dışında olan CHP, oyların yaklaşık yüzde 55'ini alarak Meclis'e girdiler. TBMM, 1954 yılındaki CHP ve DP'li parlamentodan 48 yıl sonra ilk kez sadece iki partiden oluştu. Bu sonuçla oyların yüzde 45'i parlamentoda temsil şansına sahip olamadı. 
     AK Parti 1987 yılında kurulan Özal Hükümeti'nden sonra 15 yıl koalisyonlarla yönetilen Türkiye'de, yüzde 34 oy alarak tek başına hükümet kurma olanağına da sahip oldu. 
     
     ESKİ BAŞBAKANLAR MECLİS DIŞINDA 

     Bu sonuçlarla ülke yönetiminde daha önce Başbakan olarak görev üstlenen DSP Genel Başkanı Bülent Ecevit, ANAP Genel Başkanı Mesut Yılmaz, DYP Genel Başkanı Tansu Çiller ile ANAP'tan istifa ederek DYP'ye katılan eski Başbakanlardan Yıldırım Akbulut Meclis dışında kaldı. 
     İki partinin barajı aşması ile MHP Genel Başkanı, Devlet Bakanı ve Başbakan Yardımcısı Devlet Bahçeli, SP Genel Başkanı Recai Kutan, YTP Genel Başkanı İsmail Cem, YP Genel Başkanı Sadettin Tantan ile ÖDP listesinden seçime katılan TDP Genel Başkanı Sema Pişkinsüt de yeniden seçilemedi. 

     
</TEXT>
</DOC>
