<DOC>
<DOCNO> 104806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sondun10.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da "anti - radar" sorunu 
</HEADLINE>
<TEXT>

     Hollanda'da faaliyet gösteren bir firmanın, internet kanalıyla, Belçika polisinin, taşıtların süratini ölçmek için kullandığı tüm radar sistemlerini etkisiz hale getiren bir cihazı pazarlaması adli sorun yarattı. 
     ''Yuco Technologies'' isimli firma, ''yıllar süren bilimsel araştırmalar sayesinde üretilen'' sistemle, polis radarlarının, taşıtların süratini yüzde 30 ila yüzde 100 düşük belirlemesini sağlıyor. 
     Taşıtlara yerleştirilen cihaz, radara sürat tespiti anında bir ''FM sinyali'' göndererek, sistemi yanıltmayı ve kayıtları değiştirmeyi başarıyor. 
     Satıcı firma, 6 dilde yayın yaptığı internet sitesinde, alıcılara bir yıl radara yakalanmama güvencesi veriyor ve aksi halde, cezaları ödemeyi taahhüt ediyor. 
     Cihazın satış fiyatı 1000 euro olarak gösteriliyor. 
     Belçika polisi, yüzlerce sürücünün bu sistemi arabalarına yerleştirttiklerini belirlediğini açıklayarak, söz konusu yasadışı cihazı kullanan şoförlere 500 ila 5000 euro para cezası verileceğini, ehliyetlerinin geçici olarak iptal edileceğini duyurdu. 
     ''Anti-radar'' sisteminin satışının Hollanda'da yasal olduğu, Belçika'nın adli açıdan tepki gösteremediği ifade ediliyor. 
     





</TEXT>
</DOC>
