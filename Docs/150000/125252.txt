<DOC>
<DOCNO> 125252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sontur04.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Geleneksel Kıbrıs politikası ile örtüşmüyoruz" 
</HEADLINE>
<TEXT>

     AK Parti Genel Başkanı Recep Tayyip Erdoğan, ''Kıbrıs sorunu konusunda kimseye güvence vermediklerini ve bir söz söylemediklerini'' belirterek, sorunun karşılıklı özveriye dayalı olarak çözülmesinden yana olduklarını söyledi. 
     Erdoğan, Kanal D'de yayınlanan ''Teke Tek'' programında Fatih Altaylı'nın sorularını yanıtladı. 
     Kıbrıs sorununa ilişkin bir soru üzerine Erdoğan, Kıbrıs ile ilgili şu anda hükümetin elinden geleni yaptığını belirterek, Birleşmiş Milletler Genel Sekreteri Kofi Annan'ın planının müzakere edilemeyeceğini söylediklerini kaydetti. 
     Türkiye'de konuyla ilgili çirkin spekülasyonlar yapıldığını söyleyen Erdoğan, ''Biz, taviz değil, karşılıklı özveri diyoruz. Karşılıklı özveriyle Kıbrıs sorunu çözülebilir'' diye konuştu. 
     Kıbrıs sorununun çözümü konusunda referanduma gidilmesinin hiç düşünülmemesi gerektiğini ifade eden Erdoğan, bunun çok sıkıntılı olacağını kaydetti. 
     Erdoğan, Kıbrıs sorununun 28 Şubat'a kadar çözüme kavuşmasının çok çok iyi olacağını söyledi. 
     
     ''DENKTAŞ İLE TERS DÜŞMEYİZ'' 
     KKTC Cumhurbaşkanı Rauf Denktaş'ın, AK Parti'nin Kıbrıs politikalarına çok ters olmadığını dile getiren Erdoğan, Denktaş ile aralarında uyumsuzluk bulunmadığını, Denktaş'a baskı yapmaya gerek olmadığını bildirdi. 
     Recep Tayyip Erdoğan, AK Parti'nin Kıbrıs politikası ile Türkiye'nin geleneksel Kıbrıs politikasının örtüşmediğini de kaydetti. 
     ''Ver kurtul gibi bir mantığı düşünmem'' diyen Erdoğan, karşılıklı özveriye dayalı olarak bu sorunun çözüme kavuşturulmasından yana olduğunu ifade etti. 
     ''Kıbrıs konusunda kimseye güvence vermediklerini, bir şey söylemediklerini'' vurgulayan Erdoğan, ''Müzakerenin devamından yana olduğumuzu, B planının kabul edilebilir olmadığını söyledik'' dedi. 
     Erdoğan, 2004 Kopenhag zirvesine giderken hazırlıklarının ne olacağının sorulması üzerine, TBMM'de ihtisas komisyonlarından birinin ''AB ile Bütünleşme Komisyonu'' olarak çalışmasına karar verildiğini belirtti. Erdoğan, parti içinde de aynı yönde çalışacak bir birim oluşturulacağını bildirdi. 
     Dış politika konusunda AB ile ilgili çalışmaların ardından Rusya, Çin ve Orta Doğu ülkeleri ile ilişkilerin geliştirilmesi için çalışacaklarını anlatan Erdoğan, bu bölgelere ziyaretler yapacaklarını ve bu ülkelerle Türkiye arasındaki ekonomik ilişkileri geliştirmeye çalışacaklarını kaydetti. 
     ABD'nin olası Irak operasyonu ile ilgili ABD'ye herhangi bir söz verilmediğini belirten Erdoğan, ''Biz, savaş sonrası Türkiye'nin İslam alemiyle olan ilişkisini de dikkate almak durumundayız'' diye konuştu. 
     





</TEXT>
</DOC>
