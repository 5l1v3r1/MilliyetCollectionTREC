<DOC>
<DOCNO> 148927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sontur14.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hormon bantı prostat kanserinin hızını kesiyor... 
</HEADLINE>
<TEXT>

     İngiltere'de yapılan araştırmalar, menopoz döneminde kadınlarda hormon eksikliğini gidermek için kullanılan bantların, erkeklerde de prostat kanserinin tedavisine yardımcı olduğunu ortaya koydu. 
     Kola ya da vücudun başka bir yerine yapıştırılarak kullanılan bantların denendiği 20 prostat kanseri hastasında, hastalığın ilerlemesi engellendi. 
     İngiliz bilim adamları, prostat kanserini erkeklik hormonu testesteronun tetiklediğini, hastalığın ilerlemesini durdurmak için doktorların bu hormonun etkilerini azaltmaya çalıştıklarını belirtti. 
     Daha önce testesteron üretiminin kesilmesi ya da etkilerinin engellenmesi için hormon ilaçlarının kullanıldığını hatırlatan bilim adamları, son çare olarak da erkeğin testislerinin alınabildiğine dikkat çekti. 
     Ancak her iki yöntemin de son derece ağır yan etkileri bulunduğunu belirten bilim adamları, bunların arasında göğüslerin büyümesi, iktidarsızlık, anemi ve kemiklerin zayıflamasını gösterdi. 
     Östrojen haplarının da testesteron seviyesini düşürmekte kullanılabildiğini, ancak kan pıhtılaşmasına yol açması riskini artırması yüzünden tehlikeli olduğunu kaydeden bilim adamları, son araştırmanın Hammersmith Hastanesi ve Imperial College tarafından yapıldığını ve üç hafta boyunca hormon destekleme bantları kullanan erkeklerde testesteron seviyesinin düşürülmesinin başarıldığını açıkladı. Bilim adamları, ''Kadınlardaki menopozun karşılığı olan ve benzeri etkileri erkekte meydana getiren andropozun etkileri de önlenebiliyor ve hastanın yaşam kalitesi arttırılıyor'' dedi. 
     Prostat kanseri, erkekleri 60-70'li yaşlarında etkileyen bir hastalık olarak bilinirken, bilim çevreleri hastalığın görülme yaşının giderek düştüğüne, daha çok sayıdaki orta yaşlı erkeklerin bu hastalığa yakalandığına işaret ediyor. İstatistikler, prostat kanserinin erkeklerde en çok görülen ikinci kanser türü olduğunu ve her yıl İngiltere'de 24 bin 700 yeni vakaya rastlandığını ortaya koyuyor. 
     Bilim adamları, hormon bantlarıyla ilgili buluşlarını geliştirmek için daha çok araştırma yapılacağını bildirdiler. 
     





</TEXT>
</DOC>
