<DOC>
<DOCNO> 105344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sontur06.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Otoyola inek bırakanlar mahkemeye veriliyor... 
</HEADLINE>
<TEXT>

     Bolu'da, Ankara-İstanbul ulaşımının sağlandığı E-80 Otoyolu'na ineklerini başıboş şekilde bırakarak trafik kazasına neden olan 10 kişinin mahkemeye verildiği bildirildi. 
     Bolu Otoyol Trafik İstasyon Amiri Başkomiser Cevdet Keskin, E-80 Otoyolu'nun, Bolu güzergahındaki köylerde yaşayan ve ineklerini başıboş bırakarak kazaya neden olan köylülerin mahkemeye verildiğini söyledi. 
     Hayvanlarını başıboş otoyola bırakan köylülerin tespit edilerek, 20 milyon 300'er bin lira para cezası uygulandığını bildiren Keskin, ''İnekler yüzünden trafik kazası meydana geliyor ve trafik aksıyor. Bu durumda olan 10 kişi, mahkemeye verildi. İnek sahipleri, Trafik Kanunu'nun 69 2 maddesine göre Hayvanları başıboş yola bırakarak kazaya neden olma suçunun cezası 3 ay hapistir ibaresinden dolayı yargılanacaklar. İnek sahipleri suçlu bulunursa, cezası 3 ay hapistir'' dedi. 
     
     SÜRÜCÜLERE DOMUZ UYARISI 

     Başkomiser Keskin, E-80 Otoyolu'nun Bolu kesimini kullanan sürücülerin, gece yolculukları sırasında ''Yeniçağa- Gerede'' kesiminde aniden yola çıkan domuzlar konusunda uyardı. Keskin, yaban domuzlarının yola çıkmaması için alınan tedbirlerin sonuçsuz kaldığını ifade ederek, ''Domuzların tel örgülerden geçmesini önledik. Ancak altgeçitleri kullanarak yola çıkmaya başladılar. Karayolları ekipleri gerekli tedbirleri almazsa, üzücü kazalar olabilir'' diye konuştu. 
     





</TEXT>
</DOC>
