<DOC>
<DOCNO> 124633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/soneko09.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İKV "AB kararını gözden geçirsin..." 
</HEADLINE>
<TEXT>

     İktisadi Kalkınma Vakfı İKV Türkiye'nin önümüzdeki yıl gerekli tüm düzenlemeleri tamamlayarak, Avrupa Birliği'nden AB , Kopenhag'da alınan kararı, müzakereleri 2003 sonunda başlatacak şekilde gözden geçirmesini talep etmesini istedi. 
     İKV'den yapılan yazılı açıklamada, Kopenhag Zirvesi'nde alınan kararın Türkiye'nin beklentilerini karşılamadığı belirtildi. 
     AB'nin müzakerelerin başlatılmasını Türkiye'nin hazır olup olmaması ile değil, yeni ülkelerin katılımının yaratacağı sorunların giderilmesi ve kendi iç dinamikleri ile bağlantılandırdığı vurgulanan açıklamada, AB'nin Türkiye gibi büyük nüfus ve ekonomik sorunlara sahip bir ülke ile müzakerelere başlamayı göze alamadığı ifade edildi. 
     Türkiye için 1 yıllık bir gecikmenin sözkonusu olduğuna işaret edilen İKV açıklamasında, daha sonra şu görüşlere yer verildi 
     
     UYUM SÜRECİ 2004'E ERTELENMEMELİ 
     ''AB, bir zaman taahhüdü altına girmiştir. Bu açıdan değerlendirildiğinde olumlu bir sonuç alınmıştır. AB tam üyeliğinin uzun soluklu ve çok geniş kapsamlı bir proje olduğu unutulmamalıdır. Türkiye, 40 yıllık geçmişe dayanan AB ile ilişkilerinde zamanı iyi kullanamamıştır. Son 1 yıl içinde gerçekleştirilen reformlar ise süreçte hızlı bir mesafe katedilmesini sağlamıştır. Önemli olan, bu ivme kaybedilmeden aynı kararlılıkla sürecin tamamlanmasıdır. 
     Yapılan tüm reformlar Türk halkı için kazanımdır. Müzakerelerin 1 yıl gecikmeyle başlatılması, bu sürecin aksaması için bir gerekçe değildir. Bu gecikme nedeniyle siyasi kriterlere uyum hedefi, 2004'e ertelenmemelidir. 2003 yılı içinde gerekli tüm düzenlemeler tamamlanarak, AB'den Kopenhag'da aldığı kararı, müzakereleri 2003 yılı sonunda başlatacak şekilde gözden geçirmesi talep edilmelidir.'' Asıl hedefin müzakerelerin başlatılması değil, tamamlanması olduğu görüşü savunulan İKV açıklamasında, bu sürecin da sadece siyasi kriterlere uyumla sınırlı olmadığı belirtildi. Açıklamada, ekonomik kriterlere ve AB müktesebatına uyumun da sürecin önemli bir parçası olduğuna dikkat çekildi. 
     





</TEXT>
</DOC>
