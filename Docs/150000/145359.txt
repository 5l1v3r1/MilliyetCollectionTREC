<DOC>
<DOCNO> 145359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sontur27.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan kartvizitiyle iş takibine tutuklama... 
</HEADLINE>
<TEXT>

     Bursa'da, İçişleri Bakanı Abdülkadir Aksu'nun kartvizitini kullanarak iş takipçiliği yaparken yakalanan kişi tutuklandı. Bayram Er adına çıkarılacak silah ruhsatı işlemlerini takip etmek amacıyla gittiği Bursa Emniyet Müdürlüğü'nde, görevli polis memurunun masasına İçişleri Bakanı Abdülkadir Aksu'nun kartvizitini bırakmasının ardından gözaltına alınan Metin Odabaşı, sorgulamasının tamamlanmasının ardından adliyeye sevk edildi. 
     Daha önce, Bursa Emniyet Müdürlüğü'nce ''Sahte senet düzenlemek ve sahtecilik'' suçlarından, Diyarbakır Emniyet Müdürlüğü'nce de ''Kaçakçılık ve dolandırıcılık'' suçlarından arandığı belirlenen Metin Odabaşı, çıkarıldığı nöbetçi mahkemece tutuklandı. 
     




</TEXT>
</DOC>
