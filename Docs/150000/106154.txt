<DOC>
<DOCNO> 106154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sontur20.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel Çiller ile görüştü, "Ben partilerüstüyüm" dedi... 
</HEADLINE>
<TEXT>

     DYP Genel Başkanı Tansu Çiller, merkez sağdaki partilere yaptıkları çağrıların ittifak arayışı olarak nitelendirilmemesi gerektiğini belirterek, diğer partilerle aralarında kan, kadro ve program uyuşmazlığı olmamasına dikkat ettiklerini söyledi. 
     9. Cumhurbaşkanı Süleyman Demirel ile Kuleli Sokak'taki ofisinde görüşen Çiller, buradan ayrılırken, gazetecilerin sorularını yanıtladı. 
     Gazetecilerin BBP ile ittifak arayışlarına ilişkin sorusu üzerine Çiller, ''Biz öyle 'Bir otobüse bin, Meclis'e kadar git, orada in' düşüncesinde değiliz. Kan, program, kadro uyuşmazlığı olmamalıdır. DYP bir çekim merkezi halindedir. Dolayısıyla bize müracaatlar olabiliyor'' dedi. 
     Demirel de Çiller ile genel meseleler üzerinde konuştuklarını ifade ederek, her partiye yaptığı tavsiyeleri Çiller'e de ilettiğini bildirdi. 
     Kendisinin ''partilerüstü'' olduğunu dile getiren Demirel, bu tavsiyelerinin halkın önüne iyi reçete ve kadroların getirilmesi olduğunu bildirdi. 
     





</TEXT>
</DOC>
