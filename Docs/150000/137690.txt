<DOC>
<DOCNO> 137690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sondun16.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
NYT "Söz konusu olan iki yada üç gün" 
</HEADLINE>
<TEXT>

     Türkiye ve ABD arasındaki görüşmelerde iki tarafın birbirlerine giderek sertleşen ses tonlarıyla konuşmaya başladığı yorumu yapılırken, Türkiye hafta sonuna kadar olası savaş için ABD'ye "rıza göstermezse", Penntagon'un "Türkiye'siz yedek plana geçeceği" belirtildi. 
     ABD'nin önemli gazetelerinden The New York Times'ta Dexter Filkins ve Eric Schmitt imzasıyla yer alan haberde, Türk tarafınının, Irak'ta olası savaşa katılımının sağlanması için 32 milyar dolarlık yardım paketi talebine, Bush yönetiminden yanıt beklediği belirtildi. 
     
     "TÜRKİYE 10 MİLYAR DOLAR HİBE İSTİYOR" 
     ABD Ankara Büyükelçisi Robert Pearson'un Pazartesi gecesi Dışişleri Bakanlığı'na çağrıldığı ve Türk tarafının teklifinin kendisine iletildiği anımsatılan yazıda, Türk teklifinin, ABD'nin önerdiği ve "final" olarak tanımladığı rakamın 6 milyar dolar üzerinde olduğu ifade edildi. 
     Washington'un önerdiği 26 milyar doların 20 milyarının borç garantisi, 6 milyarının ise doğrudan hibe olduğuna da dikkat çekildi. Batılı bir diplomata dayanarak, Türkler'in 10 milyar dolarlık doğrudan yardım istediği ancak Beyaz Saray'ın, 6 milyar dolarlık rakamın doğrudan yardım için son limit olduğunda katı bir tutum sahibi olduğu da kaydedildi. 
     Görüşmelerin ya yeniden başlaması ya da Bush Ç yönetiminin, Türkiye'yi Kuzey Irak'ın işgalinde sıçrama tahtası olarak kullanma planlarının geçersiz kalmasının beklendiği yorumu yapılan yazıda, ikinci olasılığın gerçekleşmesi halinde bunun, "birbirleriyle giderek artan bir biçimde daha sert tonlarda konuşan" uzun süreli müttefikler arasındaki ilişkilerde alışılmadık zorluklar yaratacağa benzediği belirtildi. 
     Yazıda, ABD Başkanı Bush'un sözcüsü Ari Fleischer'in, "Türkiye ile dost olarak çalışmaya devam ediyoruz ancak artık karar zamanı" sözlerine yer verildi. Fliescher konuştuğu sırada, üst düzey yönetim yetkililerinin Beyaz Saray'da Türk teklifini tartıştıkları ve en azından "halka açık olarak" Türkiye'nin daha küçük bir ekonomik paketi onaylayacağını umdukları ifade edildi. 
     
     "İKİ YA DA ÜÇ GÜN" 
     İki tarafta da zamanın daralmasından dolayı hassasiyet oluştuğu belirtilirken, Amerikan savaş planlamacılarının, biri Türkiye'yi hareket merkezi olarak içerendiğeri içermeyen iki savaş planı hazırladıkları bildirildi. Yazıda, iki üst düzey Amerikan askeri yetkilinin, "hafta sonuna kadar Türkiye'nin rızası olmazsa, Pentagon'un daha az arzu edilen yedek plana geçmeye zorlanacağını" söyledikleri vurgulandı. Yetkililerin, "Söz konusu olan iki ya da üç gün, tüm kalan bu" sözlerine de dikkat çekildi. 
     Türk liderlerin, olası Irak savaşında Türkiye'nin desteğine Amerikalılar'ın, "çaresizce" ihtiyaçları olduğunu düşündükleri öne sürülen yazıda, ABD'nin de kendi açısından, Türkiye'nin kendilerini geri çevirmeyi göze alamayacağına inandığı kaydedildi. 
     Yazıda, söz konusu olanın sadece işgali kolaylaştıracak bir kuzey cephesi olmadığı, Türkiye'nin laik ve demokratik bir Müslüman bir ülke olarak, Bush yönetiminin, Irak'ın işgaliyle, Ortadoğu'nun diğer köşelerine de getirmeyi umduğu türden bir yönetim olduğuna dikkat çekildi. 
     





</TEXT>
</DOC>
