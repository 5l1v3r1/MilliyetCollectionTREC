<DOC>
<DOCNO> 108990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/son/sondun17.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat ''Filistin halkı hiçbir zaman boyun eğmeyecek'' 
</HEADLINE>
<TEXT>

     Eski Filistin meclis başkanı Halid El Fehim, İsrail ordusu tarafından Ramallah'daki karargahında kuşatılan Filistin lideri Yaser Arafat'ın, ''Filistin halkının hiçbir zaman boyun eğmeyecek büyük bir halk'' olduğunu söylediğini belirtti. 
     El Fehim, Şam'dan Arafat'la, Filistin'in Amman büyükelçiliği vasıtasıyla telefon görüşmesi yaptığını, görüşmede Arafat'la ''dayanışma içinde olduğunu'' ilettiğini söyledi. 
     El Fehim, Arafat'ın da kendisine ''moralinin çok yüksek olduğunu ve Filistin halkının boyun eğmeyecek, çok büyük bir halk olduğunu vurguladığını'' kaydetti. 
     Halid El Fehim, merkezi Şam'da bulunan ve Arafat'a muhalif olan 5 küçük Filistinli grubun oluşturduğu Filistin Ulusal Selamet Cephesi'nin liderliğini yapıyor. 
     Öte yandan, Filistin lideri Yaser Arafat'ın karargahının İsrail askerlerince kuşatılmasını protesto amacıyla binlerce Filistinli, Lübnan'da gösteri düzenledi. 
     Ülkedeki en büyük mülteci kampı El Hilve'de toplanan 7 bin Filistinli, Arafat'ın şehit olması halinde tüm elçilikleri bombalama tehdidinde bulundu. 
     Arafat'ın posterleri, Filistin bayrakları ve dünya liderlerine seslenen pankartlar taşıyan Filistinliler arasında bulunan, kampın El Fetih örgütü başkanı Halid Arif, ''Bu gösteri, Filistin halkının Arafat'ın yanında olduğu yönünde uluslararası topluma bir mesajdır. El Fetih'in kolu uzundur ve Arafat'a zarar vermek isteyenlere ulaşacaktır'' dedi. 
     





</TEXT>
</DOC>
