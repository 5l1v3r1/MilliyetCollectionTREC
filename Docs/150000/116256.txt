<DOC>
<DOCNO> 116256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/ekonomi/eko05.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Karamehmet kardeşler gözaltında 
</HEADLINE>
<TEXT>

BDDK tarafından el konulan Parkbank’ın sahipleri Hasan ve M. Reşat Karamehmet nitelikli dolandırıcılıktan gözaltına alındı 
     ERDAL KILINÇ, ESRA ALUS İstanbul 

     İşadamı Mehmet Emin Karamehmet’in yeğenleri olan, bankacılık işlemleri yapma izni kaldırılan Parkbank’ın eski sahibi Hasan Karamehmet ile bankanın kurucu ortaklarından kardeşi Mehmet Reşat Karamehmet, "Nitelikli dolandırıcılık ve Bankalar Kanunu’na muhalefet etmek" iddiasıyla İstanbul Mali Şube Müdürlüğü’nce gözaltına alındı. 
     Müşteki Aytül Gülçelik’in avukatı Can Doğancan’ın yaklaşık bir ay önce İstanbul Cumhuriyet Başsavcılığı’na yaptığı suç duyurusu üzerine soruşturma başlatıldı. 
     Suç duyurusu dilekçesinde Gülçelik’in çeşitli bankalara yatırdığı toplam bir milyon 635 bin 79 dolar parasını, 15 yıldır tanıdığı Hasan Karamehmet’in ısrarlı telkinleri sonucu Parkbank’a yatırdığı anlatıldı. 
     
     Bile bile lades 
     "Repo ve ters repo anlaşması" çerçevesinde anlaşma yapıldığı belirtilen dilekçede, "Halbuki aynı tarihlerde BDDK Parkbank’ın bankacılık işlemlerini yapma iznini iptal etmiştir. Bu durum açıkça sanıkların nitelikli dolandırıcılık kastıyla hareket ederek, bankalarının borca batık olduğunu bilmelerine rağmen müştekinin tüm birikimini bankalarına yatırmasını sağladıklarını ortaya koymaktadır" denildi. 
     
160 dolarını geri alabildi      Dilekçede parasını yatırdıktan çok kısa bir süre sonra müşteki Gülçelik’in bankanın durumunun çok riskli olduğunu duyması üzerine, 03.10.2000 tarihinde kendisine tanınan haklar nedeniyle söz konusu anlaşmayı tek taraflı olarak feshettiği ve paranın hepsinin geri ödenmesini istediği belirtildi. 
     Aradan geçen iki yıl içinde ana paranın sadece 160 dolarını geri aldığını iddia eden Gülçelik, bu nedenle suç duyurusunda bulundu. Dilekçede ayrıca bugünkü kurla 2.5 trilyon olan ana paranın fazininin de 500 milyarı geçtiği öne sürüldü. 
     Dilekçede, "Dolandırıcılık kastı içinde hareket ederek müvekkileyi zarara uğratmıştır" iddiasıyla suçlanan Hasan Karamehmet ve Mehmet Reşat Karamehmet ile birlikte bankanın Genel Müdür Yardımcısı Bülent Gültekin, yönetim kurulu üyeleri Yavuz Tezcan, Yavuz Mestçi ve Operasyon Müdürü Erol Kolsuz hakkında dava açılması istendi. 
     Suç duyurusunu değerlendiren İstanbul Cumhuriyet Savcısı Osman Uludüz, İstanbul Emniyet Müdürlüğü Mali Şubesine bir yazı yazarak dilekçede adı geçenlerin gözaltına alınmasını istedi. Savcının talimatı üzerine dün Hasan ve Mehmet Reşat Karamehmet ile birlikte Mesçi, Gültekin ve Kolsuz gözaltına alındı. Sanıkların bugün İstanbul Adliyesi’ne çıkarılması bekleniyor. 
     



 EKONOMİ 





















</TEXT>
</DOC>
