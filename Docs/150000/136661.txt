<DOC>
<DOCNO> 136661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/siyaset/siy01.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington’da Irak pazarlığı 
</HEADLINE>
<TEXT>

ABD, asker tezkeresinin bir an önce TBMM’den geçirilmesi için bastırıyor. Kararın gecikebileceğini ima eden Türk tarafı ise, ekonomik yardım konusunda yazılı mutabakatta ısrarlı 
     YASEMİN ÇONGAR Washington 

     Türkiye ile ABD arasında Irak harekatında yapılacak işbirliğine ilişkin pazarlıkta temel sorunlar henüz aşılamadı. Washington, ABD askerlerinin Türkiye topraklarına gelmesine izin verecek kararın bir an önce çıkarılması için bastırırken, Ankara’nın ekonomik yardım paketi konusunda yazılı mutabakat isteyerek asker kararının geciktirilebileceğini ima etmesi, pazarlığı zorlaştırıyor. 
     Dışişleri Bakanı Yaşar Yakış ve Ekonomiden Sorumlu Devlet Bakanı Ali Babacan, Washington’daki temaslarına dün ABD Dışişleri Bakanı Colin Powell ile görüşerek başladı. Görüşmenin ardından açıklama yapan Yakış, asker tezkeresinin TBMM’ye 18 Şubat’ta gelip gelmeyeceği sorusu üzerine, kararın gecikebileceğini ima ederek, "Biz tarihle uğraşmıyoruz. Biz tezkerenin geçeceği zamanın doğru tespitine ve doğru ortamın hazırlanmasına çalışıyoruz" dedi. 
     ABD’li yetkililer ise, TBMM’den en geç 18 Şubat’ta bir karar çıkmasını beklediklerini kaydetti. 
     Türkiye - ABD pazarlığı, dün ABD Dışişleri Bakanlığı’nda siyasi ve iktisadi iki ayrı heyetin oluşumuyla sürerken, Türk diplomatlar, Yakış’ı Başkan George Bush’la görüştürmek için girişimde bulundu. 
     
     Asker sayısında uzlaşma 
     Olası Irak savaşında Türkiye’nin kayıplarının karşılanmasına yönelik ekonomik yardım paketiyle Türk ve ABD askerlerinin Kuzey Irak’taki koordinasyonunun sağlanmasına ilişkin yazılı mutabakat ise henüz netleşmedi. Bu konuda mutabakata ulaşılacağını belirten Yakış, ABD askeri sayısında da uzlaşma sağlandığını ifade etti. 
     



 SİYASET 















</TEXT>
</DOC>
