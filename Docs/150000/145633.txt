<DOC>
<DOCNO> 145633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/yasam/ayas.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Cemal Kutay’ın en son iddiası 
</HEADLINE>
<TEXT>
Said Nursi istihbaratçıydı’ 
Tarihçi Cemal Kutay, Nakşibendiliğin kurucusu Bediüzzaman Said Nursi’nin, Osmanlı’nın ilk istihbarat örgütü Teşkilatı Mahsusa’nın adamı olduğunu ileri sürdü 
     İSTANBUL Milliyet 

     Cumhuriyet tarihinin en kıdemli tarihçilerinden Cemal Kutay, Nakşibendi Tarikatı’nın kurucusu Bediüzzaman Said Nursi’nin Osmanlı İmparatorluğu’nun ilk istihbarat örgütü olan Teşkilatı Mahsusa’nın adamı olduğunu iddia etti. 
     Tempo Dergisi’nin bugün piyasaya çıkan sayısındaki habere göre, Kutay’ın Bediüzzaman Said Nursi’yle ilgili iddialarına yer verildi. Said Nursi’nin Teşkilatı Mahsusa’nın adamı olduğunu öne süren Kutay, "Omuzladığı hizmet bakımından Said Nursi elbette derin devletin adamıydı" dedi. 
     Said Nursi’yi tanıdığını ve hayatını yazmaya çalıştığını söyleyen Kutay, "Said Nursi etrafında topladığı insanlarla Edirne’nin kurtuluşunda yer aldı. Teşkilatı Mahsusa’nın adamları Edirne’ye girdi. Bunlar arasında Said Nursi de vardı" diye konuştu. 
     Kutay’ın bu açıklamalarına Yeni Asya Gazetesi sahibi Mehmet Kutlular, Bediüzzaman Vakfı Başkanı Ahmet Rüzgar ve yazdığı "Bediüzzaaman Said Nursi Olayı" kitabıyla eleştirilere hedef olan Şerif Mardin karşı çıktı. Kutlular ve Mardin, Kutay’dan belge göstermesini istedi. Said Nursi’nin vatanperver olduğunu, istihbaratçı olmadığını söyleyen Mehmet Kutlular, "Tarihçiler bilir ki, Kutay Hoca kaynaksız çok şey söyler" dedi. 
     


YAŞAM 























</TEXT>
</DOC>
