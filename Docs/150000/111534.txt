<DOC>
<DOCNO> 111534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/siyaset/siy01.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal hedef büyüttü 
</HEADLINE>
<TEXT>
Sağdan oy istedi 
Çorlu’da partisinin ağır toplarıyla halkın karşısına çıkan CHP lideri, ANAP’lı, MHP’li ve DYP’li seçmenlerden de oy isteyerek, "Türkiye’yi koalisyon batağına sokmayın" dedi 
     MEHMET DEMİRKAYA Çorlu 

     CHP Genel Başkanı Deniz Baykal, ANAP’lı, MHP’li, DYP’li seçmenleri de CHP’ye oy vermeye çağırarak "Şimdi particilik zamanı değil. Türkiye’ye sahip çıkmamız lazım. Türkiye’yi tekrar koalisyonlar bataklığına sokmayın" dedi. 
     Baykal, Çorlu Atatürk Meydanı’na İstanbul Mahmutbey gişelerde bindiği parti otobüsüyle uzun bir araç konvoyu eşliğinde geldi. Baykal, "Başbakan Baykal" sloganlarıyla karşılanırken meydanı dolduran partililer, Yaşar Nuri Öztürk, Zülfü Livaneli ve Kemal Derviş’e de sevgi gösterisinde bulundu. 
     
     3 KASIM KADER SEÇİMİ 
     Milletin CHP’nin yokluğuna alışamadığını savunan Baykal, 3 Kasım’ın Türkiye için bir yol ayrımı, kader seçimi olduğunu söyledi. Baykal kurtuluşun faizi yenmekten geçtiğini belirterek, "Gelin ahlaklı bir başlangıç yapalım" diye konuştu. 
     Vatandaşlardan güçlü bir tek bir parti iktidarı ama doğru bir tek parti iktidarı getirmelerini isteyen Baykal, şunları söyledi "Türkiye’yi gerginliğe sokmayacak, yeni sorunlar tahrik etmeyecek, dünyayla ilişkilerimizde sıkıntılar oluşturmayacak. Güvenilir olacak, ekonominin gerçeklerini bilecek, boş konuşmaycak, ciddi olacak. Hesabını vermiş olacak. Böyle bir iktidarı bizim dışımızda buluyorsanız getirin." 
     Daha önce diğer partilere oy verenlere seslenen Baykal, şöyle devam etti "Ne yap yap güçlü bir iktidarı bu defa iktidara getir. Dürüst, namuslu bir iktidar olursa ekonomi toparlanır. İstediğinizi işbaşına getirin. Ama kendi hesabını vermemiş, verememiş olanlara devletin hesabını teslim etmeyin. Bu da kulağınıza küpe olsun. Bunu testiyi kırmadan söylüyorum." 
     
     BACIM, NEREDEYDİN 
     DYP lideri Çiller’e de yüklenen Baykal, "Birileri çıkıyor meydanlara, esip savuruyor. Falanın faizini indireceğim, filanın borcunu sileceğim. Aklın nerdeydi bacım aklın nerdeydi Sen Türkiye’yi, buğdayı faizle batıranlar arasında değilmisin " dedi. Milletvekili dokunulmazlığının, düşünce özgürlüğü dışında kaldırılmasını istediklerini, bunun için adaylarından yazılı belge aldıklarını anlatan Baykal, "Milletvekili adaylarının yüzde 25’i aranıyor, sanık. Savcıdan, hakimden kaçmak için milletvekili oluyor" diye konuştu. 
     Derviş de, 3 Kasım’da Türkiye’nin bir yol ayrımına gittiğini, bir tarafta çözümsüzlük, diğer tarafta ise çözüm olduğunu, bu çözümün de CHP’den geçtiğini iddia etti. 
     



 SİYASET 



















</TEXT>
</DOC>
