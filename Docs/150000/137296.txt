<DOC>
<DOCNO> 137296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/soneko14.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Katrilyondan sonra ne geliyor 
</HEADLINE>
<TEXT>

     Gerek bütçe tartışmalarında, gerekse de günlük hayatta ''katrilyonu'' duymaya alışan Türk halkı, sadece astroloji, uzay bilimleri ile Amerikan Uzay ve Havacılık Dairesi'nin NASA kullandığı bol sıfırlı ''kentilyon'' ve ''seksilyon'' sözcükleriyle tanışacak. 
     Dokuz Eylül Üniversitesi DEÜ İktisadi ve İdari Bilimler Fakültesi Öğretim Görevlisi Hüsnü Erkan, milyonluk, milyarlık rakamlarla hesap yapmakta zorlanıldığını belirterek, ''trilyondan sonra ne gelecek bilemiyorum. Artık beynimizde rakamları karıştırıyoruz'' dedi. 
     Bir program dahilinde enflasyon yüzde 20'nin altına düştüğünde, sıfırları silmenin hesaplama kolaylığı sağlayacağını kaydeden Prof. Dr. Erkan, şöyle konuştu 
     ''Şu andaki rakamları hesap makinaları, bilgisayarlar almıyor. 30 yılda enflasyon, önemli tahribata yol açtı. Paraya olan güvensizlik, geleceğimiz olan gençlere, vizyon kazandırmadığı gibi, ekonomiye, topluma ve hatta kendi kendine güveni erozyona uğrattı. Dünyada, şu anda ekonomisi bozulan Güney Amerika'daki bazı ülkelerde de trilyon kullanılıyor.'' 
     
     BÜYÜK RAKAMLARLA ÇALIŞMAK SAKINCALI 
     İzmir Ekonomi Üniversitesi İEÜ Matematik Bölüm Başkanı Prof. Dr. İsmihan Bayramoğlu da, matematikte rakamların önemli olmadığını, matematiğin bir felsefe olduğunu savundu. Rakamların küçük olmasının uygulama açısından iyi olacağını kaydeden Bayramoğlu, Türkiye gibi 70 milyon nüfusa sahip ülkelerde, büyük rakamlarla çalışılmasının ''sakıncalı'' olduğunu söyledi. 
     Azerbaycan'dan 1993 yılında Türkiye'ye geldiğinde 10 milyon lira maaş aldığını hatırlatan Bayramoğlu, ''Çok kısa zaman diliminde maaşlar milyarlara ulaştı. Türkiye'de paradan altı sıfır atılabilir ve hiçbir zorluk olmaz'' diye konuştu. 
     Serbest Muhasebeci ve Mali Müşavirler Odası İzmir Şubesi Saymanı Mehmet Kaya, büyük şirketlerde ve bilgisayar programlarında 12 haneli rakamların sıkıntı yarattığını ileri sürerek, ''Katrilyondan sonra gelecek rakamla nasıl muhasebe kaydı tutulacak bunu düşünemiyorum '' dedi. Kaya, vergi dairelerine bilanço verirken, üç sıfırı attıklarını, sadece beyannamelere koyduklarını da dile getirdi. 
     Türkiye Cumhuriyeti Merkez Bankası yetkilileri de, katrilyondan sonra kentilyon, seksilyon heksilyon , septilyon, oktilyon, nobilyon, desilyonun kullanılacağını açıkladı. Yetkililer, bu rakamların, şu anda astroloji ve uzaybilimleriyle Amerikan Havacılık ve Uzay Dairesi'nde NASA kullanıldığını belirtiler. 
     
     KURUŞTAN, MİLYARA 
     Türkiye Cumhuriyeti'nin kuruluşundan sonra, kullanımına başlanılan Türk Lirası, 1950'li yıllara kadar kuruş ile altın çağını yaşadı. 1960'lı yıllarda ''Fasulye 7.5 lira. Hem kaynasın, hem oynasın'' diye türkülere konu olan lira, 1970'li yıllarda ''milyon'' ile tanıştı. 
     Köyden kente göç ile ''şehirde milyoner'' olma hayali beyaz perdede bir çok filme konu olurken, politikacılar, zenginliğin göstergesini, ''Her mahallede milyonerlerimiz oldu'' diye açıkladı. 
     1980'de ''milyar'', 1990'da ''trilyon'', 2000'li yıllarda ''katrilyonluk'' bütçelerle tanışan Türkiye'de, enflasyon düşürüldükten sonra üç veya altı sıfır atılmadığı takdirde, 1-20 milyon liralık banknotları kullanan Türk halkı, gelecek yıllarda parasında ''kentilyon, seksilyon'' sözcüklerini de görecek. 
     





</TEXT>
</DOC>
