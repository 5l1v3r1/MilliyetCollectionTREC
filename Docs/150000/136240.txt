<DOC>
<DOCNO> 136240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/ekonomi/aeko.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarım ekmek yarım ikramiye 
</HEADLINE>
<TEXT>

Ankara’da, yüzde 33.3 zamlanan ekmeğin gramajı 300’e, fiyatı 400 bin liraya yükseldi. Fırınlar 150 gramlık yarım ekmeği de 200 bin liraya satacak... Kamuda 2003’ün ilk ikramiyesi ikiye bölünerek ödeniyor. 2002’den kalan bir ikramiye ve 2003’ün ikinci ikramiyesinin ne zaman ödeneceği belli değil... 
     ANKARA Milliyet, EKONOMİ SERVİSİ 

     Ankara’da ekmek yüzde 33.3 zamlandı. Ekmeğin gramajı 300’e yükseltilirken, fiyatı 400 bin lira oldu. Yeni fiyatla ekmek satışlarına başlanırken, fırınlar, 150 gramlık "yarım ekmek" üretecek ve 200 bin liradan satacak. 
     Ankara Fırıncılar Odası Başkanı Yusuf Ekşi ekmeğe son 18 aydır zam yapılmadığını belirtti. 2002 Ekim’inde zam yapılmasının gündeme geldiğini, "seçim fırsatçılığı" olarak değerlendirilmemesi için kimsenin fiyat artırmadığını anlatan Ekşi, 50 kilogramlık unun fiyatının 28 milyon liraya çıktığını, Irak’a müdahale olasılığı nedeniyle özellikle Doğu ve Güneydoğu’da un, buğday stoku yapıldığını, bunun fiyatları olumsuz etkilediğini söyledi. 
     Oda olarak 25 tip ekmek için fiyat belirlediklerini açıklayan Ekşi, "İsteyen yarım ve çift ekmek üretebilecek" dedi. 
     Halk Ekmek Müdürü Ali İlkbahar ise Ankara Büyükşehir Belediyesi tarafından üretilen halk ekmeğin fiyatını artırmayacaklarını belirtti. Fırıncıların 150 gramlık ekmek üreteceği yolunda duyum aldıklarını ifade eden İlkbahar, bunun Gıda Kodeksi’ne aykırı olduğunu ve tüketicinin mağdur olacağını belirtti. 
     
     Hükümet, kamu işçilerinin kanundan kaynaklanan iki ikramiyesinden ilkini bölerek ödüyor. 
     Resmi Gazete’nin 7 Şubat tarihli mükerrer sayısında yayınlanan Bakanlar Kurulu Kararı’na göre, 6772 sayılı kanun kapsamına giren kurumlarda çalışan işçilere, kanunun 1’inci maddesine göre yapılacak ek tediye ikramiye ödemesinin birinci yarısı 7 Şubat 2003 itibariyle ödeniyor. İkramiyenin ikinci yarısı ise 30 Haziran 2003’te ödenecek. Kanunun 2’inci maddesine göre maden işletmelerinin yeraltı işlerinde çalışanlarına yapılacak ilave tediyenin tamamı ise 26 Aralık 2003’te ödenecek. 
     6772 sayılı kanun kamu işçilerine bir ek tediye ödenmesini, Bakanlar Kurulu’nun uygun görmesi halinde ikinci bir ek tediye daha verilmesini öngörüyor. 26 gün üzerinden hesaplanan ilk tediye de ikiye bölünerek ödeniyor. Bakanlar Kurulu bugüne kadar aldığı tüm kararlarda toplam 52 günlük iki ek tediye ödeme takvimi verirken, son kararnamede sadece 26 günlük bir ek tediye için ödeme takvimi verilmesi soru işaretleri yarattı. 
     Sendikacılar, bu durumda "Acaba hükümet, kanundaki hakkını kullanarak, ikinci tediyeyi ödememeyi mi düşünüyor " sorusunun akla geldiğini söyledi. 
     
Erdoğan söz vermişti      2002’nin bir ikramiyesini ertelenmişti. AKP lideri Erdoğan AKP iktidara geldikten sonra yaptığı açıklamada bu ikramiyenin bayramdan önce ödeneceği sözünü vermişti. 
     
İstanbul’da şimdilik zam yok      Türkiye Fırıncılar Odası Başkanı Halil İbrahim Balcı kasımda birçok ilde ekmek fiyatının arttığını hatırlatarak, Ankara’daki zammın kasımdaki fiyat artışının gecikmiş olarak yürürlüğe girmesinden kaynaklandığını söyledi. Ekmeğin kilogram fiyatını 1 milyon 350 bin lira olarak belirlediklerini kaydeden Balcı, İstanbul’da kilogram fiyatının 1 milyon 250 bin lira olduğunu belirtti. İstanbul için şu anda zam düşünülmediğini de belirten Balcı, TMO’nun şubatta gerçekleştireceği 140 bin tonluk buğday itlahatıyla un fiyatının 30 milyondan 25 - 26 milyon liraya inmesiyle ekmeğe zam yapılmasına gerek olmayacağını söyledi. 
     
Bu sosyal konsolidasyondur’      Hak - İş Başkanı Salim Uslu, yürürlüğe giren kararnamede, 2002’den kalan ikramiye ve 2003’ün ikinci ikramiyesinin ne olacağının belirtilmediğini vurgulayarak, "Devlet piyasalara borcunu zamanında ödeme konusunda son derece titiz davranırken, çalışanlara yönelik bir tür sosyal konsolidasyon uyguluyor" dedi. Uslu, konuyu Çalışma Bakanı ve Devlet Bakanı Ali Babacan ile görüştüğünü, her iki bakanın da ikramiyelerin ödenmesi için çalışmaların sürdüğünü, ilk aşamada yetiştirilebilen ödemenin yapıldığını söylediklerini, "Devamı gelecek" dediklerini aktardı. 
     



 EKONOMİ 














</TEXT>
</DOC>
