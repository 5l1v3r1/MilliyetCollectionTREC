<DOC>
<DOCNO> 148659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sontur05.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan askerleri Bağdat'a girdi, turizmde rezervasyonlar açıldı 
</HEADLINE>
<TEXT>

     Irak'taki savaş nedeniyle duran otel rezervasyonlarının, yeniden başladığı bildirildi. 
     Akdeniz Turistik Otelciler Birliği AKTOB Başkanı Ahmet Barut, ABD ve İngiliz güçlerinin Bağdat'a kadar gelmesiyle, turistlerdeki korkunun yok olmaya başladığını ifade ederek, Antalya yöresindeki otellere yeni rezervasyonlar gelmeye başladığını söyledi. 
     Savaşın başlamasıyla rezervasyonların kesildiğine dikkati çeken Barut, savaşın seyrinin belli olmaya başladığını, Avrupalıların üzerindeki korkuyu attığını, bu nedenle de yeni rezervasyonlar gelmeye başladığını kaydetti. Barut, ''Özellikle Antalya bölgesindeki otellerin rezervasyon alışları kuvvetlenerek devam edecek. Turiste güven geldi. Savaş tamamiyle bittiği gün rezervasyon akını olur'' diye konuştu. 
     
     ''20 NİSAN SONRASINA REZERVASYONLAR ALINIYOR'' 
     Alanya Turistik Otelciler Derneği ALTİD Başkanı Müfit Kaptanoğlu da, Alanya yöresindeki otellerin 20 Nisan tarihinden sonraki günler için rezervasyonlar aldığına işaret ederek, şunları söyledi 
     ''Avrupa pazarında hareketlenme var. Savaşın seyrinin belli olması Avrupa turizm pazarının yeniden açılmasına neden oldu. Avrupa'daki tüketici kararsızdı, korkuyordu. Ancak artık bu ortadan kalktı. Avrupalılar, yavaş yavaş tatile çıkmaya karar veriyorlar. Karar verenler, rezervasyon yaptırıyorlar. 20 Nisan tarihinden sonraki günler için otellerimiz rezervasyonlar alıyorlar. Bu artarak devam ediyor.'' 
     
     ''YAZ MEVSİMİ DOLU GEÇECEK'' 
     Belek Turistik Yatırımcılar Birliği BETÜYAB Yönetim Kurulu üyesi ve Xanadu Resort Oteli Genel Müdürü Yusuf Hacısüleyman da, Irak'ta devam eden savaşın seyrinin artık belli olduğunu ifade ederek, şöyle konuştu 
     ''Savaş nedeniyle tatilini erteleyen Avrupalı turist, artık savaşa alıştı. Avrupalı, Türkiye'nin bu savaştan uzak bölgede olduğunu anladı. Belek bölgesindeki oteller özellikle Mayıs ayının başından itibaren yeni rezervasyonlar alıyorlar. Yeni rezervasyonlar artarak devam edecek. Savaşın bu dönemde tamamen bitmesi durumunda, özellikle Antalya yöresindeki oteller yaz boyunca odalarını doldururlar. Savaşın kısa sürmesi, turizmimize olumlu etki yapacak.'' 
     





</TEXT>
</DOC>
