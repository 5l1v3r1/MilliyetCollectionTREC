<DOC>
<DOCNO> 119100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sonspo25.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen, Altay maçında forma giyemeyecek... 
</HEADLINE>
<TEXT>

     UEFA Kupası 2. tur rövanş maçında Alaves'i yenerek, 3. tura çıkan Beşiktaş, Altay ile deplasmanda yapacağı lig maçının hazırlıklarına, ara vermeden yaptığı tek antrenmanla başladı. 
     Teknik direktör Mircea Lucescu yönetiminde, BJK Nevzat Demir Tesisleri'nde gerçekleştirilen ve yaklaşık 1.5 saat süren idmanda futbolcular, taktik ağırlıklı bir idman yaptı. 
     Rumen çalıştırıcı, dünkü maçta 90 dakika forma giyen oyuncularını, koşunun ardından serbest bıraktı. Bazı oyuncular tesislere giderken, bazıları sahada topla oynadı. Pancu ile Tayfur ise iddiasına penaltı atışları yaparken, kaptanın attığı 2 penaltıyı kurtaran Rumen futbolcu, iddiayı kazandı. 
     Antrenmana, sağ arka adalesinde aşırı zorlanma olan Sergen ve hafif sakatlığı bulunan Cordoba, Ali Eren, İbrahim katılmadı. Sergen'in, Altay maçında forma giyemeyeceği, diğer oyuncuların ise yarın idmana çıkabileceği bildirildi. 
     
     NEŞE KAYNAĞI NOUMA 
     Antrenmanda Pascal Nouma, takımdan ayrı kondisyoner Carlo Nicoloni yönetiminde çalışırken, Fransız futbolcu zaman zaman yaptığı hareketlerle arkadaşlarını güldürdü. 
     Tayfur ve Yasin, kaleye şut atarken, elindeki içecek kutusunu önce kale direğine tırmanıp, direğin üstüne yerleştirmeye çalışan Nouma, bunu başaramayınca kutuyu kafasının üstüne koyarak kaleye geçti. Yasin, ceza alanı dışından attığı şutlarla kutuyu düşürmeye çalışırken, kondisyoner Carlo Nicoloni, yakın mesafeden attığı topla kutuyu düşürdü. Nouma, daha sonra da içecek kutusunu masör Tuncer'in kafasına koyarak, O'nun karşısına geçip, ayağıyla kutuyu düşürmeye çalıştı. Nouma, biraz daha kondisyoner ile birlikte çalışarak, tesislere gitti. 
     Bu arada Lucescu, bir ara Nouma ile sahada görüşerek, Fransız futbolcuya kendisinden istediklerini anlattı. 
     
     TAKTİK ÇALIŞMA 
     Teknik direktör Lucescu, diğer futbolcularına taktik ağırlıklı bir çalışma yaptırdı. 
     Rumen çalıştırıcı, 5'e 2 ve dar alanda pas çalışmasının ardından, yarım alanda 1'e 1, 2'ye 2 adam geçerek, gol atma çalışması yaptırdı. Yarım alanda çift kale maç yapan futbolcular, çeşitli organizasyonlarla önce kanatlardan ortalarla, sonra ortadan gol çalışması yaptı. 
     Çalışma sırasında oyuncularla yakından ilgilenen Lucescu, futbolcularını sürekli uyararak, yapmalarını istediklerini anlattı. 
     İdmanın son bölümünde futbolcular, serbest şut çalışması yaptı. 
     Beşiktaş, yarın sabah basına kapalı yapacağı antrenmanla Altay maçı hazırlıklarını tamamlayıp, öğleden sonra uçakla İzmir'e gidecek. 
     Diğer yandan antrenmanı, Cordoba'nın Arjantinli menajerleri Gustavo Ambas ve Martin Terra da izledi. Menajerlerin Cordoba'yı ziyaret için Türkiye'ye geldikleri belirtildi. 
     





</TEXT>
</DOC>
