<DOC>
<DOCNO> 118551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/siyaset/siy04.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs’ta hem iyi’ hem kötü’ haber 
</HEADLINE>
<TEXT>

Dışişleri, BM’nin Kıbrıs çözüm paketini değerlendirdi. KKTC’nin tanınması olumlu karşılandı. Geri dönüş, toprak ve mal konularındaki öneriler ise rahatsızlık yarattı 
     ANKARA Milliyet 

     Türkiye, BM Genel Sekreteri Kofi Annan’ın taraflara eşzamanlı sunduğu Kıbrıs çözüm paketini incelemeye aldı. Dışişleri’nde yapılan ilk değerlendirmede KKTC’nin egemenliğinin tanınması memnuniyet yaratırken geri dönüş, toprak ve mal - mülk konularındaki öneriler rahatsızlık yarattı. 
     Dışişleri Bakanlığı’nda, dün KKTC’nin Ankara Büyükelçisi Ahmet Zeki Bulunç’un da katıldığı toplantıda yapılan ilk değerlendirmeye göre, KKTC’nin egemenliğinin tanınması olumlu karşılandı. Bakanlıktaki değerlendirmelerin birkaç gün daha süreceği, ay sonunda yapılacak MGK toplantısında da planın kabulü ya da reddi yönünde kesin karar verileceği kaydedildi. 
     
     Şimdilik erken 
     Dışişleri Müsteşar Yardımcısı Akın Alptuna’nın da, İtalya yolculuğu sırasında AKP Genel Başkanı Recep Tayyip Erdoğan’ı plana ilişkin bilgilendireceği belirtildi. 
     Dışişleri Bakanı Şükrü Sina Gürel, "İyi tarafı Türkleri 1960’taki gibi Rumlara azınlık olarak entegre etmemesi" derken, şu değerlendirmeyi yaptı 
     "Egemenlik dağılımı ve paylaşımı açısından İsviçre, uluslararası alanda temsil açısından da Belçika karması bir modelden söz edilebilir. Çok kapsamlı bir girişim, bunu değerlendirmek için zamana ihtiyaç var." 
     AKP Genel Başkan Yardımcısı Yaşar Yakış ise, "Egemenlikten taviz verilemez. Planda iki tarafı da rahatsız eden unsurlar var. Kırmızı hatların altına inemeyiz. Ama sınırlı sayıda Rum’un dönüşüne izin verilebilir. Mayınlı alanlar varsa ayrıntılarda vardır. Buna çok dikkat edeceğiz" diye konuştu. 
     
     Zor görüşler de var 
     Emekli Büyükelçi ve CHP Genel Başkan Yardımcısı İnal Batu, "İlk izlenimlere göre anayasal konularda oldukça olumlu öneriler sunulduğu"nu dile getirirken, toprak ve Türk tarafına kabul edilecek Rum göçmenler konularında Ada’nın gerçekleriyle bağdaştırılması zor görüşlerin bulunduğunu savundu. 
     



 SİYASET 














</TEXT>
</DOC>
