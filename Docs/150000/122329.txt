<DOC>
<DOCNO> 122329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sonspo23.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortega Konya'ya götürülmüyor 
</HEADLINE>
<TEXT>

     Fenerbahçe'nin Arjantinli yıldızı Ariel Ortega, Konyaspor ile yarın deplasmanda yapılacak Türkiye Kupası maçı için Konya'ya götürülmüyor. 
     İstanbulspor maçı öncesinde yaşanan Lorant-Ortega krizinin tatlıya bağlanmasının ardından antrenmanlara çıkmaya başlayan Arjantinli futbolcunun, bu akşam yapılan idmanda sakatlandığı açıklandı. 
     Basına kapalı olarak Samandıra Tesisleri'nde gerçekleştirilen idmanda, Ortega'nın Yusuf ile çarpışarak sakatlık geçirdiği ve idmanı yarıda bıraktığı öğrenildi. 
     Fenerbahçe Kulübü Basın Sorumlusu Necmi Gülümsel, Ortega'nın sol ayak uyluk kemiğinde zedelenme olduğunu, Arjantinli futbolcunun yarın Özel Acıbadem Hastanesi'nde MR'ının çekileceğini söyledi. 
     
     OGÜN VE RÜŞTÜ DE GÖTÜRÜLMÜYOR 
     Fenerbahçe'nin Konya kafilesinde, sakatlıkları bulunan Ogün ve Rüştü de yer almadı. 
     Antrenmana çıkmayan iki futbolcunun tedavilerinin İstanbul'da sürdürüleceği bildirildi. 
     Bu arada, İstanbulspor maçında sakatlanan ve bu akşam yapılan antrenmanda takımdan ayrı çalışan Serhat, Konya kafilesine dahil edildi. Fenerbahçe kafilesinde 20 futbolcu yer alırken, Teknik Direktör Werner Lorant'ın maç kadrosunu Konya'da açıklayacağı kaydedildi. 
     





</TEXT>
</DOC>
