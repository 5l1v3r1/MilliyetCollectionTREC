<DOC>
<DOCNO> 140352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sonspo08.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Fenerbahçeli Zaza, kırık burnuyla 30 dakika oynadı 
</HEADLINE>
<TEXT>

     Fenerbahçe'nin Türkiye Basketbol Ligi'nde İstanbul Tekelspor ile dün yaptığı maçtan önce burnuna darbe alan Zaza, büyük bir fedekarlık yaparak, kırık burnuyla sarı-lacivertli takımın galibiyetine katkı sağladı. 
     Karşılaşmadan önce ısınma hareketleri sırasında takım arkadaşı Barış ile çarpışan ve burnu kanayan Zaza'nın burnuna bandaj yapılmış, tecrübeli oyuncu maça ilk 5'te başlamadı. Karşılaşmada Fenerbahçe zorlanınca antrenör Murat Özgül'ün sahaya sürdüğü Zaza, kırık burnuyla 27 dakika 40 saniye oyunda kalarak, 13 sayı, 6 ribaunt ile oynadı ve takımının galibiyetinde rol oynadı. 
     Maçtan sonra Özel Acıbadem Hastanesi'ne götürülen ve burada lokal anasteziyle burnuna operasyon yapılan Zaza'nın birkaç gün dinlendirileceği bildirildi. 
     
     ÖZGÜL ''ZAZA ÖNEMLİ BİR FEDEKARLIK YAPTI'' 
     Fenerbahçe Antrenörü Murat Özgül, İstanbul Tekelspor ile yaptıkları maçtan önce Zaza'nın burnunun kırılmasının oyun planlarını etkilediğini söyledi. 
     Bu yüzden maça kötü başladıklarını anlatan Özgül, A.A. muhabirine yaptığı açıklamada, ''Zaza kırık burnuyla önemli bir fedekarlık yaparak yaklaşık 30 dakika oynadı. Onun da büyük katkısıyla 4. periyotta toparlandık ve son haftaların flaş takımı İstanbul Tekelspor karısında önemli bir galibiyet aldık'' diye konuştu. 
     Operasyon geçiren Zaza'yı bir kaç gün dinlendireceğini belirten Özgül, bu oyuncunun Pınar Karşıyaka maçında oynayıp, oynayamayacağıyla ilgili olarak, ''Kırık burnuyla oynayan Zaza'nın, bu haliyle de oynayabileceğini düşünüyorum'' dedi. 
     İstanbul Tekelspor karşısında 21 sayı atarak takımın en skorer ismi olan Erdal'ın performansına da değinen Murat Özgül, ''Sezon başında önemli bir sakatlık geçiren Erdal, formunu yakaladı. Bundan sonra daha da iyi olacak'' şeklinde konuştu. 
     Özgül, Mısırlı pivot Goudo'yu ayak bileğindeki sakatlığı nedeniyle riske etmemek için oynatmadığını da ifade ederek, ''Rakip takımda Sankes de oynamayınca Goudo'yu riske etmedim. İdman eksiği bulunan Mısırlı oyuncunun performansı yavaş yavaş düzeliyor. Önümüzdeki hafta ligin en zor deplasmanına, Karşıyaka'ya gideceğiz. Umarım İzmirli basketbolseverler güzel bir maç izler'' diyerek sözlerini tamamladı. 
     





</TEXT>
</DOC>
