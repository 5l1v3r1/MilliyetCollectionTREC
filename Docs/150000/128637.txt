<DOC>
<DOCNO> 128637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/astro/index.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖNÜMÜZDEKİ AYLARDA MARS VE URANÜS SIK SIK YAN YANA GELECEK 
</HEADLINE>
<TEXT>
2003’te savaş ve barış işaretleri 
Şubat ve mayıs sonu, haziran başı tarihleri arasında Türkiye’yi ani gelişmeler, önemli kırılmalar ve ülke yönetimi ile ilgili kritik zamanlar bekliyor 
     Geçtiğimiz günlerde 2003’ün ilgi çeken temalarından Mars’a ilişkin olanına değinmiştik. Mars’ın 17 Haziran’da Balık burcuna geçişi ile başlayacağı yolculuğu 16 Aralık tarihine kadar hepimizi uğraştıracak, hepimiz Mars’ın getireceği mücadeleyi kendi haritamız çevresinde yaşayacağız. 
     Bu yıl gökyüzünde dikkat edilmesi gereken pek çok gösterge var. Yılın ilk yarısında Jüpiter ve Neptün iki kez karşı karşıya gelecek. Bu tarihler 16 Şubat ve 3 Haziran. Bu iki gezegenin yaptığı açılar ayrıca ülkemiz tarihinde de hep ilginç noktalara denk düşmüştür. Zira Türkiye Cumhuriyeti’nin kuruluş haritasında da Jüpiter ve Neptün kare açı içindedir. Bu bakımdan şubat ve mayıs sonu, haziran başı tarihleri arasında önemli kırılmalar, ani gelişmeler ve ülke yönetimini ilgilendiren kritik zamanlar olacağı söylenebilir. Türkiye ile ilgili detaylı öngörülere önümüzdeki haftalarda değineceğim. 
     Mars ve Neptün burç değiştiriyor 
     Bu iki gezegen astrolojide Balık burcu ile ilişkilendirilir. Jüpiter genişlemeyi, sınırları aşmayı ve öğrenerek olgunlaşmayı açıklar. Ayrıca dinsel temalarla ilgilidir. Neptün ise evrenle bir olma bilinci, kendini adama ve kozmik bilince açılan önemli bir penceredir. Bu iki gezegen Aslan-Kova ekseninde karşı karşıya gelince bir yanda egoyu öne alan, abartan, kendini dev aynasında gören bir tavırla daha insancıl, idealist, yoksula yardım etmek isteyen bir tavır karşı karşıya gelmiş oluyor. 
     Kuşkusuz dünyadaki bu gerginlik sadece ABD-Irak çatışmasını değil, tüm olası gelişmeleri de ilgilendiriyor. Özellikle Mars’ın da bu karşıtlıkla temas kuracağı şubat sonu ve mayısın ikinci haftasında söz konusu gerginlikler çok daha fazla öne çıkacak. 
     Bu yıl iki gezegen de burç değiştiriyor. Satürn 4 Haziran’da Yengeç burcuna geçecek, Uranüs ise 10 Mart-15 Eylül arasında Balık burcunda kalacak. Bu iki gezegen de Kova burcu ile ilişkilendirilir. Ayrıca iki gezegen de haziran ayının son günlerinde uyumlu bir açıda kalacak. Bu yeni dengelerin işareti olacaktır. Satürn geçmişin, geleneğin, kuralların ve kurumsallığın işaretidir ve Kova’nın ilkelerini önde tutan yönünü açıklar. Uranüs ise yenileyen, reforme eden, eskiyi geride bırakan, gelecekle ilişkili, hayatımızda özgürlüğü ve gerçeği arayışı anlatan devrimci, bireysel enerjileri açıklar. Uranüs, Kova’nın çılgın ve buluşçu yönünü vurgular. 
     Bu iki gezegen uyum içindeyken dünyada yeni bir düzenin yerleşeceğini söyleyebiliriz. Geçmiş ve gelecek nasıl uyum içinde olabilir Böyle zamanlarda hem kurallar yenilenecek hem de yenilikler, devrimler kurumlaşma yoluna kendiliğinden gidecektir. Kuşkusuz bu durum Ortadoğu ve Irak üzerinde şekillendirilmek istenen yeni planlarla uyuşum gösteriyor. Böyle bir durum 2003’ün ortalarına doğru beliren yepyeni şartları ve olası anlaşmaları simgeliyor. 
     
     Şiddetli patlamalar ve huzursuzluk beklenmeli 
     Bu yıl Mars’ın Balık burcunda geri gitmesi ve Uranüs’ün de Balık burcuna yerleşmeye başlaması yüzünden bu iki gezegen sık sık açı içinde kalacak ve yan yana gelecekler. Mars Uranüs kombinasyonları çok huzursuz enerjiler getirmez. Mars savaşlarla, şiddetle ve yangınlarla beraber anılır. Uranüs ise patlayıcıları ve beklenmedik tehlikeleri açıklar. İki gücün yan yana olduğu zamanlarda şiddetli patlamalar ve huzursuzluklar beklenmelidir. Balık su, denizler, sıvılar ve özellikle petrolle ilişkili olduğu için ani gelişmelerin ve tehlikelerin daha çok denizde ve petrolle ilişkili olabileceği de varsayılabilir. Bu iki gezegen 11 Haziran-4 Temmuz, 25 Ağustos-27 Ekim arasında birbirlerine oldukça yakın olacaklar. Özellikle eylül ayı bu açıdan çok daha dikkat çekici görünüyor. 
     Bu yıl 31 Mayıs’ta gerçekleşecek Güneş tutulması 9 derece İkizler burcunda meydana gelecek. Bu tutulmanın en ilginç özelliği aynı derecede bulunan Aldebaran adındaki sabit yıldızla birleşiyor olmasıdır. Aldebaran dört kraliyet yıldızından birisidir ve dürüstlük ilkesi ile yakından ilişkilidir. Eğer kişi kuralları hiçe sayar ya da kendi çıkarı doğrultusunda kullanmaya kalkarsa, bu yıldız şiddeti, yıkımı ve güçten düşmeyi gösterir. Kuşkusuz bu zamanın yukarıda sözünü ettiğimiz yılın ortasındaki yeni denge zamanları ile aynı dönemde rastlaması hiç de tesadüfi değildir. Bu durumda G. W. Bush’un alacağı kararlar ve karşılaşacağı durum Ortadoğu’daki dengelerin gidişini çok yoğun biçimde etkileyecek demektir. Tutulma Bush’un haritasında yine Mars gezegeni yani savaş göstergesi ile açı içinde gözükmekte. 
     
     Kıbrıs’ta Plüton etkisi olacak 
     KKTC’ye ilişkin beklentilerin de önümüzdeki aylarda gündemde olacağını biliyoruz. KKTC’nin astrolojik haritasında 23 derece Yay burcu yükselmektedir. Büyük dönüşümü ve baskı altına alarak değişimi açıklayan Plüton ise etkisini şimdiden göstermeye başlamış durumda. Plüton 2005 ve 2006 yıllarında bu dereceden geçecek ama etkisi bu tarihlere kadar gittikçe artan biçimde olacaktır. 
     Özetle 2003 yılı öyle anlaşılıyor ki yeni dengelerin kurulduğu bir yıl olacak ama savaş ve huzursuzluk özellikle yılın ortasına doğru yeni bir biçim alacak. Savaş gezegeni Mars’ın yılın ikinci yarısında geri harekette olması ise kolay kolay çözümlenmeyen enerjileri, tamamlanması zaman alacak problemleri açıklıyor. 
     


            Faks 287 74 37 
      







Koç Boğa İkizler    Yengeç           Aslan Başak Terazi Akrep Yay Oğlak Kova Balık 
Yeni pencerede aç 

</TEXT>
</DOC>
