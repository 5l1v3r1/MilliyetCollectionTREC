<DOC>
<DOCNO> 123268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/spor/spo05.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
SENDİKA ÇAĞRISI 
</HEADLINE>
<TEXT>

Başbakan Yardımcısı Ertuğrul Yalçınbayır, futbolcuların federasyona ve kulüplere karşı haklarını daha iyi koruyabilmesi için sendika kurmalarının şart olduğunu söyledi 
     Artık örgütlenin’ 
     BAŞBAKAN Yardımcısı Ertuğrul Yalçınbayır, futbolculara, haklarını korumaları için sendika kurup örgütlenmelerini önerdi. Yalçınbayır, Avrupa Birliği ve İnsan Haklarından Sorumlu Başbakan Yardımcısı olarak Türk futbolcularının daha fazla sayıda Avrupa takımlarında oynaması gerektiğini söyledi, "Bu konuda en önemli görev oyunculara düşüyor. Federasyona ve kulüplere karşı haklarını koruyabilmek için sendika kurmaları şart" dedi. 
     
     Dünya’ya açılın’ 
     TÜRKİYE’DE çok sayıda yabancı oyuncu bulunduğunu ancak Türk futbolcuların aynı oranda Avrupa’da oynayamadığını kaydeden Ertuğrul Yalçınbayır, "Türk futbolu son yıllarda önemli yol katetti. Avrupa’nın önde gelen kulüplerinde daha fazla Türk futbolcusunun yer almasını istiyorum. Bizim oyuncularımız Dünya’nın güçlü kulüplerinde oynayacak kapasitede. Avrupa ve Dünya’ya açılsınlar. Bu sayede, ülkemizin adı daha fazla duyulur" diye konuştu. 
     



 SPOR 






























</TEXT>
</DOC>
