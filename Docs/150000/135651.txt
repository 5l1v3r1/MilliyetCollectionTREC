<DOC>
<DOCNO> 135651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/yasam/yas04.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hıçkırık miras kaldı 
</HEADLINE>
<TEXT>

Bilim adamları, diyaframın kasılmasından kaynaklanan hıçkırığın kuyruklu kurbağadakine benzer bir ilkel nefes alma türü olabileceğini öne sürüyor 
     FRANSIZ bilim adamları, hıçkırığın insanlarda evrimden kalma bir özellik olduğunu iddia etti. Paris’teki Pitie Salpetriere Kliniği’nden bilim adamı Christian Straus ve ekibinin teorisine göre, insanların hıçkırması, kuyruklu kurbağaların nefes alma şeklinden kalma bir özellik olabilir. Hıçkırık diyaframın aniden kasılmasıyla oluşuyor. Kasılma sırasında nefes borusu bir süreliğine kapandığı için hıçkırığa özgü ses çıkıyor. Straus, benzer mekanizma kullanarak nefes alan hayvanların bulunduğunu söyledi. 
     
     Bebekler de hıçkırıyor 
     ANNE karnında bulunan 2 aylık bebeklerin hıçkırdığının bilindiğini belirten Straus’a göre, hıçkırığın insanlardaki tek işlevi, bebeğin emme refleksine yardımcı olması. Yetişkinlerde hıçkırığın bir işlevinin olmadığını belirten Straus, bu teoriyi doğrulamak için, kuyruklu kurbağa ve bebeklerde hıçkırırken aynı sinir hücrelerinin devreye girip girmediğinin incelenmesi gerektiğini söylüyor. 
     



 YAŞAM 




















</TEXT>
</DOC>
