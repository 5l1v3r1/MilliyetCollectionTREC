<DOC>
<DOCNO> 119963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/soneko11.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu tasarruf ödemesi, kamu finansman dengesini bozmuyor 
</HEADLINE>
<TEXT>

     Yeni hükümetle birlikte gündeme gelmesi beklenen, Zorunlu Tasarruf olarak bilinen Çalışanların Tasarruflarını Teşvik Hesabı'nın ''ana para ve faiz ödemelerinin taksitlendirilmesi'' konusunun, kamu finansman dengesini bozma riski taşımadığı bildirildi. 
     Yılda ortalama 1.5 katrilyon liralık ortalama ana para ve faiz ödemesi yaptıklarını belirten yetkililer, faizlerin düşmesi ve bu trendin devam edeceği beklentisi nedeniyle, bu tutarın iki katına çıkmasının çok fazla sorun oluşturmayacağını vurguladılar. 
     Zorunlu tasarruf hesabının uygulanmasına ilişkin kanunun ilgili hükmünün, Anayasa Mahkemesi tarafından iptal edildiğini de hatırlatan yetkililer, iptal edilen hüküm nedeniyle, ödemelere ilişkin 28 Aralık'a kadar yeni bir düzenleme yapılması gerektiğini ve şimdi bu konu üzerinde çalışılacağını ifade ettiler. 
     Anayasa Mahkemesi, yasanın, geri ödemeleri düzenleyen 6. maddesinin 3 fıkrasının iptaline ilişkin gerekçeli kararıyla, çalışanların, aylık ve ücretlerinden kesilen tasarruf tutarları üzerinde mülkiyet hakkı bulunduğuna işaret ederek, bu tutarların belli sürelere bağlanarak kısmen veya tamamen ödenmesinin engellenmesinin mülkiyet hakkının özünü zedelediğine, onu kullanılamaz hale getirdiğine dikkati çekmişti. 
     Bu arada Zorunlu Tasarruf'ta bu yıl 30 Eylül itibarıyla, anapara ve nema geliri olarak 12.8 katrilyon lira bulunuyor. Söz konusu paranın 1.7 katrilyon lirası anapara, kalanı ise nema gelirinden oluşuyor. 
     





</TEXT>
</DOC>
