<DOC>
<DOCNO> 116223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur22.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK Erdoğan'la ilgili karar seçimi etkilemez 
</HEADLINE>
<TEXT>

     Yüksek Seçim Kurulu YSK Başkanvekili Ahmet Hamdi Ünlü, AKP Genel Başkanı Recep Tayyip Erdoğan'ın genel başkanlığıyla ilgili tedbir kararı verilmesinin seçimin iptaline yol açmayacağını söyledi. 
     Seçimin ertelenmesinin yasama organının kararına bağlı olduğunu belirten Ünlü, "Yasama organı bir karar almadıkça YSK'nın seçimi ertelemesi söz konusu değil" dedi. 
     Avrupa Güvenlik ve İşbirliği Teşkilatı AGİT heyetinin ziyaretinin ardından sorularını yanıtlayan Ünlü, Erdoğan'la ilgili soru üzerine, oy pusulalarının basımının ve dağıtımının yapıldığını, basım aşamasında Yargıtay Başsavcılığı'ndan siyasi partilerin genel başkanlarının ad ve soyadlarının istendiğini, gelen yanıta göre de oy pusulalarına isimlerinin yazıldığını hatırlattı. 
     O dönemde kurula herhangi bir itirazın gelmediğini kaydeden Ünlü, eğer bundan sonra bir itiraz gelirse, kurulun değerlendireceğini bildirdi. 
     Erdoğan'ın, genel başkanlık görev ve yetkilerine tedbir konulması durumunda, seçimin ertelenmesinin gündeme gelip gelmeyeceğinin sorulması üzerine Ünlü, "Seçimlerin ertelenmesi, yasama organının kararına bağlı. Yasama organı bir karar almadıkça, YSK'nın seçimi ertelemesi söz konusu değil" diye konuştu. 
     
     EN ÇOK MÜKERRER SEÇMEN KAYDI DİYARBAKIR'DA 
     Ünlü, bilgisayar ortamında seçmen kütük kaydı bulunan 26 ilde yapılan tarama sonucunda 1 milyon 716 bin 750 kişinin ilk kez seçmen kütüğüne kayıt yaptırdığının tespit edildiğini belirterek, bunlardan 127 bin 625 mükerrer kayıt olduğunu bildirdi. Ünlü, en çok mükerrer seçmen kaydının Diyarbakır'da olduğunu ifade etti. 
     Seçmen bilgi kartlarının muhtarlıklar aracılığıyla dağıtıldığını hatırlatan Ünlü, muhtarlıklara, dağıtacakları her seçmen kartı için 38 bin 800 lira para verildiğini söyledi. Ünlü, "Ancak, muhtarlıklar üzerlerine düşen görevi tam olarak yerine getirmediler. Bazı muhtarlar seçmen kartlarını muhtarlıklarda tuttular" diye konuştu. 
     Seçim günü sandık başlarında 1 milyon 206 bin kişinin görev yapacağını belirten Ünlü, görevlilere 30 trilyon lira ödeneceğini söyledi. 
     
     MÜKERRER OYUN CEZASI AĞIR 
     Ünlü, birden fazla yerde kayıtlı olan ve birden fazla seçmen kartı bulunan seçmenlerin mükerrer oy kullanmalarının nasıl engelleneceğinin sorulması üzerine, bütün bunların önlenmesinin yolunun seçmen kütüklerinin bütün illerde bilgisayar ortamında tutulmasından geçtiğini söyledi. Ünlü, seçmenlerin mükerrer oy kullanmalarını tavsiye etmediğini belirterek, tespit edilmeleri halinde yasanın ağır cezalar öngördüğünü hatırlattı. 
     Ünlü, seçmen kütüklerinin bilgisayar ortamına aktarılması için yürütülen SEÇSİS projesi için 10 milyon dolar gerektiğini söyledi. 
     Ünlü, YSK'nın seçim harcamaları için istediği paranın tamamını henüz alamadığını belirterek, seçim boyası için Devlet Malzeme Ofisi'ne ve oy pusulası kağıtları için SEKA'ya henüz ödeme yapamadıklarını kaydetti. 
     





</TEXT>
</DOC>
