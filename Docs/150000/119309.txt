<DOC>
<DOCNO> 119309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/magazin/yazdud.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğlence hayatındaki kriz durdu 
</HEADLINE>
<TEXT>

Friends Trends konsepti oturttu, Taps’da farklı bir yemek, Le Select’de yenilikler, Polo 13’de tatil bitti, Faruk Ekin’den Ya Hayy’, Chef’s’de iftar, Seda’nın müzikal tutkusu, Tuğçe Kazaz kaçmaktan hoşlanıyor... 
     Geçtiğimiz hafta mübarek Ramazan ayının birinci haftası olması ve seçimden yeni çıkılması nedeniyle pekçok restoran, bar, eğlence yeri, özellikle de Türkçe müzik yapan gece kulüplerinde hissedilir derecede işler kötüydü. Hatta bu nedenle bazı eğlence yerleri kapılarını bile kapadı. Hayko ve Sibel Barış’ın sahne aldığı Garden Keyifli, Kenan Doğulu’nun çıktığı Polo 13, Günay, Altay’ın çıktığı Keops, Hakan Altun’un çalıştığı The Mix, Alex ve Burçin Birben’in dönüşümlü sahne aldığı Şaziye, eski karı-koca Sertab Erener ile Levent Yüksel’in birlikte çıktıkları Efendy Theatre, Utku’lu Nispet, Hande Yener ve Nez’in dönüşümlü şarkı söylediği Club Türk bir hafta tatil ilan etti. Şu an ise bütün kulüpler kapılarını açtı. Bu arada Club Türk hafta sonları bayrama kadar Hande Yener ile devam kararı aldı. Bayram sonrası ise Nez ile Hande yine dönüşümlü devam edecek. Günay’da yalnızca cumartesi gecesi Işın Karaca ve Ata Demirer sahne alacak. Hafta sonu özellikle Etiler, Nişantaşı, Levent çevresinde attığım turda da tabir-i caiz ise pekçok lokanta sinek avlıyordu. Can dostum diye demiyorum, Allah nazardan saklasın bir tek Friends Trends’de işler tıkırındaydı. Hatta Ramazan’ın ilk cumasında yemek iyi, bar ise 10 numaraydı. Seba Residance’daki sevgili komşularımdan Linda Menase’nin dünya iyisi kocası Melih’in doğum günü vardı. Göksel Arsoy’un güzel kızı Aşkım ve yakışıklı kocası Ferit Sağıroğlu, işadamı Aziz Bahtiyar ve karısı Şengün, Ali Benedra, Sami Profeka, Seba İnşaat’ın ortaklarından Haşmet Murşit konukları arasındaydı. Ama o gece küçük bir terslik yaşandı. Zavallı Melih’in arabasına bir dangalak gelip çarptı. Tabii ağzımızın tadı hafif kaçtı. Neyse yemekler muhteşemdi yine. Dediğim gibi Gazi Ateş gerçekten çok hünerli bir aşçıbaşı. Her gidişimde farklı lezzetler sunuyor. Buranın özel yemekleri arasından özellikle Akdeniz usulü yengeç ve hellimli ıspanak salatası, fener balıklı ve balkabaklı ravioli, ıstakozlu linguine, deniz mahsullü risotto, dilimlenmiş ızgara bonfile, ıspanaklı tavuk sarmasını mutlaka deneyin. Çikolatalı sufle ise bir harika. Fiyatları normal tutan can dostum İzzet Çapa, şimdilerde İstanbul-Ankara arasında mekik dokuyor. Dahi mimar Ali Türker de öyle. Bayram sonrası Ankara’da açılacak olan Friends Trends sanırım Ankara eğlence yaşamına büyük hareket getirecek. Hafta sonları yemek için mutlaka rezervasyon yaptırın, çünkü ancak 80 kişi sığıyor. Telefon numarası 0212 265 02 32. Yemek sonrası sevgili arkadaşım Ali Sayar’a uğradım. Maşallah Kenan Doğulu da hafta sonları burayı yıkıp geçiyor. Ama çarşamba günleri ne yazık ki sahne açamıyor. Polo 13’ün değişmez bir müşteri kalitesi var. Önder Öztarhan, Murat Ayyıldız, Ozan Doğulu, Volkan Büyükhanlı, Metin Şen ve karısı, Gül Dürüst, Ayşegül Cinisli ve sevgilisi, Melda Kamhi, yenge adayı Ayşe Hatun Önal, Esra Tokar, Levent Yüksel, Ufuk Yıldırım, Doğulu’ya en çok giden isimler arasındalar. Bu arada Tuğçe Kazaz-Kenan Doğulu aşkı tam gaz. Tuğçe medyadan bucak bucak kaçıyor. Bence komik oluyorlar. 
     
     Nasıl olsa Kenan ekranlara çıkıp birlikteliğini itiraf etti. Birlikte fotoğrafları çıksa ne olur Sanırım taktik gereği. Kaçan kovalanır ya, onlar da öyle yapıp biraz daha reklam olma peşindeler. E bu devirde biliyorsunuz, podyumlarda iyi para kazanmanın yolu medyaya çok sık malzeme olmaktan geçiyor. Kenan için de aynı şey geçerli. Yazılı ve görsel medyada adı ne kadar çok geçerse, fotoğrafları çıkarsa ona göre ekstrası çoğalacak, tatlı para gelecek. Aslında düzen bu. Reklam aşklar, pis kokan çıkar ilişkileri... Çıkışta www.gecce.com’un sahibi sevgili Kenan Erçetingöz ile karşılaştım. Habertürk’de her çarşamba yayınlanan Yüz Yüze’ adlı programı çok iyi gidiyor. Ha unutmadan söyleyeyim, program çok beğenildiği için saat 21.00’e alındı. Bugün Seda Sayan var. Bir yanda deneyimli ve işini bilen bir magazinci Kenan, karşısında ise ağzı çok güzel laf yapan bizim Kadırgalı Seda Sayan, bence kaçmaz Benim adıma da izleyin, çünkü kısmetse sizler bu satırları okuduğunuzda bendeniz Galatasaray-Barcelona maçını izlemek üzere görevli olarak İspanya’da bulunacağım. İster misiniz kazanalım. Ben genelde uğurluyumdur. Bir bakarsınız maçı alabiliriz. Hadi hayırlısı. Seda Sayan’a çok sık müzikal teklifleri geliyormuş. Fakat sponsor sıkıntısı çekildiği için Seda gönlüne göre müzikal yapamıyormuş. En büyük ideali de içkili gazinolardan çok bir müzikalde yer almakmış. Kanal D’de sabah programı yapan Seda’yı ara sıra da olsa şöyle bir izliyorum, gerçekten muhteşem. Telefonları kilitleniyor. Aslında benim tarzım bir program değil ama halk çok eğleniyor ve ilgi gösteriyor. Bana göre bu durum Seda’yı sabah programlarında rakipsiz kılıyor. Özel yaşamını devlet sırrı gibi saklayan Seda, Hakan’ın kardeşi Gökhan Şükür ile seviyeli bir birliktelik yaşıyor. Hatta sevgililer geçtiğimiz hafta Milano’da minik bir tatil yapmışlar. İkili bu ilişkiyi hep inkar ediyor. Aslında bence de bu aşka saygı gösterip fazla irdelememek gerekir. 
     
Chef’s’de iftar, Faruk Ekin’den Ya Hayy’      İstanbul’un en kaliteli restoranlarından biri bana göre Chef’s. Ama taş yerinde ağırdır değil mi Örneğin Chef’s, Ihlamur Yokuşu’ndaki yerinde çok başarılı. Ünlü şefler ve restoranın ortakları olan Marco Anzani ile Mike Norman bir ara Park Orman’ın içinde de yer açmışlardı, ardından Maslak Efendi Theatre’ın restoran kısmının işletmesini üstlendiler. Ama yemek konusunda bu kadar iyi olan usta isimler ne yazık ki her iki yerde de umduklarını bulamadılar. Şu an Maksim-Laila’nın mutfağını Marco Anzani ile Mike Norman birlikte yürütüyorlar. Henüz yemek yemedim ama Ihlamur’daki yerlerine çok gittim. Özellikle de yabancı konuklarım olduğunda. Ekim ayında yenilenen dekorasyonu ile yeniden hizmete giren Chef’s bana göre sevgili yayın yönetmenim Rifat Ababay için ideal. Damak tadı olan ve iyi yemek yemesini seven biri olarak Ababay buradan çıkmaz. Zaten Chef’s’in sahibi ünlü reklamcı Atilla Aksoy da keyifli yemek yemesini seven bir isim. Bir kez yemekte aynı masada bulunduk da... Kış sezonunda "Türk Mutfağının Rönesansı" adı altında geliştirilen yeni konsepti ile doğal sezonluk malzemeleri ağırlıklı olarak kullanmaya başlayan Chef’s Restaurant da bu yıl iftar mönüsü yapmış. Az ve öz iki set mönü var. Üstelik de fiyatları aynı ayardaki pekçok restoran ve otel lokantalarına oranla ehven. Birinci mönü 30 milyon lira. Sette hurma, zeytin, pastırma, sucuk, beyaz peynir, kaşar peyniri, domates, salatalık, bal ve kaymak, paçanga, su böreği, peynirli puf böreği, mercimek çorbası, ana yemek olarak seçmeli beğendili kebap ya da levrek buğulama var. Tatlı olarak da kazandibi, fıstıklı güllaç, şekerpare ve revani... Diğer set mönü ise aynı iftariyelik, peynirli puf böreği, mercimek çorbası, beğendili kebap ve fıstıklı güllaçtan oluşuyor. Kişi başı 20 milyon lira. Gruplara yüzde 20 indirim yapılıyor. Limitsiz meşrubat ve meyva suyu ise ikram. Telefon numarası 0212 258 44 07. Keyifli bir iftar yemeği ve Chef’s’i merak edenler için ideal. Efendim, çıkışta Zeliha Sunal ile karşılaştım. Türkiye’de gerçek anlamda sanatçı olup da hakkı yenenlerden biri Zeliha. Yedi dilden şarkı söyleyip kıçını, başını açmadığı için onu belli bir kitle tanır. Yılların şarkıcısıdır, iyi okur, birçok uluslararası ödüle sahiptir. Zeliha’nın 18 Kasım 2002 Pazartesi akşamı saat 19.30’da Cemal Reşit Rey’de Kent Orkestrası eşliğinde muhteşem bir konseri var. Aslında Ramazan olmasaydı gitmek isterdim, çünkü o saatlerde ya işte ya da fırsat bulursam teravide olacağım için inşallah bir başka sefere ama sizler kaçırmayın... Efendim, mübarek Ramazan ayında dostlarınıza iftar yemeğine giderken götürebileceğiniz güzel bir armağan, Faruk Ekin’den Ya Hayy’ CD ve kasedi olabilir. Şans Production’dan Oğuz Müftüoğlu’nun prodüktörlüğünde çıkan Ya Hayy’ı dinledim. Hidayete Ermişiz’, Avare’, Demedi mi ’, Gururlanma İnsanoğu’, Canım Kurban Olsun’ gibi birbirinden değerli eserlerin yer aldığı CD’de Faruk Ekin hissederek okumuş, alt yapı hayli zengin ve değişik. Bilginize... 
     
Teşvikiye’de Taps, Kemal Koç’da yenilikler      Bir iş nedeniyle Turkcell’e uğradım. Arabayı da yakın olduğu için Levent’te Le Select’in kapısına bırakmıştım. Dönüşte buranın sahibi sevgili Kemal Koç ile sohbet ettik. Kemal de bayram sonrası Le Select’te bazı hazırlıklar içinde. Alt katı kulüp havasına sokuyor. Hoş fikirleri var sevgili Kemal Koç’un. Bu arada Le Select üst kısımda nefis lezzetlerle hizmete devam edecek. Bir süredir pekçok arkadaşımdan duyduğum, gazetedeki kankam Bekir Saçar’ın da sık gittiği Taps’a Polo 13’ün başarılı işletmecisi Ali Sayar ile hafta arası bir kaçamak yaptık. Buranın işletme müdürü Cem Kekeç bize Taps ile ilgili bilgiler verdi. Masaya aynı zamanda konservatuvar öğrencisi olan çok şeker bir çocuk, Cem Sakarya baktı. Batıda Brewery Restaurant olarak bilinen ve sayıları hızla artan bu konseptin Türkiye’de ilk örneği Taps. Biraları 500 yıllık Alman Saf Bira Kanunu’nca müsaade edilen 4 temel gıda maddesinden üretilmekte. Vienna, Lager, Wheat Beer, Pilsner, Helles, Bock, Red Ale, Dunkel taze olarak üretilen bira cinsleri. Ne yazık ki ne Ali ne de ben tadabildik. Aslında alkol oranı yüzde 4’müş ama fark etmez tabii, ne de olsa Ramazan. Daha sonra inşallah yine gideceğiz. Taze bira raf ömrünü uzatmak amacıyla pastörize edilmemiş, yine raf ömrünü uzatmak ve hızlı üretim yapabilmek amacıyla enzim katılmamış. Bütün aşamaları Ali ile izledik ve fikir sahibi olduk. Memet Ali Alabora, Mustafa Sandal, Meltem Cumbul, Emre Altuğ, Gizem Özdilli, Mehmet Aslantuğ ve güzel karısı Arzum Onan, Sinem Güven, Suat Suna, Vatan Şaşmaz, Melike Öcalan, Tuba Ünsal buranın müdavimleri arasında. Fiyatlar normal. Ortaya buffolo stili tavuk salatası ile nachos sasa söyledik. Ben ana yemek olarak tavuk şinitzel, Ali ise Tapsteak yedi. Çok lezzetliydi. Aşçıbaşı Yüksel Aydın masamıza kadar geldi sağolsun. Taps’a hafta sonları sakın rezervasyonsuz gitmeyin. Çünkü iki vardiya yapıyorlar, üç katı da dolu. 
     Telefon numarası 0212 296 20 20. Evet efendim, bugünlük de bu kadar. Hoş kalın, hep mutlu yaşayın. Yine en güzel günler sizin, artanlar ise benim olsun... 
     
     



 MAGAZİN 












</TEXT>
</DOC>
