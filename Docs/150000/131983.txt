<DOC>
<DOCNO> 131983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/soneko04.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalara haftalık bakış 
</HEADLINE>
<TEXT>

     Irak ve IMF görüşmeleri arasına sıkışan piyasalar kendisine yön bulmaya çalışıyor. Bono piyasasında yüzde 57- 58, hisse senedinde ise 9.700- 10.500’de alıcılar ve satıcılar bekliyor. Bu seyrin uzun süremeyeceği ortada 

Songül Hatısaru 
Irak ve IMF görüşmeleri, piyasaların gündemindeki iki önemli konu. Ve bu iki önemli konudaki belirsizlik devam ediyor. Bu nedenle gerek bono gerekse hisse senedi piyasaları oldukça dar bantta hareket ediyor. Sıkışan piyasalarda aşağı veya yukarı yönlü bir hareket olması kaçınılmaz. Ancak hareketin gücü ve yönü bu iki unsurda gündeme gelecek gelişmelere bağlı olacak. 
     IMF’yle başlayacak görüşmeler, 2003 bütçesinin detayları ve IMF’nin görmeyi beklediği icraatlar konusunda atılacak adımlar piyasanın yönünü belirleyecek. Bonoda yüzde 57 bileşiklerde satıcılar, yüzde 58 bileşik seviyelerinde ise alıcılar bekliyor. Sonuçta faiz bu seviyelerde yatay seyrediyor. Dolar ise Hazine’nin yeni dış borçlanma haberine karşın 1 milyon 660 binlerdeki desteğinin altına inmekte isteksiz. Yukarı potansiyelin ise Irak riski nedeniyle korunduğu görülüyor. 
     İstanbul Borsası da düşük işlem hacmiyle adeta sıkıştı. Piyasa yön belirlemek için bir neden bulamıyor. Belirsizlikler devam ediyor. Geçen haftanın son günü, Irakta boş kimyasal savaş başlıklarının bulunması haberiyle yaşanan düşüşe karşın İMKB 100 Endeksi haftayı yüzde 1,41’lik yükselişle 10,384 puandan kapattı. Borsada, bu hafta yapılacak Hazine ihaleleri yön tayininde etkili olacak. Bu haftaki ihaleler piyasanın 2003’e yönelik beklentisi hakkında ipucu vereceğinden çok önemli. Endeksin, zayıf hacimle 9.700 - 10.500 bandında seyretmesi bekleniyor. 
     
     Hisse bazında hareket 

     Borsada işlem hacminin zayıf olması İMKB 30 hisse senetlerinin hareketini mümkün kılmıyor. Ancak 12 aylık bilançoları olumlu kimi küçük hisse senetlerinin sert hareketler yaptığı görülüyor. 2003 yılı beklentileri ve 2002 yılı 12 aylık bilançolarının, borsada hisse bazında hareketlere neden olması beklenmeli. 
     
     Anne Krueger "iyi polisi" oynadı 

     IMF Birinci Başkan Yardımcısı Anne Krueger, programın 4. gözden geçirmesinin tamamlanması konusunda somut bir ipucu vermeden Türkiye’den ayrıldı. Piyasada, Krueger’in Irak tedirginliği nedeniyle piyasayı germemek için iyi polisi oynadığı yorumları yapılıyor. Krueger piyasayı tedirgin edici sert açıklamalar yapmadı ancak, "nazik" uyarılarda bulundu. 
     Hükümetin IMF ile süren 1.6 milyar dolarlık kredi anlaşmasının gerektirdiği bütçe disiplini ve bankacılık reformunu gerçekleştirmek için planlarını netleştirmesini istedi. Hükümet hazırlıklarını tamamladığında, IMF Türkiye Masası şefi Juha Kahkonen’in başkanlığındaki heyet 4. gözden geçirme görüşmelerini kaldığı yerden başlatmak için Türkiye gelecek ve 2003 bütçesiyle birlikte makro hedeflere yönelik beklentiler masaya yatırılacak. IMF bu çerçevede, başta yüzde 6,5’luk faiz dışı fazla ve yüzde 20 enflasyon olmak üzere, temel makro hedeflerin tutturulmasına bu sayede yüzde 5’lik büyüme hedefine ulaşılmasını hedefliyor. Orta vadede sürdürülebilir büyüme ortamına süratle geçilmesi ise alınacak yapısal tedbirlere bağlı görünüyor. Hükümet her fırsatta ekonomik programa bağlı olduğunu yinelerken icraatlar kimi zaman kuşku yaratıyor. Bu ikilemi Krueger’in, "sözler tamam icraatlara yönelin" görüşü de teyit etti bir anlamda. 
     
     Ankara hafta sonu da çalışacak 

     IMF ile yürütülmekte olan Stand by düzenlemesi kapsamındaki 4. gözden geçirmeye ilişkin olarak hazırlanan niyet mektubu taslağı üzerindeki teknik seviyedeki çalışmalar nihai aşamaya getirildi. Özelleştirme planı dahil olmak üzere bütçe önlemleri üzerindeki çalışmalarsa sürüyor. Niyet mektubu tamamlandığı taktirde IMF, ocak ayı bitmeden Türkiye’ye gelebilir. Görüşmelerin başlatılıp, 4. gözden geçirmenin tamamlanması halinde 1,6 milyar dolarlık kredi dilimi serbest bırakılacak. Ancak ocak ayında bunun gerçekleşmesi zor gürünüyor. 
     
     UZMAN GÖRÜŞÜ 

     Tayfun Oral Oyak Yatırım 
Geçen hafta bazı yabancı finans kurumları, Türkiye için önümüzdeki dönemleri güçlü gördüklerine yönelik raporlar yayınladı. Piyasanın stresli günlerde verdiği referanslarda faiz yüzde 60, dolar 1milyon 700 bin, borsada ise 10.000 biraz altına gelindi. Piyasanın aşırı stres noktaları bunlarmış. Dolayısıyla artık pozitif trendler başlayacak gibi görünüyor. İşlem hacminin bu kadar düşmüş olması artık borsada buranın dip olduğunu gösteriyor. Irak’ta savaşın çıkma olasılığını artık hepimiz biliyoruz. Dolayısıyla herkes pozisyonunu buna göre aldı. Artık bu noktadan itibaren savaş riski diye bir şey yok. Bu risk zaten var ve fiyatlara yansıdı. Önümüzdeki hafta itfa nedeniyle endeks biraz dalganabilir. Ama ağırlıklı olarak yatay ve durgun geçecek seanslar bekliyoruz. Ancak uzun vade için çok ciddi bir alım seviyesindeyiz. 

Tunç Yıldırım Alfa Menkul Değerler 
Ocak sonuna kadar olan gündem çok kritik. Gözler, IMF, Kıbrıs, Irak’la ilgili olarak BM denetçiler raporunda olacak. Piyasada stres var tabi ancak, yatırımcı artık bunu fırsat olarak görmeli. Biraz ürkekte olsa yabancıdan bir miktar para girişi var. Yabancıların ekonomi yönetimine güveni artarsa alımlar daha agresif yönde olabilir. Bulunduğumuz seviye uzun vadeli alım için uygun. Adeta sofra hazırlanmış durumda. Çünkü yabancı da biliyor ki, Irak’ta savaş çıktığında hacim çok az olacak. Bu noktada artık hükümetin uygulamalarına bakacaklar. Önümüzde 2003 bütçesi çerçevesinde IMF’yle başlayacak görüşmeler ve bankacılık reformu duruyor kısa gündemde. Irak konusunda verilecek desteğe bağlı olarak şekillenecek yardım paketinin boyutu da yön tayininde belirleyici olacak. 

Ömer Dilber Hak Menkul Değerler 
Endekste yaşanan sıkışma bir haftadır sürüyor. Irak’la ilgili olarak, şubat sonunda açıklanacak olan BM denetçi raporu, süreci belirleyeceğinden piyasalar için önemli olacak. Açıklanacak olan bu rapor bir anda konjonktürü değiştirebilir. Krueger’in ziyareti ise IMF’nin, ekonomik program hakkında çok olumsuz görüşlerinin olmadığını gösterdi. Büyük oyuncular ve yatırımcılar Irak’la ilgili beklentiler doğrultusunda bekle gör politikası izliyor. Bu da piyasadaki işlem hacminin azalmasına sebep oluyor. Endeksin 10.000 - 11.000 bandının dışına çıkması Bayram öncesinde zor görünüyor. Fakat, blok satış yöntemiyle ihaleye çıkacak Petkim borsaya bir miktar canlanma getirebilir. Yatırımcı ve oyuncuların likit kalmayı tercih ettiği sürece borsada yukarı hareket zor olacak. 

Zeynep Candan Aktaş 
Teknik olarak olumlu görünen kısa ve uzun vadeli göstergelere rağmen piyasalardaki tedirginlik güçlü hareketleri engelliyor Olası Irak operasyonunun gölgesinde geçen haftada diğer önemli konular Kürşat Tüzmen’in Irak’a gerçekleştirdiği ticari ziyaret, özelleştirme programı, IMF ile ilişkiler ve Kıbrıs olarak özetlenebilir. Haftanın son günü de Çankaya’da yine Irak konulu zirve. Bunların borsaya yansıması ise maalesef çok olumlu olmadı. 
     Genel olarak tutunma ve güçlenme çabaları izlenen borsa haftayı yüzde 1,41 değer artışıyla 10,348 puandan kapattı. Haftanın en çok kazananları yine İMKB tüm endeksinden işlem derinliği olmayan senetler arasından çıktı. İMKB 100’de en çok kazandıranlar yüzde 13,46 ile Anadolu Hayat, yüzde 10,91 ile Ford Otosan, yüzde 10 ile Milliyet, yüzde 9,68 ile Vestel ve yüzde 8,11 ile Alarko Holding oldu. En çok kaybettirenler ise Eskort yüzde 25,89, Arsan yüzde 15, İhlas yüzde 13,73, Alarko GYO yüzde 9, İhlas GYO yüzde 5,71. İşlem hacmi en yüksek senetler İş Bankası C, Garanti Bankası, Turkcell, Tüpraş ve Sabancı Holding oldu. 
     Irak’ta inceleme yapan silah denetçilerinin görev süresinin 27 Ocak’ta dolacak olması bu tarihe yaklaştıkça sinirlerin daha da gerginleşmesine neden oluyor. Teknik olarak kısa ve uzun vadeli göstergelerin aşırı satımlarda bulunması ve hatta bu seviyelerden alıma dönüş çabaları, uzun vadeli destek seviyelerinde oluşan fiyatlar gibi olumlu görünümlere rağmen önümüzdeki haftalarda da tutunma ve güçlenme çabaları etkili olacak gibi görünüyor. 
     





</TEXT>
</DOC>
