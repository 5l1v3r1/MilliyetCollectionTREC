<DOC>
<DOCNO> 106532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sondun39.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu, Gürel ile New York'ta bir araya gelecek 
</HEADLINE>
<TEXT>

     Yunanistan Dışişleri Bakanı Yorgo Papandreu ile Başbakan Yardımcısı ve Dışişleri Bakanı Şükrü Sina Gürel'in, BM genel kurul toplantısı nedeniyle gidecekleri New York'ta ilk kez bir araya gelecekleri açıklandı. 
     Yunanistan Dışişleri Bakanlığı Sözcüsü Panos Beglitis, düzenlediği basın toplantısında, 12 Eylül'de yapılması planlanan Papandreu-Gürel görüşmesinde ikili ilişkiler ve Kıbrıs konusunun ele alınmasının beklendiğini söyledi. 
     Kıbrıs konusunda Atina'nın BM Genel Sekreteri Kofi Annan'ın çabalarını desteklediğini belirten Beglitis, tarafların 3-4 Ekim'de New York'ta yapacakları görüşmenin, ciddi sorunların derinliğine ele alınmasını sağlayacağını umduğunu vurguladı. 
     Beglitis, Atina'nın BM kararları çerçevesinde çözüm bulunması olasılığının henüz ortadan kalkmadığı kanısında olduğunu söyledi. 
     Türkiye'nin içinde bulunduğu seçim öncesi dönemin ciddi kararların alınmasına olanak vermediğini de kaydeden Beglitis, sorular üzerine, ABD'nin Kıbrıs konusunda hiçbir zaman resmen geçici bir çözüm ya da uluslararası konferans düzenlenmesi önerisi getirmediğini belirtti. 
     Bu arada Atina'nın, kaçakların iadesine ilişkin protokolun tam olarak uygulanması için Türkiye ile temasa geçtiğini açıklayan Beglitis, ''Protokolun uygulanmasıyla ilgili sorunlar var, ancak Eylül ayı içinde Türkiye ile yapılması planlanan teknik düzeyde görüşmelerle tüm sorunlar çözülecektir'' dedi. 
     Beglitis, sorular üzerine, ''Avrupa ordusuna ilişkin yeni bir gelişme olmadığını'' da kaydetti. 
     





</TEXT>
</DOC>
