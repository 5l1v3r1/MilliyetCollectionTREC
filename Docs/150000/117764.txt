<DOC>
<DOCNO> 117764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sondun20.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar, Erdoğan'ın KKTC ziyaretini eleştiriyor... 
</HEADLINE>
<TEXT>

     Kıbrıs Rum Yönetimi, AK Parti Genel Başkanı Recep Tayyip Erdoğan'ın, 15 Kasım kuruluş yıldönümünde yapacağını açıkladığı KKTC ziyaretini, ''yasadışı ve BM kararlarına karşı bir ziyaret'' olarak niteledi. 
     Rum Yönetimi Sözcüsü Mihalis Papapetru, konuyla ilgili açıklamasında, ''Ülkesi için değişim ve ilerlemeyi haykıran bir siyasi liderin uluslararası faaliyetine, apaçık belli olan bir 'yasadışı' faaliyetle başlamış olması yazıktır'' dedi. 
     ''Erdoğan'ın Kıbrıs konusundaki ilk demeçlerinden sonuç çıkarmaya acele etmeyeceklerini'' ifade eden Papapetru, ''Erdoğan hakkındaki yargıya daha sonra varılacağını'' söyledi. 
     Erdoğan'ın Atina ziyaretinde söyleyeceklerini çok önemli addettiğini belirten Papapetru, ''Orada belki da daha sağlıklı sonuçlar çıkarabiliriz'' dedi. 
     Rum basını da Erdoğan'nın KKTC'ye yapacağı ziyarete geniş verdi ve ziyareti ''yasadışı'' olarak nitledi. 
     Fileleftheros gazetesi, ''Erdoğan, devlet politikasının teyidi için sahte devlette'' başlıklı haberinde, Erdoğan'ın ilk yurt dışı gezisini Yunanistan'a değil de KKTC'ye yapacağının açıklandığını yazdı. 
     Gazete, Erdoğan'ın, ''15 AB üyesi büyükelçileriyle yaptığı toplantı sonrası Kıbrıs'ta bağımsız egemen iki devletten söz ettiğini, böylece Türkiye'deki siyasi ve ekonomik düzenin çizgisine göre hareket ettiğini'' iddia etti. 
     Politis gazetesi, konuyla ilgili haberinde, ''Erdoğan'ın Belçika çözüm modelindeki geri adım atma ötesinde, KKTC'nin kuruluş yıldönümü olan 15 Kasım'da KKTC Cumhurbaşkanı Rauf Denktaş'ın yanıbaşında durarak, büyük siyasi önem içeren sembolik bir hareket yapacağını, bununla muhtemelen BM ve arabuluculara iki egemen devlet zemininde çözüm bulunması şeklindeki Türk görüşünün değişmediği mesajını göndermek istediğini'' yazdı. 
     Alithia gazetesi ise ''Erdoğan'ın politikası Atina'da yargılanacak'' başlıklı haberinde, Rum yönetimi ile Atina'nın, Erdoğan'ın politikası hakkında bir yargıya varmak için Atina'ya yapacağı ziyareti beklediğini belirtti. 
     
</TEXT>
</DOC>
