<DOC>
<DOCNO> 116014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sontur19.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Alacakaptan cinayeti davasında ceza yağdı 
</HEADLINE>
<TEXT>

     Turizmci doktor Ercüment Hakkı Alacakaptan'ın Beyoğlu'ndaki evinde boğularak öldürülmesine ilişkin yargılanan 7 sanıktan 1'i müebbet, 1'i 18 yıl 9 ay ağır, 2'si 2 yıl 1'er ay hapis cezasına çarptırıldı, 3 sanık ise beraat etti. 
     Beyoğlu 1. Ağır Ceza Mahkemesi'ndeki duruşmaya, tutuklu sanıklar Hakan Açıl ve Luidmila Covalji ile tutuksuz sanıklardan Tatiana Mimideanova katıldı. Davanın diğer tutuksuz sanıkları olan Bahaddin Zaferov, Adem Bahat, Erol Güzelocak ve Serdar Güngör ise duruşmaya gelmedi. 
     Karar aşamasına gelen davaya ilişkin diyecekleri sorulan maktul Ercüment Hakkı Alacakaptan'ın avukat ve öğretim üyesi olan kardeşi Prof. Dr. Uğur Alacakaptan, tutuklu 2 sanığın "Başka bir suçu işlemek amacıyla adam öldürmek" ve "gasp" suçlarından, Tatiana Mimideanova'nın da olay yeri krokisini önceden çizerek "sanıkları teşvik ettiği" gerekçesiyle cezalandırılmasını istedi. 
     Karardan önce son sözleri sorulan sanıklardan Hakan Açıl, kimseyi öldürmediğini savunarak, gasp ya da hırsızlık suçundan verilecek cezaya ise razı olduğunu bildirdi. 
     Sanık Luidmila Covalji de tercüman aracılığıyla yaptığı konuşmada, Alacakaptan'ın evine çalışmak için götürüldüğünü sandığını, ancak Hakan Açıl ile Alacakaptan arasında boğuşma çıkınca kaçmaya çalıştığını, bunun üzerine kolundan tutan Açıl'ın kasadaki altın ve paraları cebine doldurduğunu kaydederek, "Ben serbest kalmak istiyorum" dedi. 
     Sanık Tatiana Mimideanova da, öldürme ve gasp olayıyla ilgisi olmadığını savunarak, "Kaderime küskünüm" diye konuştu. 
     mahkeme heyeti, sanık Hakan Açıl'a "başka bir suçu işlemek amacıyla adam öldürmek"ten müebbet, "gasp" suçundan da 12 yıl 6 ay ağır hapis cezası verdi. 
     Sanığın müebbet ağır hapse çarptırılmasını dikkate alan mahkeme heyeti, 12 yıl 6 aylık hapis cezasının da 1 yıl süreyle hücrede tecrit şeklinde uygulanmasını kararlaştırdı. 
     Sanıklardan Luidmila Covalji'ye "başka bir suçu gizlemek amacıyla adam öldürmeye yardım" suçundan 12 yıl 6 ay ağır, "gaspa yardım" suçundan da 6 yıl 3 ay ağır hapis cezası veren mahkeme heyeti, Tatiana Mimideanova ve Bahaddin Zaferov'u da "hırsızlığa yardım" suçundan 2 yıl 1'er ay hapis cezasına çarptırdı. 
     Diğer sanıklar Adem Bahat, Erol Güzelocak ve Serdar Güngör'ün ise beraatlarını kararlaştıran heyette yer alan üye hakim Mustafa Tok, Covalji, Mimideanova ve Zaferov'un "asli fail olarak cezalandırılmaları gerektiği" görüşüyle çoğunluğun kararına muhalif kaldı. 
     
     "ACIMIZı HAFİFLETMEYECEK" 
     Duruşmadan sonra karara ilişkin görüşü sorulan Prof. Dr. Uğur Alacakaptan, karar kesinleşmediği için şu aşamada bir şey söyleyemeyeceğini bildirdi. 
     Öldürülen Ercüment Hakkı Alacakaptan'ın kızı Bedia Bilge ise verilen cezaların babalarının öldürüldüğü gerçeğini ortadan kaldırmayacağını belirterek, "Acımızı hafifletmeyecek" dedi. 
     Turizmci doktor Ercüment Hakkı Alacakaptan, Gümüşsuyu'ndaki evine hırsızlık ve gasp amacıyla gelen kişilerce 2 Mart 2001 tarihinde boğularak öldürülmüştü. 
     





</TEXT>
</DOC>
