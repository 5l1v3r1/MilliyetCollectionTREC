<DOC>
<DOCNO> 140634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sontur29.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearson ''İkinci tezkere umudumuz var'' 
</HEADLINE>
<TEXT>

     ABD'nin Ankara Büyükelçisi Robert Pearson, Başbakan Abdullah Gül ile görüşmesinde kendisine yabancı asker konuşlandırma ve Türkiye'nin Kuzey Irak'a asker göndermesine ilişkin tezkerenin TBMM'de kabul edilmemesi konusunda Washington'un görüşlerini aktardığını söyledi. 
     Başbakanlık'ta ABD'nin talebi üzerine yapılan ve 45 dakika süren görüşmeden sonra basına konuşan Pearson, Gül'e Washington'un düşüncelerini ilettiğini ve Gül'den de önümüzdeki günlerde neler olabileceğine ilişkin düşünceleri dinlediğini belirtti. 
     Görüşmede Gül ve kendisinin, Türk-Amerikan ilişkilerinin değeri ve önemini dile getirdiklerini ifade eden Pearson, bugüne kadar üzerinde çalışılan konularda çalışmaları sürdüreceklerini, ABD'nin bakış açısından bu konuların sonuçlandırılmasının önemli olduğunu kaydetti. 
     Edinilen bilgilere göre, Pearson Gül'e tezkerenin reddedilmesinin nedenlerini, sonrasındaki gelişmeleri ve Hükümet'in planını sordu. Başbakan Gül de, ret sonucunun ortaya çıkmasında Türkiye'nin "elinin güçlendirilmemesi"nin etkili olduğunu vurguladı. Kuzey Irak'ın geleceği gibi hassas konuda net bir sonuca ulaşılamaması, kürt grupların ABD'den destek gören çıkışları, Türkmenlerin asli unsur olarak kabul edilmemesi ve ABD basınındaki yazı ve karikatürlerin ret sonucunda etkili olduğunu kaydeden Gül, ABD ile yürütülen müzakerelerdeki bu tıkanıkların kamuoyu ve milletvekilleri üzerindeki etkisine dikkat çekti. 
     Başbakan Gül, ikinci bir tezkerenin gündeme gelip gelmeyeceğini soran Pearson'a, konunun parti ve Hükümet içinde değerlendirildiğini ve buna bu değerlendirmelerden sonra karar verileceğini söyledi. 
     Pearson, ''İkinci bir tezkerenin Meclis'ten geçmesine yönelik umudunuz hala var mı '' sorusuna, şu yanıtı verdi 
     ''Her zaman olduğumuz gibi şimdi de bir umudumuz vardır, bu da Türkiye ile yakın çalışma içinde olmak umududur. Pek çok sebepten dolayı Türkiye ile iyi ilişkiler içinde çalışacağımızı umuyorum. Bu, ister Irak olsun, ister Türkiye ekonomisi için destek olsun, Türkiye-ABD askerleri arasındaki işbirliği olsun... Bütün bu konular bence bir anlaşmaya varmak için çok önemli konular. Türk hükümetine de sormalısınız ancak ben hala geçerli sebepler olduğunu düşünüyorum.'' Pearson, ABD'nin Türkiye'ye, olası Irak operasyonuna ilişkin mali yardım verip vermeyeceğinin sorulması üzerine de ''Anlaşma olmadan bir mali paket de olmayacak'' dedi ve Washington'un, mali paketin Türk ekonomisine destek olmasını arzu ettiğini belirtti. 
     





</TEXT>
</DOC>
