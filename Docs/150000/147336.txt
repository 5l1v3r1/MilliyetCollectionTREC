<DOC>
<DOCNO> 147336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sontur10.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanlığı sözcüsü ''Powell ile görüşme yararlı geçti'' 
</HEADLINE>
<TEXT>

     Cumhurbaşkanlığı Dışişleri Başdanışmanı ve Özel Kalem Müdürü Tacan İldem, ABD Dışişleri Bakanı Colin Powell ile yapılan görüşmelerin son derece yararlı geçtiğini söyledi. 
     İldem, Çankaya Köşkü'nde düzenlediği basın bilgilendirme toplantısında, Powell ile yapılan görüşmelerin karşılıklı anlayış içinde ve son derece yararlı geçtiğini belirtti. 
     İldem, ''Geleceğe daha güvenle baktığımız bir noktada bulunuyoruz. Dünkü ziyaret amacına uygun gerçekleşmiştir ve amacına varmıştır'' dedi. 
     Tacan İldem, görüşmelerde Irak konusunun etraflı bir şekilde değerlendirildiğini ifade ederek, Türkiye'nin Irak operasyonunun en kısa sürede sona ermesi temennisini de dile getirdi. 
     Irak'ın toprak bütünlüğünün Türkiye için taşıdığı öneme dikkati çeken İldem, ''Bu konuda, ABD ile tam bir anlayış birliği içindeyiz'' diye konuştu. 
     Cumhurbaşkanlığı Dışişleri Başdanışmanı ve Özel Kalem Müdürü Tacan İldem, ABD Dışişleri Bakanı Colin Powell'ın dünkü ziyaretinin hedeflerine vardığını söyledi. 
     İldem, Çankaya Köşkü'nde düzenlediği basın bilgilendirme toplantısında, gazetecilerin sorularını yanıtladı. 
     İldem, Powell'ın Türkiye'ye yaptığı ziyaretle ilgili bir soru üzerine, ziyaretin son derece yararlı geçtiğini söyledi. 
     Türkiye ile ABD arasında karşılıklı yarara hizmet eden, kendini kanıtlamış ve sınanmış bir ortaklık ilişkisi bulunduğunu belirten İldem, bu ilişkinin son 50 yılda hem ikili hem de çok taraflı düzeyde yakın bir işbirliğine konu olduğunu kaydetti. 
     Son dönemde bu ilişkiyi ''stratejik ortaklık'' olarak tanımladıklarını anımsatan İldem, gerek Türkiye gerek ABD açısından bu ''stratejik ortaklığın'' devamının büyük önem ve öncelik taşıdığını vurguladı. 
     İldem, şöyle devam etti 
     ''Zaman zaman ortaklar arasında da kimi yanlış anlamalar olabilir. Fakat önemli olan her iki tarafın da bu ilişkinin, bu ortaklığın öneminin bilinci içinde bunları giderebilme yollarını aramalarıdır. Sayın Powell'ın Türkiye'ye ziyaretini de bu amaca dönük bir ziyaret olarak görmek doğru olacaktır. Dünkü görüşmelerin tümü karşılıklı anlayış havası içinde geçmiştir. 
     Sayın Cumhurbaşkanı tarafından kabul edilmiştir. Bu görüşme sırasında gerek Sayın Cumhurbaşkanımız, gerek Sayın Powell, ABD ile Türkiye arasındaki stratejik ortaklık ilişkisinin bundan sonra da her alanda en güçlü bir şekilde süreceğine ilişkin iradelerini açıklama fırsatını bulmuşlardır. Bu itibarla geleceğe bu ilişkilerin gücü açısından daha güvenle baktığımız bir noktada bulunuyoruz.'' İldem, görüşme sırasında Irak'taki gelişmelerin de etraflı bir şekilde değerlendirildiğini belirtti. Türkiye'nin, dostu ve müttefiki ABD'ye, TBMM'nin izni uyarınca hava sahasını açtığını, ABD ile İngiltere uçaklarının bu izinden yararlandıklarını anımsatan İldem, bunun önemli bir katkı oluşturduğunu söyledi. 
     İldem, ''Temennimiz, Irak'taki operasyonun en kısa sürede daha fazla can kaybına yol açmadan sona ermesidir'' dedi. 
     
     ''ABD, KAYGILARIMIZIN BİLİNCİNDE'' 

     Irak'ın toprak bütünlüğünün Türkiye açısından taşıdığı öneme dikkati çeken İldem, ''Bu konuda ABD ile tam bir anlayış birliği içindeyiz. Bizim Kuzey Irak'a ilişkin kaygılarımızın bilincinde olduklarını Sayın Powell açıklamalarında ortaya koymuştur. Bu kaygılarımıza en duyarlı şekilde yaklaşma taahhütlerini dile getirmiştir. Tüm bu konuların ele alınıp görüşülmesi ve stratejik ortaklık ilişkimizin gelişmesi yönünde yararlı bir ziyaret olmuştur'' diye konuştu. 
     İldem, bir başka soru üzerine, Sezer'in Powell ile yaptığı görüşmede, Türkiye'nin Irak'taki askeri operasyonda sivillerin ölmesinden duyduğu üzüntünün de gündeme geldiğini belirterek, ''Esasen Sayın Powell da bu konuda üzüntü duyduklarını beyan etmiştir'' dedi. 
     
     ''MUHARİP ARAÇ VE TEÇHİZAT DEĞİL'' 

     ''Sivil yardım çerçevesinde Türkiye'den geçen bazı malzemelerin savaşta kullanıldığına'' ilişkin iddiaların anımsatılması üzerine de İldem, Genelkurmay Başkanlığı'nın konuya ilişkin açıklamasını anımsattı. 
     İldem, ''Bunlar muharip araçlar değildir. Bu itibarla bir savaşta kullanılacak bir muharip bir araç ve teçhizatın geçişi söz konusu olmamıştır'' dedi. 
     ''ABD ile ilişkilerde yanlış anlamalar olabileceğini söylediniz. Bunlar nelerdi ve ne ölçüde aşılabildi '' sorusunu ise İldem, şöyle yanıtladı 
     ''Dün Sayın Powell'ın da ortaya koyduğu gibi ikinci tezkerenin Meclis'ten geçmemesi onlar bakımından düş kırıklığı yaratmıştı. Bu, Amerikan medyasında da zaman zaman işlendi. Ancak, zannediyorum bu konunun ele alınışında oradan kaynaklanan yanlış anlamalar da söz konusu olabilir. Türkiye'nin bir nevi para pazarlığı yaptığı şeklinde algılamalar mevcuttu. Oysa bildiğiniz gibi Türkiye, böyle bir savaşın patlak vermesinden siyasi, ekonomik ve askeri yönden etkilenecek bir ülke konumundaydı. Bu üç önemli alanda arzu edilmeyen gelişmeleri önlemek yönünde ABD ile görüşmeler yürütülmüştür. Dolayısıyla bütün bu alanların sadece birine odaklanıp basite indirgemek bir yanlış anlamadır. Ama, ABD Türkiye'nin şu an içinde bulunduğu ve benimsediği tutumun idraki içindedir. Türkiye'de bir demokrasi vardır. Demokratik bir süreçten geçilerek bu noktaya gelinmiştir. ABD de bölgenin en güçlü demokrasisi olan ve ileride Irak açısından da bir model oluşturabilecek olan Türkiye'nin bu demokratik yapısına saygı göstermektedir. Belki ikinci tezkerenin geçmeyişinin düş kırıklığı onlar açısından geçerli olabilir. Ancak karşılıklı anlayış ve saygı temelinde biz bu tür düş kırıklıklarını ya da yanlış anlamaları giderebilmenin yollarını bulabilecek iki güçlü müttefik ve dostuz. Bu açıdan dünkü ziyaretin amacına uygun biçimde gerçekleştiğini ve hedeflerine vardığını düşünüyorum. ABD yönünden yapılan açıklamalar da esasen bu anlayışımızı doğrular niteliktedir.'' İldem, bir başka soru üzerine, ABD Başkanı Bush'un Powell aracılığıyla Sezer'e şahsi saygı ve selamlarını gönderdiğini söyledi. Sezer'in de Powell'a, ''Bush'a en samimi hislerini, selam ve saygılarını iletmesi ricasında bulunduğunu'' kaydetti. 
     





</TEXT>
</DOC>
