<DOC>
<DOCNO> 110442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur52.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın Portakal'da ilk kez "Fotoğraf yarışması" düzenlenecek 
</HEADLINE>
<TEXT>

     39. Antalya Altın Portakal Film Festivali çerçevesinde bu yıl ilk kez, ''Fotoğraf Yarışması'' düzenlenecek. 
     Antalya Kültür Sanat Vakfı'ndan yapılan açıklamada, ''39. Antalya Altın Portakal Film Festivali 1. Fotoğraf Yarışması'' düzenlendiği belirtilerek, yarışmaya foto-muhabirler, amatör ve profesyonel tüm fotoğraf sanatçılarının katılabileceği ifade edildi. 
     Açıklamaya göre, Festivalin devam edeceği 1-5 Ekim tarihleri arasında çekilecek en güzel ''Altın Portakal Film Festivali'' fotoğrafını, Ara Güler, Fikret Otyam, Sökmen Baykara, Rafet Hüner, Emine Ceylan ve Timurtaş Onan'dan oluşan bir jüri seçecek. 
     Canon ve Kodak'ın sponsorluğunu üstlendiği yarışmada ödül olarak birinciye Canon EOS 300N, ikinciye Canon EOS 3000, üçüncüye ise Canon Zoom 65 fotoğraf makinesi verilecek. Yarışmada ayrıca Çağdaş Gazeteciler Derneği ÇGD Özel Ödülü ve Mansiyon Ödülü olarak da fotoğraf makineleri hediye edilecek. Dereceye giren tüm eser sahiplerine ise Kodak'tan sürpriz armağanlar sunulacak. 
     Son başvuru tarihi 20 Ekim olarak açıklanan yarışmayla ilgili ayrıntılı bilgi, ''www.altinportakal.org.tr'' adresinden öğrenilebilecek. 
     





</TEXT>
</DOC>
