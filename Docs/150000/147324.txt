<DOC>
<DOCNO> 147324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sonspo17.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat Özdemir "Türkiye'yi yeni bir farktan Rüştü kurtarmıştır" 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, İngiltere ile yapılan milli maçta kaleci Rüştü'nün sergilediği performansı överken, "İngiltere karşısında Türkiye'yi yeni bir tarihi farktan Rüştü kurtarmıştır" dedi. 
     Özdemir, yaptığı açıklamada, Rüştü'nün kariyerini ispat etmiş bir kaleci olduğunu vurgulayarak, "Dünya Kupası'nda en iyi 2. kaleci seçildi. Bence 1 numaralı kalecisi. Dünyadaki hiçbir takım Rüştü gibi bir kaleciyi kaybetmek istemez" dedi. 
     Rüştü'yü kaybetmek istemediklerini belirten Özdemir, "Fenerbahçe'nin gelecek sezonki hedefleri ve Türk futbolseverlerin onu izlemeye devam etmesi için Rüştü ile anlaşacağız. Başkan Yıldırım ve Sadettin Saran, devamlı bu konunun üzerinde" diye konuştu. 
     Nihat Özdemir, İngiltere Ümit Milli Takımı'na bir gol atan Tuncay'ın şımarmazsa önünde çok önemli bir futbol kariyeri beklediğini vurgulayarak, "Şu anda bize Tuncay ile ilgili bir teklif gelmedi. Gelse de biz onu bırakmak istemeyiz. Gelecek sezon için iyi bir takım kurmak isteyen Fenerbahçe, Rüştü ve Tuncay gibi futbolcularını bırakmayı düşünmez" dedi. 
     





</TEXT>
</DOC>
