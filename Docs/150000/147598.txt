<DOC>
<DOCNO> 147598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sontur21.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "Manisalı gençler davası kararı isabetlidir" 
</HEADLINE>
<TEXT>

     Adalet Bakanı Cemil Çiçek, Manisa'da bazı gençlere işkence yaptıkları iddiasıyla mahkum olan polislerin cezalarının Yargıtay tarafından onanmasını değerlendirirken, ''Bence doğru ve isabetli bir karardır'' dedi. 
     Çiçek, TBMM'de gazetecilere yaptığı açıklamada, ''Manisalı Gençler Davası''nın önemli bir dosya olduğunu belirterek, Türkiye'nin yurt dışındaki itibarı ve yargılamanın isabeti açısından hep tartışma konusu olduğunu söyledi. 
     Davanın Avrupa platformunda her defasında Türkiye'nin önüne geldiğini kaydeden Çiçek, ''Bu kez de zamanaşımından dolayı yine işkence yaptığı iddia edilen bu kişilerin paçayı kurtaracağı gibi bir endişe hep gündeme geldi. Beni ziyarete gelen pek çok yabancı heyet de aşağı yukarı ilk konuşma maddesi olarak bunun üzerinde duruyordu'' dedi. 
     Türkiye'nin bu sıkıntıyı da bu şekilde bertaraf ettiğini kaydeden Çiçek, şunları söyledi 
     ''Bence doğru ve isabetli bir karardır. İnşallah Türkiye bu nevi sıkıntılı kararlarla karşı karşıya kalmaz. Görevini yapanlar da çıkardığımız yasaları iyi okurlar, anlarlar ve gereğini yaparlar. Şu andan itibaren herkes bilmeli ki, insanlık suçu olarak kabul ettiğimiz işkence konusunda birine bir şey yapacak olanlar dokuz defa düşünmelidir'' 
     





</TEXT>
</DOC>
