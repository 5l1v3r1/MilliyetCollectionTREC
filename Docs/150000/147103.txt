<DOC>
<DOCNO> 147103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sontur21.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, Powell ile görüştü "Tezkereye gerek yok" dedi 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, ABD ile Türkiye arasında bugün yapılan görüşmeler çerçevesindeki işbirliği şekilleri için yeni bir tezkereye ihtiyaç bulunmadığını bildirdi. 
     Gül ile ABD Dışişleri Bakanı Colin Powell, Dışişleri Konutu'nda düzenledikleri ortak basın toplantısında, Türk ve yabancı medya mensuplarının sorularını da yanıtladılar. 
     Türkiye'nin ABD ile bundan sonraki işbirliği için yeni bir tezkereye ihtiyaç olup olmadığının sorulması üzerine Gül, şunları kaydetti 
     ''Bugün görüştüğümüz çerçeve içindeki tüm işbirliği şekilleri için herhangi bir tezkereye, TBMM'ye gitmeye gerek yoktur. Tüm bunlar, hükümetin yetkisi içerisinde olabilecek işlerdir. O bakımdan hükümet, kendi inisiyatifini kullanarak bu işbirliğini geliştirecektir.'' Abdullah Gül, Türkiye'nin ABD'ye lojistik destek verip vermeyeceğine ilişkin soru üzerine şöyle dedi 
     ''Az önce de söylediğimiz gibi, işbirliklerimiz birçok seviyede devam etmektedir ve devam edecektir. Bu bağlamda gıda yardımı, yakıtlar ve diğer insani yardımlar, Türkiye üzerinden yapılacaktır. Bu konuda karşılıklı bir anlayışa varılmıştır. Ancak çeşitli yaralı uçaklarının havaalanlarımıza inmesi, bazı yaralıların nakledilmesiyle ilgili konularda da Türkiye işbirliği içinde olmuştur ve bu işbirliği devam edecektir.'' 
     
     POWELL'A SORULAR 
     Türkiye üzerinden kuzey cephesinin açılma ihtimalinin ortadan kalkıp kalkmadığının sorulması üzerine Powell, Irak'a düzenlenen operasyon çerçevesinde özel hareket birliklerini kuzeye gönderdiklerini hatırlattı. Zaman zaman başka kuvvetlerin de müdahale edebileceğini ya da güneyden girebileceğini söyleyen Powell, buna komutanların karar vereceğini bildirdi. 
     Kuzey cephesini ilk yapılan orijinal plandakinden farklı bir şekilde kullandıklarını belirten Powell, ''Ancak planlarımız esnektir ve meydana gelen gelişmelere göre değişebilir'' diye konuştu. 
     Powell, Türkiye ile bundan sonra yapacakları işbirliğine ilişkin ayrıntıların ve buna Kuzey Irak'taki Kürt gruplarının katkısının ne olacağının sorulması üzerine, Türkiye üzerinden gıda ve diğer çeşit kaynakların ikmalinin yapılmasının söz konusu olduğunu hatırlattı. 
     Kuzey Irak'a ABD birlikleri konuşlandırıldığı zaman arama- kurtarma çalışmalarının da gündeme gelebileceğini kaydeden Powell, Türk hükümetinin insani yardım konusunda her zaman çok aktif çalıştığını bildiklerini kaydetti. 
     Powell, Kuzey Irak'a ilişkin taraflar arasında kurulacak komisyonda temsiliyet konusunun bir hafta içinde çözümlenmesini beklediklerini söyleyerek, böylelikle mevcut gerilimin de azalacağını düşündüğünü belirtti. Powell, bundan birkaç hafta önce taraflarda daha çok endişe bulunduğunu, ancak bazı ABD kuvvetlerinin bölgeye yerleşmesiyle daha istikrarlı bir durum sağlandığını ifade etti. 
     ABD'nin Irak operasyonu sırasında gün geçtikçe daha çok sivilin hayatını kaybettiğine dikkat çekilmesi üzerine Powell, Amerikalı komutanların planlarını en az sayıda sivilin ölmesine göre yaptıklarını belirterek, sivillerin zarar görmemesi için mümkün olduğunca dikkatli olmaya çalıştıklarını kaydetti. Powell, komuta merkezleri ile askeri tesisleri hedef aldıklarını söyleyerek, bu politikalarının devam edeceğini bildirdi. 
     Sivil insanların yaşamlarını yitirmesinden üzüntülerini dile getiren Powell, savaşın Irak lideri Saddam Hüseyin'in uluslararası yükümlülüklerini yerine getirmemesi nedeniyle çıktığını söyledi. Mevcut Irak rejimi gittiği zaman, Irak haklı için de çok daha iyi bir yönetimin iktidara geleceğini belirten Powell, yeni hükümetin Irak halkı içinden çıkacağını ve tüm Irak'ı temsil edeceğini kaydetti. 
     





</TEXT>
</DOC>
