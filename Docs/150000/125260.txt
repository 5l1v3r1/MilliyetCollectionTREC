<DOC>
<DOCNO> 125260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sontur12.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "İktidarın cicim ayları bitiyor, balayı kısa sürdü" 
</HEADLINE>
<TEXT>

     CHP Genel Başkanı Deniz Baykal, toplumun kendisine vaat edilen çözümleri ivedilikle beklediğini belirterek, ''İktidarın cicim ayları bitiyor, balayı çok kısa sürede bitti gibi görünüyor'' dedi. 
     Baykal, partisinin TBMM grup toplantısında yaptığı konuşmada sözlerine, ''İktidarın cicim ayları bitiyor. Balayı çok kısa sürede bitti gibi görünüyor'' diyerek başladı. Seçimler sonrasında sorunların kendini çok çabuk hissettirmeye başladığını ve Türkiye'nin tarihi günler yaşadığını belirten Baykal, ''Ülkemizle ilgili çok ciddi gelişmelerin şekillendiğini görüyoruz'' diye konuştu. 
     Sert bir kışa girerken, tüm toplum kesimlerinin, sorunların çözümünü ve vaatlerin yerine getirilmesini iktidardan vakit kaybetmeden yerine getirmesini beklediğini ifade eden Baykal, sözlerini şöyle sürdürdü 
     ''Hükümet icraatlarına derhal başlamalı. Çok vaat var, çok konuşuluyor ama bir kopukluk var iktidarda. Bir bakanın söylediğini diğer bakanın tekzip etmesi alışkanlık haline geldi. Bunları genel bir tespit ve uyarı olarak söylüyorum. 
     Çiftçiye verilen vaatler 1.5 ayda unutuldu. Çiftçi doğrudan gelir desteğinden mahrum bırakıldı, destek sürdürülemiyor. Yeşil Mazotu arıyoruz. O indirimli mazotun çiftçiye ne zaman verileceğini öğrenmek istiyoruz. Fındığa verilecek 2 milyonu bekliyoruz. 
     Hükümet, hızla hayal kırıklığı yaratmaya erken başlamıştır. Zorunlu Tasarruf kesintilerinin dörte biri geri ödenecek mi ödenmeyecek mi Bu konuda yapılan açık taahhütlere rağmen durum hala belirsiz.'' Baykal, AK parti çevresinde, geçen dönem TBMM'de kabul edilen ihale yasasının ertelenmesi konusunda seslerin yükselmeye başladığını ve buna bir anlam veremediğini belirterek şöyle devam etti 
     ''Niçin erteliyorsunuz Noksansa tamamlayın, yanlışsa düzeltin ama erteleme niye Acaba erteleme, Benim yapmam gereken ihaleler var. Onları yandaşlarıma vereyim ondan sonda yasayı yürürlüğü sokarız anlayışından mı kaynaklanıyor Bakın bu büyük bir yanlış olur. Hükümetin yeni ihale yasasını derhal uygulamaya koymasını bekliyoruz. Çünkü bu, Türkiye çıkarlarının, kendi yandaşlarının çıkarlarının üstünde olup olmadığının ilk sınavıdır. Sakın ha bu yanlışı yapmayın, sonra bunun önünü alamazsınız'' 
     





</TEXT>
</DOC>
