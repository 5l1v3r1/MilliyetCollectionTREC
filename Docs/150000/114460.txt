<DOC>
<DOCNO> 114460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sonspo06.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Belçika'ya gitti 
</HEADLINE>
<TEXT>

     Galatasaray, Avrupa Şampiyonlar Ligi'nde yarın Brugge ile yapacağı karşılaşma için Belçika'ya gitti. 
     Kafilenin hareketinden önce Atatürk Havalimanı'nda açıklama yapan Galatasaray Kulübü Başkanı Özhan Canaydın, maçtan hiçbir endişe duymadığını belirterek, ''Galatasaray'ın tecrübesi Brugge'dan puan almaya yeter. İnşallah iyi bir neticeyle döneceğiz'' dedi. 
     İkinci Başkan ve Basın Sözcüsü Ali Dürüst de bu maçı kazanmaları halinde büyük bir avantaj elde edeceklerini ifade ederek, ''Bu gruptan çıkmak için orada puan ya da puanlar almamız lazım. Şampiyonlar Ligi'nde büyük hedefiniz varsa her yerden puan ya da puanlar almanız gerekiyor. Bu maç da bunlardan biri. Bu havayla gidiyoruz, tüm temennimiz oradan puanla dönmek'' diye konuştu. 
     Galatasaray'ın golcü sıkıntısı çektiği yolundaki eleştirilere katılmadığını kaydeden Dürüst, ''Ocak ayında golcü transferi düşünmüyoruz. Golcümüz olmadığı da doğru değil. Geçen yılın gol kralı şu anda Galatasaray'da. Ligin en fazla gol atan takımlarından biriyiz ve şu anda lideriz'' dedi. 
     Takım kaptanı Bülent Korkmaz ise Galatasaray'ın her zaman zor işlerin üstesinden geldiğini ifade ederek, gurbetçilerin de desteğiyle bu maçta gülen tarafın kendileri olacağını söyledi. 
     Elvir Baliç de bu maça iyi hazırlandıklarını belirterek, sahaya kazanmak için çıkacaklarını kaydetti. 
     Galatasaray'da Batista, Faruk, Sarr, Kerem ve Vedat, Brugge karşılaşması için Belçika'ya götürülmedi. 

     
</TEXT>
</DOC>
