<DOC>
<DOCNO> 116407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sonspo12.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe, Galatasaray maçına hazır... 
</HEADLINE>
<TEXT>

     Birinci Süper Futbol Ligi'nde bu hafta Galatasaray ile karşılaşacak Göztepe'de Asbaşkan Levent Ürkmez, ''boykot'' yapan futbolcuların benzeri bir harekete başvurmayacağını belirterek, futbolcuların galibiyet sözü verdiğini kaydetti. 
     Göztepe Kulübü Asbaşkanı Ürkmez, yaptığı açıklamada, futbolcular ile yaptıkları görüşmenin olumlu geçtiğini söyledi. 
     Toplantıda futbolculara bugüne kadar aldıkları para miktarı ve sezon sonuna kadar öngörülen ödeme planını anlattıklarını kaydeden Ürkmez, anlatılanların futbolcuları ''büyük ölçüde'' tatmin ettiğini belirtti. Ürkmez, şöyle konuştu 
     ''Futbolcuları uyardık. Bir daha böylesi bir harekete kalkışmayacaklar. Toplu hareketlerde futbolculara yönetimin büyük cezalar verebileceğini, bu davranışın profesyonelliğe yakışmadığını, ancak yönetim kurulunun bu konuda iyi niyetli olduğunu söyledik. Karşılıklı diyaloglarla bu konu çözülebilir. Çünkü hepimiz aynı geminin içindeyiz. Kendileri de bize Galatasaray maçını kazanacaklarının sözünü verdiler. Hepsi bizim sevdiğimiz, kaliteli oyuncular. Onlardan bunu bekliyorduk. Kendilerine güveniyoruz.'' Öte yandan sakat olan Şenol ve Ahmet'in dışında kadrosunda eksik oyuncu bulunmayan Göztepe'nin bugün saat 16.30'da havayolu ile İstanbul'a gideceği öğrenildi. Şenol'un da bugün Özel Gazi Hastanesi'nde fıtık ameliyatı olacağı bildirildi. 
     





</TEXT>
</DOC>
