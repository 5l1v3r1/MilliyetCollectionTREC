<DOC>
<DOCNO> 120893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sondun08.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı "Annan planında su kaynakları Rumların" 
</HEADLINE>
<TEXT>

     Dışişleri Bakanı Yaşar Yakış, AB ülkelerine, ''Siz bir tarih verin, biz de Kıbrıs ile Avrupa Güvenlik ve İşbirliği Politikası AGSP konusunda kendimizi biraz daha zorlayalım'' dediklerini açıkladı. 
     Yakış, BM Genel Sekreteri Kofi Annan'ın Kıbrıs'ta taraflara sunduğu çözüm planına ekli haritalarda, KKTC'nin elindeki su kaynaklarının tamamının Rumlara bırakıldığını belirterek, ''Sınırın, su kaynakları Türk tarafında bırakılacak şekilde yeniden çizilmesi gerekir'' dedi. 
     Dışişleri Bakanı Yakış, New York'ta KKTC Cumhurbaşkanı Rauf Denktaş ile görüşmelerini tamamladıktan sonra Lizbon'a hareketinden önce bir grup Türk gazeteciye yaptığı açıklamada, Kıbrıs konusu ile Türkiye'nin AB üyeliği arasındaki ilinti konusuna açıklık getirdi. 
     ''Avrupalıların, Kıbrıs konusunda çözüme doğru bir adım atılırsa, Türkiye'ye müzakere tarihi verilmesi konusunu kendi kamuoylarına daha kolay kabul ettirebileceklerini söylediklerini'' belirten Yakış, daha sonra şunları kaydetti 
     ''Bu bir siyasi irade, siyasi karardır. Biz şimdiye kadar Kıbrıs sorunu Türkiye'nin AB üyeliğiyle ilintili değildir diyorduk, ama konu her yerde karşımıza çıktığı için, biz de cesaret göstererek, 'Siz bir tarih verin, biz de Kıbrıs ile Avrupa Güvenlik ve İşbirliği Politikası konusunda kendimizi biraz daha zorlayalım' dedik. Böylece onların bizden bekledikleri seyyaliyeti akıcılık bizim de onlardan beklediğimizi ortaya koyduk.'' Yakış, Türkiye'ye tarih verilmesi konusunda Avrupa ülkelerinin ortak bir tutumları olmadığını ve her ülkenin farklı tutum takındığını sözlerine ekledi. 
     
     ''SU KAYNAKLARI RUM TARAFINA BIRAKILIYOR'' 
     KKTC'deki tek su kaynağı olan yerin Güzelyurt bölgesi olduğuna dikkat çeken Yakış, ''Annan planına ek olarak sunulan her iki haritada da Güzelyurt'un tamamı, yani su kaynaklarının bulunduğu yerin tamamı, Rum tarafına bırakılmaktadır. Trodos dağları ve öteki su kaynakları da Rum kesiminde olduğu için, Türk kesimine su kalmayacak ve bu KKTC'de yaşayacak olanları güç durumda bırakacaktır. Bu konuda KKTC makamlarının hassasiyet göstermelerini biz doğru buluyoruz. Sınırın, en azından, su kaynakları Türk tarafında bırakılacak şekilde çizilmesi gerekir'' dedi. 
     
     DENKTAŞ AÇIKLAMA YAPACAK 
     ''KKTC Cumhurbaşkanı Rauf Denktaş'ın önümüzdeki günlerde, müzakerelere kapalı olmadığını söyleyen bir açıklama yapmasını beklediklerini'' ifade eden Yakış, ''Ondan sonra planın içinde öngörülen süreçler işleyecektir'' dedi. 
     ''KKTC makamları müzakereye kapıyı hiçbir zaman kapatmadılar'' diyen Yakış, ''Türkiye'nin, KKTC makamlarının bu tutumunu desteklediğini'' belirtti ve ''Biz her zaman KKTC makamlarının arkasında olacağız'' diye konuştu. 
     





</TEXT>
</DOC>
