<DOC>
<DOCNO> 141962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/yazar/cemal.html </URL>
<DATE> 2003/03/11/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Tımarhane olmaktan çıkmak için... 
</HEADLINE>
<TEXT>

     Baksanıza, hapishane turnikesinden sürekli başbakan çıkartan bir ülkeyiz. 
     Demirel, Erbakan, Ecevit. 
     Şimdi de Tayyip Erdoğan. 
     İlk üçlü 1980 yılı 12 Eylül darbesiyle hapisten geçtiler. Siyaset yasağına çarptırıldılar. Ama sonra halkın oyuyla başbakanlığa, cumhurbaşkanlığına tırmandılar. 
     Şimdi sıra AKP liderinde. 
     Şiir okudu, hapis yattı. Ömür boyu siyaset yasağı yedi. Bu yüzden milletvekili seçilemedi. Ama partisi seçim kazandı, tek başına hükümete geldi. 
     Dört ay bile geçmedi. 
     Yasaklar kalktı. 
     Yasalar demokratikleşti. 
     Şimdi Tayyip de başbakan oluyor. 
     Hayırlı olsun. 
     Dileriz, bu gelişmeyle birlikte siyaset daha çok normalleşir, demokrasi ve hukuk devleti yolunda daha hızlı yol almaya başlarız. Ömür boyu siyaset yasaklarını, hapisleri artık tümüyle tarihin çöp tenekesine atarız inşallah... 
     Geçmiş hepimiz için derslerle dolu. 
     Hatalar elbette tek taraflı değil. Birçok bakımdan ne devlet ne de siyasal oyuncular, sivili askeri, sütten çıkmış kaşık sayılmaz, geçmiş hatırlandığında. Herkesin yanlışları var. 
     Hapisler, yasaklar, acılar 
     Yani yaşanan bütün bu kopuşların siyaseten terbiye edici, olgunlaştırıcı etkileri oldu. Herkes şöyle ya da böyle değişti, değişimden payını aldı. 
     Çok özetle 
     Siyasetten şiddeti koparmalıyız. 
     Siyasetten dini koparmalıyız. 
     Ve siyasetin alanını genişletmeliyiz. 
     Birincisini son olarak Güneydoğu’da yaşadık. İkincisine yine son olarak 28 Şubat sürecinde tanık olduk. 
     Şiddeti siyasetin dışına çıkarmak ve dinle siyaset arasına duvar çekmek konularında çok da başarısız sayılmayız. 
     Siyasetin özgürlük alanını ne kadar genişletirsek, demokrasisi oyununu kuralına göre oynayanların sayısını ne kadar çoğaltırsak, Türkiye o kadar rahatlar. 
     Bir başka deyişle 
     Politika tımarhane olmaktan çıkar 
     AKP lideri Tayyip Erdoğan’a başbakanlık yolunun açılması, Türkiye’nin demokratik normalleşmesi’ndeki dönüm noktalarından biridir. Dileğimiz odur ki, her şeyin başı olan siyasal istikrar açısından başta AKP’liler olmak üzere herkesçe bunun kıymeti bilinsin. 
     Yine istikrar konusunda önemli bir aşama daha söz konusu. Çünkü, Tayyip Erdoğan’ın başbakanlık koltuğuna oturmasıyla birlikte iki başlı hükümet sona erebilecek. 
     Bugüne kadar bir yanda AKP lideri olarak Tayyip Erdoğan, öbür yanda Başbakan Gül iki başlılığı’ devlet işlerinde birtakım karışıklıklara yol açtı. AKP’de rahatsızlıklara neden oldu. 
     Hatta bu iki başlılık belki de ilk tezkere’nin TBMM’de reddedilmesinde önemli rol oynadı. 
     Şimdi Tayyip Erdoğan’ın başbakanlığıyla hem partide hem hükümette işler daha normalleşebilir. 
     Savaş yanı başımızda 
     Devlet işlerinin istikrar içinde tıkır tıkır işlediği bir düzene her açıdan ihtiyaç duyulan son derece kritik bir dönemden geçiliyor. Herkesin sorumluluğu büyük. 
     Lütfen dikkat. 
     
     







AKP ve Kürtler 


Mardin cephesi 


Tezkere değişebilir 


Tımarhane olmaktan çıkmak için... 


Çelik yelek 


"O kadar kolay sanma delikanlım " 


Siyasi üslup nasıl olmalı 


Halk savaş istemiyor ama... 


Takvimler uyuşmuyor... 


Kuşkular duruyor ama fikirler değişti bile 


Angola, CHP, Siirt 


90’lı yılların tüketicisi geri gelmeyecek 


Tayyip Erdoğan dönemi başlıyor 


Yoksulluk ilacını Bangladeş verecek .. 


</TEXT>
</DOC>
