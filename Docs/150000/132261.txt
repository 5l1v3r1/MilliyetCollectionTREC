<DOC>
<DOCNO> 132261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sontur26.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK Başkanı "Hükümetle polemik falan yok..." 
</HEADLINE>
<TEXT>

     YÖK Başkanı Prof. Dr. Kemal Gürüz, hükümetle arasında polemik bulunmadığını belirterek, ''Hükümetle polemik falan yok. Üniversitelerin meseleleri konuşuluyor, benim değil'' dedi. 
     Prof. Dr. Gürüz, Marmara Üniversitesi'nin MÜ 120. kuruluş yıldönümü nedeniyle Sultanahmet'teki Rektörlük binasında düzenlenen tören öncesinde, basın mensuplarının sorularını yanıtladı. 
     ''Hükümetle aranızdaki polemikle gündeme geldiniz. Polemik var mı '' şeklindeki soru üzerine Prof. Dr. Gürüz, ''Hükümetle polemik falan yok. Üniversitelerin meseleleri konuşuluyor, benim değil. Polemik de söz konusu değil'' diye konuştu. 
     Prof. Dr. Gürüz, ''Milli Eğitim Bakanı Erkan Mumcu'nun çalışmalarını nasıl değerlendirdiği''nin sorulması üzerine de, ''Yorum yok'' dedi. 
     ''Hükümetle acil eylem planı nedeniyle sorun yaşadınız. Üniversiteler olarak bu tavır değişti mi '' şeklindeki soruyu ise Prof. Dr. Gürüz, ''Tavrımız aynen devam ediyor'' diye yanıtladı. 
     Prof. Dr. Gürüz, ''Üniversitelerde yeni bir yapılanmaya gidilecek mi '' sorusu üzerine, bunun kanun meselesi olduğunu söyledi. 
     YÖK Başkanı Prof. Dr. Gürüz, bir başka soru üzerine, ''rektörlerin yayınladığı bildirinin kendi şahsi görüşü değil, Rektörler Komitesi'nin görüşü olduğunu ve buna ekleyecek bir şeyi bulunmadığını'' bildirdi. 
     ''Milli Eğitim Bakanı Mumcu'nun YÖK tartışması açmasını nasıl değerlendirdiği''ne ilişkin olarak da Prof. Dr. Gürüz, ''Tavrı çok yanlış. Rektörlerin değerlendirmesi öyle...'' dedi. 
     
     DİPLOMA DENKLİĞİ... 
     ''Türkiye dışındaki bazı üniversitelerin diplomalarının denkliği'' konusunda yöneltilen bir soru üzerine Prof. Dr. Gürüz, şunları söyledi 
     ''Türkiye Cumhuriyeti'nin temel ilkelerine aykırı eğitim veren veya ders içerikleri müfredat itibariyle çağdaş dünyanın çok gerisinde kalmış diplomaların tanınması söz konusu değildir, olmayacaktır. Hiçbir şekilde bunların geri dönüşü yoktur.'' Prof. Dr. Gürüz, ''Üniversitelerin bölünmesine ilişkin sizin daha önce bir düşünceniz var mıydı '' sorusuna, ''Üniversitelerin bölünmesi, üniversitelerin onayı alınmak kaydıyla olabilir'' karşılığını verdi. 
     Bir gazetecinin, ''TBMM'de, üniversitelerdeki yolsuzlukların araştırılmasına ilişkin soruşturma açılacağını'' söylemesi üzerine Prof. Dr. Kemal Gürüz, ''Üniversitelerde yolsuzluk yok. Meclis isterse açar'' diye konuştu. 
     





</TEXT>
</DOC>
