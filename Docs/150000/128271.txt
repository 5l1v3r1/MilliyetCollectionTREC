<DOC>
<DOCNO> 128271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sondun20.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İran gazetesinin iddiası "Saddam Moskova'ya gidebilir" 
</HEADLINE>
<TEXT>

     İran'da yayımlanan İntihab gazetesi, ABD ve Rusya'nın, Irak Devlet Başkanı Saddam Hüseyin'in görevini devredip Moskova'ya gitmesini öngören bir plan üzerinde çalıştıklarını yazdı. 
     Gazete, Almanya Dışişleri Bakanı Joschka Fischer'in İran Dışişleri Bakanı Kemal Harrazi'ye, Washington ile Moskova'nın, Saddam Hüseyin'i görevden ayrılıp Moskova'ya gitmeye ikna etmek için plan yaptıklarını söylediğini belirtti. 
     Gazetede, ''Gelen haberlere göre, Irak gelecekte bir federal devlet olarak yönetilecek ve Baas Partisi iktidardan tamamen uzaklaştırılmayacak'' yorumunda bulunuldu. 
     İntihab, gelecekte Bağdat'ta kurulacak bir hükümetin yapısının, geçen ay İngiltere'nin başkenti Londra'da yapılan Irak muhalifleri toplantısında alınan kararlardan etkileneceğini de ileri sürdü. 
     Rusya Dışişleri Bakanlığı yetkilileri ise İran gazetesinin haberiyle ilgili olarak açıklama yapmaktan kaçındılar. 
     





</TEXT>
</DOC>
