<DOC>
<DOCNO> 105632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/spor/spo10.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber yorum 
</HEADLINE>
<TEXT>
Ulusoy’dan ani fren 
     CEMAL ERSEN 

     Federasyon Başkanı Haluk Ulusoy, Milli Takım kampının açılış gününde, boşta kalan Hakan Şükür’e umut veren açıklamasını yapmıştı "Transfer süresini bir hafta uzatmayı düşünüyoruz." Ve eklemişti "Bu Hakan için değil, altı kulübümüz daha başvuruda bulundu." 
     Ulusoy aynı akşam diğer yöneticilerle bir araya geldi ve süre uzatımı ile ilgili görüşünü onlarla paylaştı. Ummadığı tepki almıştı Başkan Ulusoy. Federasyon yöneticileri, transfer süresinin FIFA’ya daha önce bildirildiği gibi 31 Ağustos’ta bittiğini hatırlatırlarken, kaygılarını şöyle dile getirdiler "Böyle bir fikrin, özellikle açıkta kalan Hakan Şükür için ortaya atılması, ileride telafi edilemeyecek sakıncalar yaratır." 
     Bu arada iki gündür FIFA yetkilileri ile yapılan görüşmelerde bir haftalık uzatma konusunda esneklik sağlanmıştı. Ancak federasyon yöneticileri bu kez, "Madem böyle bir düşünce vardı, bunu 31 Ağustos’tan önce ortaya atmak ve gerekli düzenlemeyi yapmak zorundaydık" savını ortaya attı. Başkan Haluk Ulusoy, bu görüş üzerine ikna olmuş, transferin uzatılması tartışmaları yeni bir aşamaya gelmişti. 
     Kulüpler Birliği Başkanı Cemal Aydın da devreye girmişti. Aydın’ın, Başkan Ulusoy’a, uzatmaya şiddetle karşı olduklarını bildirdiği, hatta "soğuk savaş" yaşadıkları Gençlerbirliği’nin de talepte bulunduğunu öğrenmesi üzerine tavrını sertleştirmişti. Cemal Aydın noktayı da koymuştu "Sonuçlarına katlanırsınız." 
     Gençlerbirliği, Gaziantepspor ve Kocaelispor gibi uzatma isteyen kulüpler de, bu gelişmeler üzerine başvurularını beklemeye almışlardı bile. 
     



 SPOR 






























</TEXT>
</DOC>
