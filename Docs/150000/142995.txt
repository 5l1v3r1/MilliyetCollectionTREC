<DOC>
<DOCNO> 142995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sondun16.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin'in yeğeni Pop star olmaya çalışıyor... 
</HEADLINE>
<TEXT>

     El Kaide örgütünün lideri Usame Bin Ladin'in yeğeni Vafah Binladin adlı genç kızın İngiltere'de pop star olmaya çalıştığı öne sürüldü. 
     The Sunday Times gazetesi, soyadı amcasının soyadından farklı olarak birleşik yazılan genç kızın, 18 ay önce 11 Eylül saldırısının hemen ardından ABD'den İngiltere'ye taşındığını öne sürdü. Gazete, ''Pop endüstrisi kaynaklarına göre, şimdi bu genç kız bazı demonstrasyon plakları hazırlayarak kendini yapımcılara beğendirmeye çalışıyor. Bu firmalar arasında Madonna'nın plaklarının yapımcılığını üstlenen bir firma da var'' ifadelerine yer verdi. 
     Londra'nın en pahalı semtlerinin birinde, Kensington High Street üzerinde bulunan bir milyon sterlin değerinde bir dairede yaşayan Vafah'ın, burada da dünyanın en büyük prodüksiyon şirketlerinden biri olan Warner ile komşu olduğunu kaydeden gazete, Vafah ile amcasının arasının pek iyi olmadığını, genç kızın amcasını New York'taki hukuk kariyerini geride bırakmasının nedeni olarak gördüğünü yazdı. Gazete, arkadaşlarının fazla dindar olmadığını söyledikleri genç kızın şimdilik sosyeteyle kaynaşma çabası içinde olduğunu belirtti. 
     Gazeteye göre bir arkadaşı, ''Pop star olmayı çok istiyor. Biz de Batı ve Doğu sentezi bir yaklaşımın onu başarıya götüreceğine inanıyoruz. Sesi harika değil, ama kesin satar'' dedi. 
     Vafah'ın Usame Bin Ladin'in erkek kardeşi olan Yeslam ile Hıristiyan eşi Carmen'ın kızları olduğu, boşanan anne ve babasının halen İsviçre'de yaşadıkları belirtildi. 
     





</TEXT>
</DOC>
