<DOC>
<DOCNO> 147452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/yazar/zbirand.html </URL>
<DATE> 2003/04/04/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Denktaş'ın diplomasi ustalığı... 
</HEADLINE>
<TEXT>

     Yakında BM Güvenlik Konseyi, Kıbrıs raporunu ele alacak ve çözümsüzlüğün sorumluluğu Denktaş'ın omuzlarına yüklenecek ve eleştirecek. 16 Nisan günü de Rumlar, bütün Kıbrıs adına AB ile tam üyelik anlaşmasını imzalayacaklar. Böylece, hedeflerine ulaşmış olacaklar. 
     İşte tam bu aşamada Denktaş 6 noktalı bir öneri paketi açtı. Nihai çözüm ile ilgili değil. Tamamen "iyi niyetli olduğunu", Denktaş çözüm istemiyor, diyenlere farklı yanını göstermeyi hedefliyor. 
     Açılan pakette, iyi niyet dışında yeni bir unsur yok. 
     Nitekim Rumlar da kabul etmediler. 
     İşte Denktaş'ın asıl amacı da bu... Papadopulos'un çözüm istemediğine ve kötü niyetli olduğuna dikkat çekmek. 
     Bütün bu anlattıkların işin kozmetik yanı. Uluslararası diplomasinin bilinen danslarından biri. 
     Acaba gerçekten böyle mi 
     
     YOKSA BÜYÜK BİR PLANIN PARÇASI MI 
     Acaba sınırlı bir diplomatik girişim mi, yoksa çok daha geniş bir stratejinin parçası mı 
     Önümüzdeki hafta Belgrad'da toplanacak olan Balkan doruğunda Erdoğan-Simitis görüşmesi var. Türkiye'nin İngiltere, Yunanistan ve Kıbrıs'ın iki bölgesinin katılacakları 5'li bir süreç başlatmak istediği de biliniyor. 
     KKTC Cumhurbaşkanı bu paketin ilk adımını mı atıyor 
     Eğer böyle ise, işin rengi değişir. 
     Türk tarafı elindeki kartları geçen Aralık ayından bu yana teker teker kaybetti. Bundan sonra Rumlara cazip gelecek pek fazla kartı yok. Ancak Uluslararası ilişkiler böyledir. Herşeyin bittiği yerde yeni bir kapı açılabilir. O kapının ötesinde sizi tatmin edecek hiçbir şey bulamayabilirsiniz. Buna rağmen önemli olan, denemeyi sürdürmektir. 
     Artık eskiyi bırakalım ve ileriye bakalım. 
     
     
     
IRAK, TÜRKİYE'NİN YERİNE GEÇEMEYECEK      Savaşın başladığından bu yana, gelişmelere göre yorumlar da değişiyor. Özellikle ilk haftalarda, TBMM'nin tezkereyi reddetmesi ardından, Washington'dan kaynaklanan değerlendirmelerde, savaş bittikten ve Saddam rejimi devrildikten sonra Türkiye'nin bölgedeki konumu tartışılmaya başlanmıştı. 
     Kimi gözlemciler, Amerikanın Irak'ta uzun süre kalacağını ve bu ülkeyi Orta Doğu'daki "en ağırlıklı ileri üs" durumuna sokacağını ileri sürüyorlardı. Şimdiye kadar Türkiye'de tutulan üslerin başta İncirlik olmak üzere Irak'a kaydırılacağı ve İsrail'in korunmasının da Irak üzerinden yapılabileceği iddia ediliyordu. 
     Bugün gelinilen noktada, bu yorumların gerçekleşmesi çok güç görülüyor. Herşey savaşın gidişine göre değişecektir. Daha da önemlisi, Saddam sonrasında kurulacak olan yönetimi ele alacak kadrolara ve halkın bu yeni kadroları ne oranda benimseyeceğine bağlıdır. 
     Bugünkü manzara -kısa vadeli bir değerlendirmeyle- hiçte iç açıcı değil. Savaş uzadıkça, siviller arasında kayıplar arttıkça, Irak halkında ve devre dışı kalacak Saddam kadrolarındaki Amerikan aleyhtarlığı daha artacaktır. 
     İşte böyle bir ortamda, Amerika'nın tüm ağırlığını Irak'a yığması son derece güç görülüyor. 
     Washington'un en büyük hesabı, savaşı çok daha kısa sürede ve mümkün olduğu kadar kansız tamamlamaktır. Bunu gerçekleştiremedi. İlk gece Saddam'a karşı girişilen süpriz saldırı sonuç vermedi. Ardından da Saddam kuvvetlerinin yine süpriz direnişleri geldi. 
     Böyle bir ortamın aylarca sürmesi, hem Irak halkındaki, hem de Arap dünyasındaki tepkileri daha da arttıracaktır. Irak, böyle bir ortamda Amerikalıların rahat edebileceği bir ülke olamaz. 
     Hep söyledik, ABD kendini bir bataklığa sokuyor. Sonunda savaşı kazansa dahi, Arap dünyasını hiçbir zaman kazanamayacak. 
     
     
     
ALİ KIRCA SAYESİNDE DAHA İYİ ÖĞRENDİK      Çarşamba gününün medya olayı, Ali Kırca'nın ABD Dışişleri Bakanı Powell ile yaptığı söyleşiydi. Gayet iyi hazırlanmış, birbirini tamamlayan ve Türk-Amerikan ilişkilerinin şu andaki durumunu, özellikle Powell'ın Ankara ziyaretinin içeriğini çok net biçimde ortaya çıkaran bir söyleşi izledik. 
     Kırca'nın soruları kadar, Powell'ın yanıtları da kuşku yaratmayacak şekilde netti. 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







</TEXT>
</DOC>
