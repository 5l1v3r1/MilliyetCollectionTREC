<DOC>
<DOCNO> 141521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur15.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Yeni bir tezkere, Türkiye'nin yararınaysa yaparız 
</HEADLINE>
<TEXT>

     Adalet Bakanı Cemil Çiçek, Irak konusunda tüm şartların soğukkanlılıkla değerlendirildiğini belirterek, ''Yeni bir tezkerenin gündeme gelmesi söz konusu olursa, hiç tereddütsüz Türkiye'nin yararına olacaksa bunu da yaparız'' dedi. 
     Cemil Çiçek, Adliye Sarayı'nın açılışını yapmak üzere geldiği Kütahya'nın Tavşanlı İlçesi'nde, Kaymakam Mehmet Özmen'i ziyaretinde gazetecilerin sorularını yanıtladı. 
     Çiçek, TBMM'ye yeni bir tezkere sunulup sunulmayacağı yönündeki soru üzerine, Irak konusunun, büyük boyutları olan ve bölge için çok önemli gelişmelere neden olacak nitelikte olduğunu söyledi. 
     Konunun önemi nedeniyle olayla ilgili her an yeni unsurlar ortaya çıkabildiğini anlatan Çiçek, şöyle konuştu 
     ''Bunların çok ciddiyet ve yakın takiple değerlendirilmesi gerekmektedir. Gelişmeler her an değiştiği ve yeni unsurlar eklendiği için biz hükümet olarak, konuyu büyük bir hassasiyetle devletin bütün organlarıyla, bütün birimleriyle takip ediyoruz. Alınması gereken ne varsa, bir önceki kararımızı dikkate almaksızın, sadece önümüzdeki şartları dikkate alarak soğukkanlılıkla değerlendirmeye ve bunun gereğini yapmaya çalışıyoruz. Eğer yeni bir tezkerenin gündeme gelmesi söz konusu olursa, hiç tereddütsüz Türkiye'nin yararına olacaksa bunu da yaparız. Meseleye böyle bakmakta fayda vardır. Geçen haftanın şartları farklıydı. Bugün şartlar daha da farklıdır. Bütün bunları da hesaba katarak hükümet ne gerekiyorsa o kararı alacaktır. Yeni tezkere de dahil olmak üzere...'' Çiçek, yarın yapılacak Siirt seçimlerinin ardından hükümetin değişip değişmeyeceği yönündeki soru üzerine de, ''Netice itibariyle bu, Anayasa'nın şekil şartlarının yerine getirilmesinden ibarettir. Şu anda iktidarda olan AK Parti'dir. Sadece hükümetin 58 yerine, 59 olarak değişmesidir. Hükümetin rakamı değişse de aynı kararlılık ve aynı program devam edecektir'' dedi. 
     Adalet Bakanı Çiçek, Kaymakamlık ziyaretinin ardından Tavşanlı Adliye Sarayı'nı törenle hizmete açtı. 
     





</TEXT>
</DOC>
