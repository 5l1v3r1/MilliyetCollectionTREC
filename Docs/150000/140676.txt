<DOC>
<DOCNO> 140676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/siyaset/siy02.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’yle yeni bir pazarlık mı 
</HEADLINE>
<TEXT>

Erdoğan’ın yeni tezkere mesajı ve Yakış’ın Görüşmeler canlandığında duruma bakarız’ sözleri, bu soruyu akıllara getirdi 
     ANKARA Milliyet 

     ABD askerlerinin Türkiye’de konuşlanmasına izin veren tezkerenin TBMM’de reddedilmesinin ardından hükümet ikinci tezkere için "zemin hazırlamaya" başladı. ABD’den yeni tezkerenin TBMM’den geçişini kolaylaştırıcı olumlu adımlar beklendiği ileri sürüldü. AKP Genel Başkanı Tayyip Erdoğan’ın grup konuşmasındaki "yeni adımlar beklendiği" mesajı ve Başbakan Abdullah Gül’ün ABD Büyükelçisi Robert Pearson ile yaptığı görüşmenin ardından Dışişleri Bakanı Yaşar Yakış’ın yaptığı açıklama dikkat çekti. 
     
     İKİ ÖNEMLİ BEKLENTİ 
     Yakış’ın, "Bazı beklediğimiz cevaplar vardı, onları daha alamadık. Görüşmeler bırakıldığı yerde duruyor. Yeniden canlandığı zaman bakacağız" açıklaması, ikinci tezkere hazırlığı yapıldığı iddialarının yayılmasına neden oldu. Yeni tezkere hazırlığı yönünde AKP grubu ve hükümet içinde değerlendirmelerin sürdüğünü kaydeden Yakış, "Bu süreç bittiğinde yeni bir tezkerenin sunulup sunulmayacağı ortaya çıkacak" dedi. Yakış’ın sözlerinin ardından Ankara kulislerine "Hükümet ikinci tezkere için yeniden pazarlık kapısını araladı" iddiaları yayıldı. Hükümetin özellikle ekonomik yardım paketinin IMF denetimine tabi olmaması ve ABD yönetiminin Ankara’nın Kuzey Irak’a ilişkin beklentilerini kabul etmesi gibi taleplerinin olduğu kaydedildi. 
     



 SİYASET 


















</TEXT>
</DOC>
