<DOC>
<DOCNO> 123286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/yasam/yas06.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus’un zenginine çizgi’ Karenina 
</HEADLINE>
<TEXT>

Zengin Ruslara özel, uyanık bir Rus internet sitesi, Tolstoy ve Puşkin’in klasiklerini "Başka türlü okumazlar" diyerek çizgi roman halinde sunuyor 
     CENK BAŞLAMIŞ Moskova 

     Rusya’nın sonradan görme’ zenginleri yeni Ruslar için internette açılan bir mağazada her şeyin en pahalısı satılıyor. Rusların kendileriyle dalga geçme alışkanlığından yola çıkarak hazırlanan sitede yeni zenginleri ilgilendiren tüm ürünler esprili bir üslupla satışa sunuluyor. 
     
     Kahramanlar zengin oldu 
     Mağazada en çok ilgi çeken, Lev Tolstsoy ve Aleksandır Puşkin’e ait klasiklerin satıldığı kitap bölümü. Yeni zenginlerin okuma alışkanlığı bulunmadığı için, klasikler çizgi romanlara dönüştürülmüş. Örneğin, Tolstoy’un Anna Karenina’sının çizgi romanında yeni Rusların dünyası yaratılmış. Anna Karenina ev hanımı, eşi altın yüzük ve kolyeler takan, elinden cep telefonunu düşürmeyen bir patron. Kocası, eşinin hamile olduğunu pager’la gelen mesajla öğreniyor. Puşkin’in Maça Kızı’nda ise arabaları atlar değil, Mercedes’in 600 modeli çekiyor. 
     
     Dolar kokulu parfüm 
     Sanal mağazada, en pahalı ürünlerden biri 932 dolara yaklaşık 1.5 milyar lira satışa sunulan satranç takımı. Porselen takımda taşlar yeni zenginlere benzetilerek tasarlanmış. Yeni Ruslar her şeyin en pahalısını sevdiği için basit bir tahta kaşık da havyar kaşığı’ diye 87 dolardan satılıyor. Mağazada dolar kokulu parfümden porselen sigara kutusuna her şey var. Sitenin İngilizce sayfaları ise www. newrussian.net’ adresinde. 
     



 YAŞAM 















</TEXT>
</DOC>
