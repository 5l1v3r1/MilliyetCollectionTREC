<DOC>
<DOCNO> 116034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/dunya/dun01.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara’dan Annan’ın temsilcisine soğuk duş 
</HEADLINE>
<TEXT>

Dışişleri Bakanlığı, Annan’ın Kıbrıs Özel Temsilcisi’yle bugün yapılacak görüşmenin müzakere niteliği taşımadığını açıkladı 
     ANKARA Milliyet 

     BM Genel Sekreteri Kofi Annan’ın, KKTC Cumhurbaşkanı Rauf Denktaş’ın rahatsızlığına rağmen Kıbrıs için çözüm önerilerini Ankara ile müzakere etmek istemesi, Türkiye’yi kızdırdı. Annan’ın Kıbrıs Özel Temsilcisi Alvaro De Soto’nun bugün başlayacak ziyareti öncesinde Dışişleri Bakanlığı açıklama yaparak, "görüşmelerin müzakere niteliği taşımadığını" bildirdi. 
     Bakanlık’tan dün yapılan açıklamada, basında De Soto ile Ankara’da yapılan temaslar hakkında amacını çarpıtan bazı haberlerin yer aldığı belirtilerek, KKTC Cumhurbaşkanı Rauf Denktaş’ın inisiyatifiyle başlayan görüşmelerin devam ettiği ve Annan’ın 3 - 4 Ekim günlerinde iki liderle vardığı mutabakat çerçevesinde kurulması öngörülen iki komitenin önümüzdeki günlerde çalışmalarına başlamasının beklendiği hatırlatıldı. 
     Denktaş’ın da yakın bir tarihte KKTC’ye dönerek mümkün olan en kısa zamanda doğrudan görüşme sürecini aktif bir şekilde sürdürmesinin beklendiği ifade edilen açıklamada, De Soto ile temaslarda, kendisine, Ankara’nın Kıbrıs görüşmelerinde gelinen aşamaya ilişkin değerlendirmelerinin aktarıldığı kaydedilerek, "Bu görüşmeler bir müzakere niteliği taşımamaktadır. Müzakere süreci Kıbrıs’ta iki taraf arasında sürdürülmektedir" denildi. 
     



 DÜNYA 












</TEXT>
</DOC>
