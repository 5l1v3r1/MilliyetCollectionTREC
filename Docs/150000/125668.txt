<DOC>
<DOCNO> 125668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sonspo27.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor Göztepe'yi yenerek 2. yarıya iyi bir başlangıç yapacağız 
</HEADLINE>
<TEXT>

     Elazığspor Kulübü Başkanı Baki Aydın, Elazığspor'un, bu hafta kendi sahasında karşılaşacağı Göztepe'yi yenerek ikinci yarıya iyi bir başlangıç yapacağını, takımın da ikinci yarıda adeta fırtına gibi eseceğini söyledi. 
     Baki Aydın, Göztepe maçının hazırlıklarının Elazığspor Kulübü Tesisleri'nde sürdüğünü belirterek, futbolcuların kazanma hırsı içinde olduklarını bildirdi. 
     Transfer edecekleri 3 oyuncudan 2'sinin yabancı olduğunu kaydeden Aydın, bu oyuncularla anlaşma aşamasında olduklarını ve herhangi bir olumsuzluk yaşanmaması durumunda bu oyuncuların, Elazığspor'un 5 Ocak'taki Belek kampına katılacaklarını söyledi. 
     Aydın, ''Göztepe maçını alarak çıkışa geçmek istiyoruz. Bu karşılaşmada 3 puanı alan taraf biz olacağız. Futbolcuların morali yüksek ve kazanma istekleri var. Bu durum da bizi sevindiriyor. Transfer edeceğimiz futbolcuların isimlerini sözleşme imzaladıktan sonra kamuoyuna açıklayacağım. 3 oyuncuyla anlaşma aşamasına geldik. Bu hafta Göztepe'yi yenerek ikinci yarıya iyi bir başlangıç yapacağız'' dedi. 
     Karşılaşmaların taraftar desteğiyle kazanıldığına dikkati çeken Aydın, Elazığspor taraftarlarını yanlarında görmek istediklerini belirterek, bu önemli karşılaşmada Atatürk Stadı'nın dolmasını beklediklerini sözlerine ekledi. 
     





</TEXT>
</DOC>
