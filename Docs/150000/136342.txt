<DOC>
<DOCNO> 136342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/son/sontur12.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da tüm uyarılara karşın kurbanlar yine uluorta kesildi 
</HEADLINE>
<TEXT>

     İstanbul Büyükşehir Belediyesi Çevre Koruma ve Kontrol Müdür Yardımcısı İbrahim Karagöz, kentte açık alanlarda kurban kesimlerinin yapıldığına dair yoğun şikayetler aldıklarını bildirdi. 
     Karagöz, kurban kesim yerlerinin oluşturulması için bayram öncesi vatandaşların yoğun talepte bulunduğunu belirterek, ''Vatandaşta böyle bir bilinç oluşmuş, ama sabahtan bu yana açık alanlarda kurban kesimleri yapıldığına dair yoğun şikayetler var'' dedi. 
     Sokaklar, bahçeler ve evlerin önlerinde kesilen kurbanlarla ilgili çok sayıda ihbar telefonları aldıklarını anlatan Karagöz, denetimlerin devam ettiğini ve buralarda kurban kestiği saptananlarla ilgili Çevre Koruma Kanunu'na göre yasal işlem yapılacağını kaydetti. 
     Belediyelerin kesim yerlerinde de denetimlerini sürdüğünü ifade eden Karagöz, ''Katı ve sıvı atıkları bırakmadıkları sürece problem yok'' diye konuştu. 
     
     İSTANBUL'DA YİNE AYNI MANZARA 

     Bu arada İstanbul'da, sabahın erken saatlerinden itibaren vatandaşların kurban kesmek için ilçe belediyelerince oluşturulan kesim yerlerine gittikleri gözlendi. 
     Bakırköy Belediyesi, Ataköy 6. Kısım'da oluşturduğu kapalı kesim yerinde görevlendirdiği 50 kasapla, 5 dakika içerisinde kesimin tamamlanmasını sağlayarak vatandaşlara yardımcı oldu. 
     Bağcılar Belediyesi'nin İSTOÇ'ta oluşturduğu kesim yerine ise bazı vatandaşlar tepki gösterdi. Bu kişiler, kesim alanının çamurlu ve bakımsız olduğunu kaydettiler. 
     Öte yandan İstanbul'un çeşitli yerlerinde birçok kişinin, evlerinin önleri, bahçeler ve sokaklarda kurban kestikleri gözlendi. Bunlardan bazıları kestikleri kurbanları sokaklarda bulunan ağaçlara asıp parçalara ayırırken, bazı kişiler de kurban kesmek için TEM Otoyolu kenarını kullandı. 
     





</TEXT>
</DOC>
