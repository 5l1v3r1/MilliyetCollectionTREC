<DOC>
<DOCNO> 107050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sontur22.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Çelikel'den Yahnici'ye yanıt... 
</HEADLINE>
<TEXT>

     Adalet Bakanı Aysel Çelikel, terörist Abdullah Öcalan'ın yazılı ve görsel basına doğrudan belge göndererek örgütü yönlendirdiği veya yönettiği iddialarının gerçek dışı olduğunu bildirdi. 
     Çelikel, yaptığı yazılı açıklamada, hükümlü Öcalan'ın dışarıya talimatlar verdiği, köşe yazarı olarak gazetelere yazı yazdığı, bunları PKK'nın yerine kurulan KADEK'in genel başkanı sıfatıyla yaptığı, yasadışı bir terör örgütünü içeride ve dışarıda, yattığı bir cezaevinden yönetmeye hiçbir mahkumun hakkının olmadığı, ayrıca F tipi kapalı cezaevine nakledilmediği gerekçesiyle MHP Genel Başkan Yardımcısı Şevket Bülent Yahnici tarafından şahsına da suçlamalarda bulunulduğu için açıklama yapmaya gerek gördüğünü kaydetti. 
     Öcalan'ın Türkiye'de 1984-2000 yılları arasında meydana gelen ve 30 binden fazla vatandaşın ölümüyle sonuçlanan, yaygın terör ve şiddet hareketlerinden sorumlu olan, yüksek güvenlik riski taşıyan bir mahkum olduğuna işaret eden Çelikel, bu nedenle yüksek güvenlik önlemlerinin uygulandığı İmralı Kapalı Cezaevi'nde tek kişilik bir odada barındırıldığını belirtti. 
     Çelikel, şunları kaydetti 
     ''Hükümlünün mevcut denetim ve güvenlik sistemi içinde, basına doğrudan herhangi bir açıklamada bulunması söz konusu olmadığı gibi, haftada bir hükümlü ile görüşen avukatların, bu görüşmelerde tuttukları notlardan yargılama ve savunma ile ilgili olanlar dışındakileri, keza Abdullah Öcalan tarafından yazılmış yazılı bir bilgi ve belgeyi İmralı Kapalı Cezaevi dışına çıkartmaları mümkün değildir Ancak, avukatların görüşmelerden sonra hükümlü adına basına ve yayın kuruluşlarına açıklamalarda bulundukları doğrudur. Abdullah Öcalan ile ilgili yazılı ve görsel basında yayınlanan haberler, titizlikle incelenerek kanuni gereği yapılmaktadır.'' 
     
     AVUKATLAR HAKKINDA SORUŞTURMA 
     Yeniden Özgür Gündem Gazetesi'nin 7 Eylül 2002 günlü nüshasının ''Doğrultu'' isimli köşesinde, Abdullah Öcalan adına yayımlanan yazıyı da hükümlünün yazmadığının, avukatlar tarafından kaleme alınarak anılan gazeteye gönderildiğinin ve Abdullah Öcalan tarafından yazılmış gibi yayımlattırıldığının tespit edildiğini bildiren Çelikel, şöyle devam etti 
     ''Bu nedenle görevlerini kötüye kullanan avukatlar hakkında derhal soruşturmaya başlanmıştır. Avukatların hükümlü ve tutuklularla görüşmelerini düzenleyen yasalar çerçevesinde Bakanlığımız tarafından çıkartılan 26 Kasım 2001 gün ve 21-131 sayılı Avukat görüşleri hakkındaki genelge gereğince, olağanüstü kanun yolları, infaz hakimliği veya Avrupa İnsan Hakları Mahkemesi'ne başvurma hallerinde hükümlülere, tutuklular gibi işlem yapılarak, müdafileri ile her zaman ve konuşulanları başkalarının duymayacağı bir ortamda görüştürülmeleri gerekmektedir. 
     Kanun, tüzük ve genelge hükümleri doğrultusunda hükümlü Abdullah Öcalan, mahkumiyet hükmü ile ilgili olarak Avrupa İnsan Hakları Mahkemesi'ne başvurduğundan, müdafileri ile konuşulanları başkalarının duymayacağı bir ortamda görüştürülmektedir. 
     Hükümlü Abdullah Öcalan'ın yazılı ve görsel basına doğrudan belge göndererek örgütü yönlendirdiği veya yönettiği iddiaları gerçek dışıdır. 
     Kaldı ki, 360 kişinin barındırıldığı F tipi kapalı cezaevinin askeri yasak bölge sınırları içinde yer alan ve bir hükümlünün bulunduğu cezaevinden daha güvenlikli olacağı şeklindeki değerlendirme de yanlış bulunmaktadır.'' 
     





</TEXT>
</DOC>
