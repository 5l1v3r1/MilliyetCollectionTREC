<DOC>
<DOCNO> 114529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/dunya/dun01.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar duacı 
</HEADLINE>
<TEXT>

Yunan ve Rum tarafı, bir zamanlar çözümü tıkayan kişi’ olarak suçladıkları Denktaş’ın bir daha masaya dönememesinden korkuyor 
     YORGO KIRBAKİ Atina 

     Kıbrıs sorunuyla şu veya bu şekilde ilgisi olan herkes, BM ve AB, Ankara ve Atina ve de Lefkoşa’daki Yeşil Hat’ın iki yakasındaki diplomat ve siyasetçiler, geçtiğimiz günlerde kalbinden ameliyat geçiren ve ardından bir komplikasyon yüzünden bir kez daha bıçak altına yatan KKTC Cumhurbaşkanı Rauf Denktaş’ın sağlık durumunun bir an evvel düzelmesi için dua ediyor. 
     Çünkü usta görüşmeci Denktaş’ın kötü durumdaki sağlığının müzakere masasına dönmesine engel olması, BM gözetiminde sürdürülen ve yıllardan beri ilk kez çözüm umudu doğuran görüşmeleri tam bir belirsizliğe sürükleyecek. 
     Denktaş’ın görüşmelere katılamaması, Kıbrıs Rum Kesimi’nin AB üyeliği için de sorun yaratacak bir etken. 
     Yunanistan ve Rum tarafı, Denktaş’ın yerini alacak görüşmecinin kendileri için olumsuz bir sürpriz yaratması ihtimalinden çekiniyor. 
     Rum tarafından, Parlamento Başkanı Dimitrios Hristofyas, iktidardaki DİSİ Partisi’nin Başkanı Nikos Anastasiadis, muhalefetteki DİKO Partisi’nin Başkanı Tasos Papandopulos gibi liderler, BM Genel Sekreteri Annan’ın sözü edilen tarihte çözüm planını sunması halinde, Kıbrıs Türk tarafından karşılarında hangi müzakereciyi bulacaklarını bilmediklerini, her şeye rağmen muhatap olarak Denktaş’ı tercih ettiklerini belirttiler. 
     
Yoğun bakımdan çıktı      KKTC Cumhurbaşkanı Rauf Denktaş, kendisini ameliyat eden ünlü kalp cerrahı Dr. Mehmet Öz ile birlikte. İkinci operasyonun ardından yoğun bakımdan çıkan Denktaş, geceyi hastanedeki özel odasında geçirdi. "İstikrarlı" olarak nitelenen durumunun devam etmesi halinde Denktaş’ın gelecek hafta başında taburcu olması bekleniyor. 
     



 DÜNYA 











</TEXT>
</DOC>
