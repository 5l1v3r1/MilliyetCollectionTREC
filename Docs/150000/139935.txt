<DOC>
<DOCNO> 139935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sontur06.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ile Erdoğan başbaşa görüştü... 
</HEADLINE>
<TEXT>

     AK Parti TBMM Grubu, asker bulundurma ve göndermeye ilişkin Başbakanlık Tezkeresini görüşmek üzere bugün de olağanüstü toplandı. 
     Başbakan Abdullah Gül ile Genel Başkan Recep Tayyip Erdoğan toplantı öncesinde yaklaşık 20 dakika başbaşa görüştü. Bu nedenle toplantı saat 10.20'de başladı. 
     AK Parti Grubu, Başbakanlık tezkeresini görüşmek üzere ilk olarak Çarşamba günü olağanüstü toplanmış, daha sonra Perşembe günü de görüşmelere devam etmişti. Milli Savunma Bakanı Vecdi Gönül, Dışişleri Bakanı Yaşar Yakış ve Devlet Bakanı Ali Babacan, ABD ile yürütülen görüşmeler hakkında gruba bilgi vermiş, daha sonra milletvekilleri söz alarak görüşlerini açıklamışlardı. Konuşmak isteyen milletvekili sayısının çok olması nedeniyle toplantı bugüne kalmıştı. Bugünkü toplantıda, milletvekillerinin konuşmalarından sonra Genel Başkan Erdoğan ile Başbakan Gül'ün de görüşlerini açıklamaları bekleniyor. Olağanüstü grup toplantısının Genel Kurul'un başlayacağı saat 14.00'e kadar tamamlanması planlanıyor. 
     İçişleri Bakanı Abdülkadır Aksu toplantıya girerken gazetecilerin sorusu üzerine, tezkerenin Genel Kurul'da görüşmelerinin bugün erteleneceğini sanmadığını söylerken, Dışişleri Bakanı Yaşar Yakış ile Milli Savunma Bakanı Vecdi Gönül gazetecilerin bu konudaki sorularını yanıtsız bıraktı. 
     





</TEXT>
</DOC>
