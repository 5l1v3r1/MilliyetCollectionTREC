<DOC>
<DOCNO> 133308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/sontur07.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Davos'ta... 
</HEADLINE>
<TEXT>

     AK Parti Genel Başkanı Recep Tayyip Erdoğan, Irak ile ilgili her türlü endişenin bulunduğunu ifade ederek, ''Bir kitle imha silahının atılmayacağı ne malum '' dedi. 
     Erdoğan, İsviçre'nin Davos kasabasındaki Seehof Otel'de düzenlenen Türk Gecesi'ne katıldı. 
     Geceye, eşi Emine Erdoğan ile birlikte katılan Erdoğan, burada yabancı konuklarla sohbet etti, Dünya Güzeli Azra Akın ile fotoğraf çektirdi. 
     Erdoğan ile kendisiyle sohbet eden konuklar arasında ise ilginç diyaloglar yaşandı. 
     Bir Alman gazeteci, ''ülkesinde başörtüsüyle mücadele verdiğini'' ifade ederken, Erdoğan, herhangi bir yorumda bulunmadı. 
     Suudi Arabistanlı bir davetlinin ise kendilerine gelen bir bilgiye göre, ''Irak Devlet Başkanı Saddam Hüseyin'in petrol kuyularına bomba yerleştirdiğini'' ifade etmesi üzerine, Erdoğan, ''Yapar mı yapar'' dedi. 
     Erdoğan, bir gazetecinin, Siirt seçimleriyle ilgili kamuoyu yoklaması yaptırıp yaptırmadığı sorusuna karşılık ''bunun yapıldığını'' söyledi. Sonuçların sorulması üzerine de ''iyi'' yanıtını veren Erdoğan, ''O zaman siz adaysınız her halde '' sorusuna ise gülümsemekle yetindi. 
     
     ''HASSASİYETLERİNİZİ AB ÜLKELERİNE ANLATACAĞIM'' 
     Erdoğan, daha sonra geceye geç katılan Yunanistan Dışişleri Bakanı Yorgo Papandreu ile de bir süre görüştü. 
     Irak konusu görüşülürken, Papandreu bölgedeki gelişmeleri yakından takip ettiklerini ifade ederek, ''Bizim stratejik ortaklığımız bunu gerektiriyor'' dedi. 
     Papandreu'nun Irak ile ilgili durumu sorması üzerine Erdoğan, ''Sıkıntılıyız'' yanıtını verdi. 
     Papandreu, AB olarak Türkiye ile yakın olarak ve beraber çalışmak istediklerini belirterek, ''Türkiye'nin tedirginliklerini anladıklarını'' söyledi. Papandreu, dönem başkanı olarak pazartesi günü AB üyesi ülkelerin dışişleri bakanları ile bir toplantı yapılacağını dile getirerek, ''Türkiye'nin hassasiyetlerini AB ülkelerine anlatacağım'' dedi. 
     Erdoğan, Papandreu'dan Yunanistan Başbakanı Kostas Simitis'e selam söylemesini isterken, Papandreu kendisinin de Simitis'in selamını getirdiğini belirtti. 
     Papandreu, Erdoğan ve eşiyle tokalaşarak ayrılmasının ardından ise bir süre salonun diğer ucunda bulunan Başbakan Abdullah Gül ile ayak üstü görüştü. Görüşmenin olduğu bölüme gazetecilerin yaklaşmasına izin verilmedi. 
     Erdoğan, daha sonra yabancı bir gazetecinin sorusu üzerine, Irak ile ilgili her türlü endişenin bulunduğunu dile getirerek, ''Irak'la ilgili her türlü endişe var. Bir kitle imha silahının atılmayacağı ne malum '' dedi. 
     Muhtemel bir operasyonun ardından ne olacağının sorulması üzerine de Erdoğan, ''Savaşın neticesinin ne olacağı belli değil'' karşılığını verdi. 
     





</TEXT>
</DOC>
