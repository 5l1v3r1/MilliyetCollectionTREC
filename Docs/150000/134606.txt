<DOC>
<DOCNO> 134606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/sondun09.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rasmussen AB'nin genişlemesi tarihi ve ahlaki bir zorunluluktur 
</HEADLINE>
<TEXT>

     Danimarka Başbakanı Anders Fog Rasmussen, AB'nin genişlemesinin ''tarihi ve ahlaki bir zorunluluk'' olduğunu söyledi. 
     Rasmussen, Atina'da yayımlanan Elefterotipia gazetesine verdiği demeçte, AB'nin, Avrupa kıtasının barışçı şekilde birleşmesi için fırsat olduğunu belirtti. 
     Avrupalıların yakın tarihte büyük felaketlere neden olan iki savaşa ve kendi içinde bölünmelere tanık olduğunu kaydeden Rasmussen, ''Yeniden barışçı bir şekilde birleşmemiz için ortaya çıkan bu fırsattan yararlanmalıyız. Genişleme, AB için tarihi ve ahlaki bir zorunluluktur'' dedi. 
     Türkiye'nin AB üyeliği konusuna da değinen Rasmussen, 2004 yılı sonuna kadar Kopenhag kriterlerinin yerine getirilmesi durumunda, Ankara ile üyelik müzakerelerinin başlatılacağını belirtti. Rasmussen, ''Kopenhag'da, reformları sürdürmesi konusunda Türkiye'yi cesaretlendirdik. Türk toplumunun Avrupa ve Batı yanlısı kesimlerini destekleme konusunda AB'nin açık ilgisi bulunmaktadır. Umarım, Türkiye demokrasi ve hukuk açısından kendisini her geçen gün biraz daha Batı standartlarına yaklaştıran bu reformları sürdürür'' diye konuştu. 
     Rasmussen, Kıbrıs'ın AB üyeliği ile ilgili bir soru üzerine, ''Ada'da 28 Şubat tarihine kadar çözüm sağlanamaması durumunda, Kıbrıs'ın bölünmüş olarak AB üyeliğine kabul edileceğini'' belirtti. 
     





</TEXT>
</DOC>
