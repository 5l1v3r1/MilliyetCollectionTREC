<DOC>
<DOCNO> 131883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/ekonomi/aeko.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül IMF gelmese de program sürecek 
</HEADLINE>
<TEXT>

Programı sürdürme konusunda kararlı olduklarını vurgulayan Gül, ilk hedeflerinin faizleri düşürmek olduğunu söyledi. TOBB Başkanı Hisarcıklıoğlu ise hükümetin popülizm yapmamasını, önceliği ekonomiye vermesini istedi 
     ÖNDER YILMAZ Ankara 

     Başbakan Abdullah Gül, hükümetin reformları hayata geçirmekte kararlı olduğunu dile getirirken, "IMF ile Dünya Bankası isterse Türkiye’ye hiç gelmesinler, yapacaklarımızı kararlılıkla gerçekleştireceğiz" diye konuştu. TOBB tarafından Dedeman Oteli’nde organize edilen Ekonomi Zirvesi’ne 12 bakanla birlikte katılarak 6 saat 10 dakika boyunca 57 işadamını dinleyen Gül, işadamlarına aralarında bakanlarında yer alacağı ortak komite kurulması önerisinde bulundu. "Benim ve bakanların kapısı herkese sonuna kadar açık. Protokole gerek kalmadan sorunlarını anlatabilirsiniz" diyen Gül, şunları söyledi 
     "Önce faizleri indireceğiz. Bunun için borç stokunu indireceğiz. Enflasyonun yüzde 30 olduğu yerde reel faizlerin yüksek olması tam sömürüdür. Buna son vermek emirle olmuyor. Doğru politikalar gerekiyor. Biri başka diğeri başka şey söylüyor’ diyorlar. Biz kararlıyız. Kafamız karışık değil." 
     
     Artık vergi affı yok’ 
     Ekonomiden sorumlu Devlet Bakanı Ali Babacan, sektörlerle ayrı ayrı toplantılar yaparak sorunlarını çözeceklerini açıkladı. Maliye Bakanı Kemal Unakıtan ise kriz nedeniyle ekonomide oluşan yaraların sarılması için vergi barışı yasasını çıkarmak zorunda kaldıklarını belirterek şöyle konuştu 
     "Bundan sonra vergi barışı, vergi affı çıkmayacak. Gerekirse Anayasal çoğunluk arayacağız. Enflasyon muhasebesini getireceğiz. Mezar taşına fatura kesenin iflahını keseceğiz. Vergisini doğru ödeyene indirim yapacağız." 
     
     Ekonomiye öncelik 
     TOBB Başkanı Rifat Hisarcıklıoğlu, siyasetin önceliğinin ekonomi olmasını istedi ve hükümeti popülizmden uzak durması konusunda uyardı. Hisarcıklıoğlu, kamu reformu gerçekleştirilmeden, kamu maliyesinin sağlıklı bir yapıya kavuşturulamayacağını belirtti. Hisarcıklıoğlu, mali disipline yönelik adımların önemine dikkat çekerek, "Yüzde 6.5’lik faiz dışı fazla hedefi siyasi tartışma dışındadır" dedi. Hisarcıklıoğlu hükümetin acil eylem planını takvime bağlayarak piyasalara güven vermesini istedi. 
     Bankalar Birliği Başkanı Ersin Özince de bankaların reel sektöre finansman sağlayamaması gibi bir tutumunun olmadığını söyledi. Özince, "Allah’tan bankalar iç borçlanmayı finanse ediyor. Aksi halde iç borcun çevrilmesinde de sorunlar çıkar" dedi. 
     
"Kravatsız gelin" talimatı      Gül, ekonomi zirvesi öncesinde Hisarcıklıoğlu’na "Biz, bakanlarla kravatsız geliyoruz. Siz de kravatsız gelin" talimatını iletti. Gül, bu talimatı doğrultusunda mavi bir gömlek ve lacivert kadife takım giymeyi tercih etti. Gül’ün talimatına rağmen işadamlarının neredeyse tamamıyla bazı bakanların kravat taktığı görüldü. 
     
     Dedeman’da namaz 
     Otelde Gül ve bakanlar için toplantı salonunun üst katında namaz kılmaları için özel bir oda ayrıldı. Katılımcılara ise otelin alt katında personelin kullanıldığı oda namaz için ayrıldı. 
     
TÜSİAD, Amerikan bayraktarlığı yapıyor’      Başbakan ve 12 bakanın katıldığı TOBB Ekonomi Zirvesi’nin basına kapalı bölümünde sektörlerin ekonomik sorunları dile getirilirken, bazı konuşmacılar da TÜSİAD’ın son günlerde olası Irak Operasyonu ile ilgili yaptığı çıkışları eleştirdi. Ankara Ticaret Odası Başkanı Sinan Aygün ve Gaziantep Ticaret Odası Başkanı Mehmet Aslan, konuşmaları sırasında TÜSİAD’a yüklendi. Edinilen bilgilere göre, Aygün Başbakan’a, "TÜSİAD, Amerikan bayraktarlığı yapıyor. Amerika’nın bayraktarlığını yapanların peşinden gitmeyin. Onlar sadece 450 kişi, biz TOBB’da 1.2 milyon kişiyiz. Onlar sizi desteklemese de biz destekleriz" dedi. Toplam 57 katılımcı konuşma yaparken, konuşmacılarının genelinin Irak konusuna değindiği ve barışçı bir çözümden yana olduklarını söyledikleri bildirildi. 
     
TOBB’dan hükümete eleştirisiz altı ay süre      TOBB yönetimi, dün gerçekleştirilen Ekonomi Zirvesi öncesinde cumartesi akşamı, sektör temsilcileri ile oda ve borsa başkanlarını toplantıya çağırdı. Zirvenin stratejisinin belirlendiği toplantıda 50 kişinin konuşması kararlaştırılırken konular belirlendi. Toplantıda konuşma yapacak sektör başkanlarına, "Kimse kimsenin konusuna girmesin, zaman yok. Sorunlar somut olarak açıklansın, şova dönüşmesin" uyarısı yapıldı. Konuşmacıların hükümete yönelik eleştiri yapmamaları konusunda telkin edilen toplantıda şu uyarıda bulunuldu 
     "Hükümete şimdiden ağır eleştiri yöneltmenin gereği yok. Hükümetin altı aylık icraatını görelim, söylenmesi gereken eleştiri varsa ondan sonra yapalım. Şu an iyi diyalog ortamı var. Bizi dinliyorlar, ne zaman istiyorsak geliyorlar. Bu iyi niyeti bozmayalım." 
     



 EKONOMİ 

















</TEXT>
</DOC>
