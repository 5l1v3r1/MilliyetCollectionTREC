<DOC>
<DOCNO> 127451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/soneko09.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Babacan'dan temaslar hakkında açıklama... 
</HEADLINE>
<TEXT>

     Devlet Bakanı Ali Babacan, ABD Hazine Bakan Yardımcısı John Taylor ve Dışişleri Bakan Yardımcısı Marc Grossman'ın Ankara'da yürüttüğü görüşmeler sırasında, hükümetin uygulamakta olduğu ekonomik programın uluslararası alanda ortaya çıkabilecek olası gelişmelerden olumsuz etkilenmemesi için, ABD Hükümeti'nin sağlayabileceği desteğin mekanizmalarının ayrıntılı bir şekilde ele alındığını bildirdi. 
     Babacan, konuyla ilgili olarak yaptığı yazılı açıklamada, bu desteğin, gereksinimlerle uyumlu, hızlı, esnek, etkin ve değişen şartlara uyum sağlayacak nitelikte olması gerektiği konusunda görüş birliğine varıldığını belirtti. 
     Devlet Bakanı Babacan, ABD Hazine Bakan Yardımcısı John Taylor ve Dışişleri Bakan Yardımcısı Marc Grossman'ın, 11-12 Aralık 2002 tarihlerinde Washington'da yaptıkları görüşmelerin devamı çerçevesinde, kendi daveti üzerine Ankara'ya gelerek, 2 gün süren temaslarda bulunduğunu hatırlattı. 
     Karşılıklı anlayış ve yapıcı bir yaklaşım içinde gerçekleşen görüşmelerde, Türkiye ile ABD arasındaki ilişkilerle, uluslararası siyasi ve ekonomik gelişmelerin karşılıklı olarak değerlendirildiğini ve bu bağlamda hükümetin uyguladığı ekonomik program ve kaydedilen aşamalar hakkında görüş alışverişinde bulunulduğunu kaydeden Bakan Babacan, bu çerçevede, özellikle 2002 sonu itibariyle büyüme ve enflasyon hedeflerinde görülen olumlu performans üzerinde durulduğunu belirtti. 
     
     ''OLUMLU GELİŞMELERİN DEVAMININ ÖNEMİ...'' 
     ABD tarafına, ''mali ve yapısal reform sürecinin planlanan hızda sürdürülmesi ve olası dışsal şokların bu olumlu gelişmeleri bozmaması gerektiği'' yönünde dikkat çekildiğini kaydeden Bakan Babacan, hükümetin, Irak konusunun, ekonominin son dönemlerde yakalamış olduğu ivmeyi yavaşlatmaması için çalışmalarını titizlikle sürdürdüğünü vurguladı. 
     Uluslararası alanda mevcut sorunun çözümüne yönelik diplomatik çabaların da devam ettiği gerçeği ışığında, bu sürecin Türk Hükümeti'nin ve halkının arzu ettiği barışçıl çözümle sonuçlanmasının hem bölge, hem de bütün dünya açısından büyük önem arzettiğine işaret eden Bakan Ali Babacan, açıklamasına şöyle devam etti 
     ''Görüşmelerde, hükümetin uygulamakta olduğu ekonomik programın uluslararası alanda ortaya çıkabilecek olası gelişmelerden olumsuz etkilenmemesi için, ABD Hükümeti'nin sağlayabileceği desteğin mekanizmaları ayrıntılı bir şekilde ele alınmıştır. Bu desteğin, gereksinimlerle uyumlu, hızlı, esnek, etkin ve değişen şartlara uyum sağlayacak nitelikte olması gerektiği konusunda görüş birliğine varıldı.'' Babacan, Türkiye ile ABD arasındaki mevcut yapıcı istişare sürecinin, gelecekte de olası gelişmelere bağlı olarak, yoğun bir şekilde devam etmesinin kararlaştırıldığının da kaydetti. 
     ABD Hazine Bakan Yardımcısı John Taylor ve Dışişleri Bakan Yardımcısı Marc Grossman, iki gün süren temaslarını tamamlayarak bugün Ankara'dan ayrıldı. 
     Taylor ve Grossman, Ankara temasları çerçevesinde, Devlet Bakanı ve Başbakan Yardımcısı Abdüllatif Şener, Devlet Bakanı Ali Babacan, Cumhurbaşkanlığı Özel Kalem Müdürü ve Dışişleri Başdanışmanı Tacan İldem, Dışişleri Bakanlığı Müsteşarı Uğur Ziyal, Hazine Müsteşarı Faik Öztrak, DPT Müsteşarı Ahmet Tıktık ve Merkez Bankası Başkanı Süreyya Serdengeçti ile biraraya geldi. 
     





</TEXT>
</DOC>
