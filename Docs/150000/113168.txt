<DOC>
<DOCNO> 113168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/guncel/gunz1.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Gurbetçi geline damatsız düğün 
     Almanya’da işçi olarak çalışan Bayram Göç, Türkiye’ye geldiğinde gönlünü kaptırdığı Fadime Özdemir ile düğün tarihi belirledi ve hazırlıkları tamamladı. Ancak büyük gün gelip çattığında, Göç işyerinden izin alamadı. Adana Tufanbeyli’de bütün köy halkı hazırlandığından, düğün yapıldı ve genç kız gelin arabasıyla damat evine götürüldü. Özdemir, damatsız düğün’ için, "Kader böyleymiş" yorumunu yaptı. 
     
     Kozakçıoğlu’nun damadına 5 ay hapis 
     DYP Genel Başkan Yardımcısı Hayri Kozakçoğlu’nun damadı Selçuk Alan, TV programı hostesi Rana Yörük’ün "ırzına geçmeye teşebbüs ettiği" iddiasıyla yargılandığı davada 5 ay hapis cezasına çarptırıldı. İstanbul 3. Ağır Ceza Mahkemesi’ndeki karar duruşmasında mahkeme heyeti, Alan’ın "ırza geçmeye teşebbüs edip alıkoymak" suçundan beraatına karar verirken, "etkili eylemde bulunmaktan" ise 5 ay hapse çarptırdı. 
     
     Jandarmaya mobil karakol 
     İl Jandarma Alay Komutanlığı’na ait sekiz mobil karakol, Ümraniye’nin Taşdelen beldesinde göreve başladı. Mobil asayiş karakolu olarak kullanılan minibüsler, ileri teknoloji ürünü cihazlarla donatıldı. Bir astsubay, bir uzman çavuş ve dört erin görev yaptığı karakolda, bilgisayarlarla vatandaşların "Genel Bilgi Toplama" GBT işlemleri yapılıyor, ifadeleri alınıyor. Karakolun arka bölümü ise nezarethane olarak kullanılabiliyor. 
     
     Tutamayacağınız vaatte bulunmayın’ 
     Dünya politik arenasında önemli rol oynayan, seçim kampanyalarını şekillendiren uzmanlar, İstanbul’daki "Politik reklama yeni bakışlar" başlığı altında gerçekleşen konferansta buluştu. Uzmanlar siyasilere, "Tutamayacağınız vaatte bulunmayın, yoksa seçmenin güvenini kaybedersiniz" mesajını verdi. Konferans, KalDer, Reklamcılık Vakfı ve Reklamcılar Derneği tarafından Conrad Oteli’nde düzenlendi. 
     



 GÜNCEL 























</TEXT>
</DOC>
