<DOC>
<DOCNO> 116425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sontur08.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, İSAF'ın komutasını Aralık'ta devredecek 
</HEADLINE>
<TEXT>

     Afganistan'da görev yapan Uluslararası Güvenlik Destek Gücü'nün İSAF komutasını 20 Haziran'da İngiltere'den alan Türkiye, komutayı Aralık ayında devretmeyi planlıyor. 
     Diplomatik kaynaklar, Türkiye'nin 6 aylık bir süre için güce komuta etme taahhüdünde bulunduğunu hatırlatırken, Türkiye'nin 20 Aralık'ta komutayı bırakmak istediğinin altını çizdiler. Ancak bu süre içinde İSAF'ın komutasını üstlenecek bir ülke çıkmaması durumunda, ortaya çıkacak komuta boşluğunda, olası ihtimallerin Ankara tarafından değerlendirileceği belirtiliyor. 
     Türkiye'nin komuta süresini uzatmak istememesinin başlıca nedenleri arasında, önümüzün kış mevsimi olması ve bunun beraberinde getireceği mali yük ile Irak'a yapılacak olası bir harekat gösteriliyor. 
     Ayrıca bölgede görev yapan yaklaşık 1400 Türk askerin komuta devrinden sonra 200'e indirilmesi planlanırken, komutanın uzaması durumunda asker sayısında bir azalmaya gidilemeyeceği, dolayısıyla güvenlik ve finansman açısından yeni sorunların ortaya çıkabileceği ifade ediliyor. Ancak kaynaklar, İSAF'ın 1. dönem komutasını üstlenen İngiltere'nin Mayıs 2002'de bitmesi gereken görev süresini 2 ay kadar uzatmış olduğunu da hatırlatıyorlar. 
     
     ALMANYA-HOLLANDA KOMUTASI 

     Almanya ve Hollanda bir süre önce ''siyasi karar alınması koşuluyla'', İSAF'ın 3. dönem komutasını üstlenebileceklerini Ankara ve diğer katılımcı ülkelere bildirmişti. 
     Diplomatik kaynaklar, bu konudaki belirsizliğin sürdüğüne işaret ederken, Almanya ile Hollanda'nın süreci geciktirme izlenimi verdiklerini ve en erken Şubat ya da Mart ayında komutayı devralabileceklerini ifade ettiler. Bu iki ülkenin komutayı üstlenme konusundaki gecikme nedenini ortaya koymadıkları ve kabul edilebilir bir açıklama getirmedikleri belirtildi. 
     Almanya'nın, Türkiye'den sonra, yaklaşık 1200 askerle bölgede en fazla asker bulunduran ülke olduğuna dikkati çeken kaynaklar, Kabil'deki Tugay Komutanlığı'nı da yapan Almanya'nın, İSAF komutasını üstlenmesinin güç olmayacağı görüşünde. 
     Bu çerçevede Ankara bir an önce Almanya ve Hollanda ile askeri düzeyde temasların başlamasını isterken, siyasi kararların en kısa sürede alınmasını bekliyor. 
     





</TEXT>
</DOC>
