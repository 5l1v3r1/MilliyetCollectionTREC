<DOC>
<DOCNO> 121350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/soneko16.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksulun bayramlığı 17 milyon lira... 
</HEADLINE>
<TEXT>

     Ramazan Bayramı'na yaklaştığımız bugünlerde, bayramlık giyecek derdine düşen dar gelirli aile reisleri, ucuzluk ürünleri satan mağazaların sunduğu uygun fiyatlarla ailenin herbir ferdini tepeden tırnağa sadece 17 milyon liraya giydirebiliyor. 
     Geçimini sağlamak için temel gıda maddesi olan ekmeğin bile ucuzunu arayan, okula giden çocuğu için kendi pantolonunu küçültmesi için terziye veren, iftarda et ihtiyacını sakatatçılarda artık etleri alarak karşılayan çoğu asgari ücretli, çok sayıda dar gelirli, yaklaşan bayram öncesi çocuklarını sevindirme telaşı yaşıyor. 
     Her zaman ucuzun yerini en iyi bilen dar gelirli ailelerin önemli bölümü, ikinci el kıyafet almaktansa, bayramlık için kalitesiz kumaştan dikilmiş ama hiç kullanılmamış ucuz kıyafetleri tercih ediyor. 
     Yaklaşan bayram öncesi ucuzluk giyecek satan mağazalardaki yoğunluk da bunun en önemli kanıtını oluşturuyor. Mağazalar sundukları oldukça cazip fiyatlarla özellikle çok çocuklu asgari ücretlilerin imdadına yetişiyor. 
     Öyle ki, bazı mağazalar ayakkabısından, iç çamaşırına, kemerinden kıravatına tepeden tırnağa tüm giyecek ihtiyacını 17 milyon liraya karşılayabiliyor. 
     ''Ne alırsan 3 milyon'' gibi değişik kampanyalarla müşteri çekmeye çalışan mağazalarda, ceket ve pantolon 6 milyon liradan satılırken, ayakkabı 5, gömlek 2, kravat 1, kemer 1,5, iç çamaşırları 1 milyon ve çorap 500 bin liradan alıcı buluyor. Bayanlar için farklı olan pantolon yerine etek ise yine 3 milyon liradan satılıyor. 
     Ancak bu fiyatlar bile asgari ücretlilerin bütçesini derinden sarsıyor. Çünkü, 5 çocuklu asgari ücretli, ailesinin kalitesiz ve ucuz da olsa bayramlığını tamamlamak için aylığının yarısını harcamak zorunda kalıyor. 
     
     ORTA KALİTEDE İÇ ÇAMAŞIRI BİLE ALINAMIYOR 

     Dar gelirlinin almakta zorlandığı ucuz bayramlıklar ile orta kalitedeki bayramlıklar arasında da uçurumlar var. Örneğin, dar gelirlinin aldığı bayramlık giyeceklerin tümüne harcanan para ile orta kalitede iç çamaşır ya da bir kravat bile alınamıyor. 
     Bayramlık için orta kalitede takım elbise 150-200, gömlek 35-50 milyon liradan alıcı bulurken, kravat 10-20 milyon, ayakkabı 40-80 milyon liradan satılıyor. 25 milyon liralık paket halindeki iç çamaşırlar da eklendiğinde ise orta kalitede bayramlık almak isteyenler kişi başına en az 250 milyon lirayı gözden çıkarmaları gerekiyor. 
     





</TEXT>
</DOC>
