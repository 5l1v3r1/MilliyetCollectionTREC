<DOC>
<DOCNO> 117182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sonspo04.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant ve Terim ilk kez karşı karşıya... 
</HEADLINE>
<TEXT>

     Birinci Süper Futbol Ligi'nde, yarın yapılacak 6. haftanın erteleme maçında karşılaşacak Fenerbahçe ve Galatasaray'ın teknik adamları ilk kez karşı karşıya gelecek. 
     Galatasaray, Fatih Terim teknik direktörlüğünde çıktığı 30 derbi maçta 11 kez kazanırken, 8 maçta mağlup oldu. Sarı-kırmızılılar 11 maçta da eşitliği bozamadı. 
     Terimli Galatasaray, Fenerbahçe ile oynadığı 13 derbi maçın 5'inde galip geldi. 5 karşılaşmada sarı-lacivertli takıma yenilen sarı-kırmızılılar 3 maçtan da beraberlikle ayrıldı. 
     
     BEŞİKTAŞ'A 6 GALİBİYETİ VAR 
     Sarı-kırmızılılar, Fatih Terim döneminde Beşiktaş ile yaptıkları mücadelede ise 17 maçta 6 galibiyet elde etti. 
     Terimli dönemde, Galatasaray'ın Beşiktaş ile yaptığı derbi maçlarında genelde beraberlik maçların skorlarına hakim olurken, sarı-kırmızılılar, ezeli rakiplerine karşı 3 mağlubiyet, 8 de beraberlik elde etti. 
     
     GOLLERDE GALATASARAY ÜSTÜN 
     Terimli dönemde, Fenerbahçe ve Beşiktaş'a karşı oynadığı maçlarda galibiyet sayılarında ezeli rakiplerine göre geride kalan Galatasaray buna rağmen, rakiplerinin filelerini daha fazla havalandırdı. 
     Sarı-kırmızılılar bu dönemde derbilerde attıkları 48 gole karşılık 38 gol yediler. Fenerbahçe kalesine 23 gol atan sarı-kırmızılılar, kendi kalerinde 22, Beşiktaş kalesini ise 25 kez havalandıran Galatasaraylı futbolcular kendi kalelerinde 16 gol gördüler. 
     
     LORANT'IN KARNESİ 
     Fenerbahçe'de teknik direktörlük görevine geçen sezonun devre arasında getirilen ve henüz takımının başında 2 kez derbi maça çıkan Lorant'ın bu konudaki tecrübesi daha az. 
     Alman çalıştırıcı, 2 derbide de kazanırken, geçen sezonun 23. haftasında Galatasaray'a karşı 1-0, 31. haftasında da Beşiktaş'a karşı 2-0'lık skorlarla galip geldi. 
     





</TEXT>
</DOC>
