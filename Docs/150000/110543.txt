<DOC>
<DOCNO> 110543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sondun14.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da interneti en az Türkler kullanıyor... 
</HEADLINE>
<TEXT>

     Hollanda'da yapılan bir araştırma, ülkedeki büyük yabancı gruplar içinde, bilgisayar ve interneti en az kullananların Türkler olduğunu ortaya koydu. 
     Yabancılara yönelik çalışmalar yapan MCA adlı kuruluş tarafından 4 büyük kentte 600 yabancı kökenli arasında yapılan araştırmaya göre, Türklerin yüzde 35'i bilgisayar kullanırken, aynı oran Faslılar arasında yüzde 50, Surinamlılar arasında ise yüzde 69. 
     İnternet kullanımında da Türkler, yüzde 29 ile üçüncü sırada yer aldı. Faslıların yüzde 45'inin, Surinamlıların ise yüzde 59'unun internet kullandığı belirtildi. 
     Araştırmada, 40 yaşın üzerindeki yabancıların bilgisayar ve interneti hemen hiç kullanmadığı görüldü. 
     15-24 yaş grubunda Türklerin yüzde 60'ı bilgisayar ve internet kullanırken, bu oranın Fas ve Surinamlı gençler arasında yüzde 90'a yaklaştığı belirlendi. 
     Araştırmaya göre, yabancılar arasında bilgisayar ve internet kullanımı 1999 yılı rakamlarıyla karşılaştırıldığında artış gösterdi. 
     





</TEXT>
</DOC>
