<DOC>
<DOCNO> 144360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sontur29.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "Muhalefet yokluğu tehlikeli" 
</HEADLINE>
<TEXT>

     Adalet Bakanı Cemil Çiçek, bir rejim için en büyük tehlikenin muhalefet yokluğu olduğunu belirterek, ''Korkarım ki, toplum yakında Meclis'te muhalefet boşluğu olduğu kanısına varacak'' dedi. 
     TBMM Genel Kurulu'nda, 59. Hükümet Programı üzerinde yapılan eleştirileri yanıtlayan Çiçek, ''daha kırkı bile çıkmayan'' bir iktidar olduklarını belirterek, ülkenin sorunlarının, kısa sürede çözülemeyecek kadar ağır olduğunu kaydetti. 
     Ülkenin sorunlarını çözmek ve halkın derdine çare olmak için herkesi dinlemeye hazır olduklarını, özellikle ana muhalefet partisinin görüşlerini ve önerilerinin kendileri için önemli olduğunu anlatan Çiçek, Hükümet Programı'nı eleştirenlere, ''Bu programın eksikleri olabilir, bunu kabul ederiz. Ama hiç mi doğru tarafı yok '' diye seslendi. 
     Çiçek, 3 Kasım seçimleriyle birlikte ülkede yeni bir siyaset anlayışının işbaşına geldiğini, milletin geçmişte ''horoz dövüşüne'' dönüşen siyaset kavgalarına tepki göstererek 2 partiyi Meclis'e taşıdığını dile getirdi. Çiçek, ''Kavgaya ne zamanımız ne de mecalimiz var. Bütün enerjimizi Türkiye için kullanmak zorundayız'' dedi. 
     Türkiye'de bir eğitim sorunu olduğunu kimsenin inkar edemeyeceğini kaydeden Çiçek, üniversitelerin liseleştirildiğini savundu. Üniversitelerde bilimle uğraşılmadığını, insanların kafalarının içi yerine dışına bakıldığını belirten Çiçek, ''Gelin üniversiteleri özgür ortamlar haline getirelim'' diye konuştu. 
     
     ''SİİRT'TE TESTTEN GEÇTİK'' 
     Çiçek, halkın iktidardan umudunu yitirdiği görüşlerine dikkati çekerek, şöyle konuştu 
     ''Halkın umudunun tükendiğini söylüyorlar. Bunun için en iyi tespiti yapacak olan milletimizdir. Biz Siirt'te bu testten geçtik. Bundan daha iyi bir test olur mu Pazar günü Çorum'da seçim var. Kimin için umudun sürdüğünü, kimin için kesildiğini göreceğiz. Siirt seçimleri dikkati alınırsa, milletin bu iktidara umudu ve desteği sürüyor.'' Her yerde iktidarın olduğunu, ancak muhalefetin sadece demokrasilerde bulunduğunu kaydeden Çiçek, ''Bir rejim için en tehlikeli şey muhalefet yokluğudur. Korkarım ki, bu gidişle toplum yakında Meclis'te muhalefet boşluğu olduğu kanısına varacak'' diye konuştu. 
     Çiçek, siyasi söylemlerin önemine dikkati çekerek, Türk siyasetinde tehlikeli bir ''vatansever'' ve ''vatan haini'' ayrışmasına gidildiğini, bunun sakıncalı olduğunu söyledi. 
     
     ''SÖYLEDİKLERİMİZİN ARKASINDAYIZ'' 
     Çiçek, Türkiye'nin zor bir dönemden geçtiğini, özellikle dış politikada 40 yıldan beri çözülmemiş sorunlar bulunduğuna işaret ederek, Irak savaşı nedeniyle Orta Doğu'da kan döküldüğünü ve dökülmeye devam ettiğini belirtti. 
     AK Parti'nin sorunun barışçıl yollarla çözümlenmesi için üzerine düşeni yaptığını, bunun aksini kimsenin söyleyemeyeceğini belirten Çiçek, kendilerinden başka kimsenin barış için gayret göstermediğini savundu. Çiçek, ''Akıl veren, silah veren, fitne ve fesat tohumu atan çok oldu ama kimse ekmek vermedi. Ben ilk Körfez Savaşı'nda da Hükümet üyesiydim. Orada NGO'ların nasıl çalıştığını biliyorum. Bu kez de bizi eleştirenler oldu. Önce, kan ticareti yapıyorsunuz dediler, sonra hani 6 milyar dolar ne oldu dediler'' dedi. 
     Kıbrıs konusunun kendileri için en önemli dış politika konusu olduğunu belirten Çiçek, geçmişteki söylemlerinin arkasında olduklarını bildirdi. ''Bu ülkede ne varsa hepsi bizim kabulümüzdür'' diyen Çiçek, bu anlayışla herkesi dinlemeye, çözüm konusundaki önerileri almaya hazır olduklarını, milletin uzun yıllardan beri çözülmeyen sorunlarını gidermenin AK Parti iktidarına nasıp olacağını söyledi. 
     





</TEXT>
</DOC>
