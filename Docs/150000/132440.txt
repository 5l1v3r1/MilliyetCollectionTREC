<DOC>
<DOCNO> 132440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sonspo02.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Egzersiz için günün en uygun saatleri 15 00-18 00 arası... 
</HEADLINE>
<TEXT>

     Egzersiz için günün en uygun saatlerinin 15.00 ile 18.00 arası olduğu bildirildi. 
     Sabah ve akşam geç saatlerde yapılan egzersizin ise felç riskini arttırdığı ileri sürüldü. 
     İç hastalıkları uzmanı Dr.Soner Kurtoğlu'nun, Türkiye Futbol Antrenörleri Derneği'nin TÜFAD internet sitesinde yayınlanan makalesine göre, birçok araştırmacı insan vücudunda tüm faaliyetleri organize eden bir saat, 'vücut saati' olduğunu düşünüyor. 
     Kurtoğlu, egzersiz planlaması yapılırken seçilen saatlere dikkat edilmesi ve 'en yüksek yarar en düşük zarar' ilkesinin gözönüne alınması gerektiğini kaydederek, ''Bu amaçla en uygun egzersiz saati olarak 15.00-18.00 saatleri arası planlanmalı'' diye görüş bildirdi. 
     
     PERFORMANSI ETKİLEYEN FAKTÖRLER 
     Dr.Kurtoğlu, sıklıkla bilinen, aslında bilimsel temellere oturtulamamış alışkanlıkları günümüzde dahi terk etmenin zor olduğunu ifade ederek, sporcunun atletik performansını etkileyen faktörleri şöyle sıralıyor 
     ''Egzersiz ağırlığı, sporcunun psikolojik durumu, motivasyon, sosyal çevre, ışık, uyku durumu, yemekten sonra geçen süre, sportif aktivitenin yapıldığı irtifa, diyet içeriği, cinsiyet, yaş, çevre ısısı.'' Kurtoğlu, şu görüşleri belirtiyor 
     ''Tüm bu faktörler üzerinde yapılan çalışmalar gerçek anlamda sportif aktivitenin sporcunun performansını artırmaya yönelik girişimlerden doğduğunu göstermektedir. Oysa performans artırımının yanında sporcunun maruz kalabileceği risklerin de araştırılması ve ortaya koyulması gereklidir. Hatta bazı araştırmacılar daha ileri gidip, vücut saatinin duygulanım, başarı, hastalıklara direnç-duyarlılık, algılama gibi birçok alanda kontrolü tamamen elinde tuttuğunu iddia etmektedirler.'' 
     
     FELÇ RİSKİ OLAN SAATLER 
     Kurtoğlu, birçok araştırma sonucunun, sabah saatlerinde 09.00 ve akşam geç saatlerde 21.00 yapılan egzersizin felç riskini arttırdığını ortaya çıkardığını ifade ederek, şunları kaydetti 
     ''Kalp kan akımının en düşük olduğu ve pıhtı eritici mekanizmanın en zayıf çalıştığı saat dilimi sabah erken saatlerdir. Kan basıncındaki değişim de bu ciddi kalp ve felç olaylarının oluşumunda çok önemli rol oynar. Sabah kalkmayla birlikte kan basıncında başlayan yükselmeyle kan basıncının ulaştığı değer günün en yüksek düzeyi değildir. Ancak kan basıncında en yüksek ivmeli yükselişin olduğu saatler yine sabah erken saatlerdir. Kan basıncında oluşan bu ciddi değişim de ciddi felç ve kalp hastalıklarının oluşumuna zemin hazırlar. Sabah saatlerinde damar içi pıhtı oluşumunun arttığı, akşam saatlerinde ise egzersizle azaldığı gösterilmiştir. Bu durum sabah erken saatlerde artan felç ve kalp damar hastalıklarının nedenini açıklayabilecek bir araştırmadır.'' 
     





</TEXT>
</DOC>
