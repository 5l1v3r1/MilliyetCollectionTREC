<DOC>
<DOCNO> 124038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sontur29.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Akgündüz'e avukatlarından ziyaret... 
</HEADLINE>
<TEXT>

     Hakkındaki gıyabi tutuklama kararı vicahiye çevrilerek Kartal Özel Tip Kapalı Cezaevi'ne konulan Fadıl Akgündüz'ü, avukatları ziyaret etti. 
     Kartal Cumhuriyet Başsavcılığı'na yazılı izin başvurusunda bulunan avukatlar, izin verilmesinin ardından Yakacık'taki cezaevine geldiler. 
     Yaklaşık 1,5 saat cezaevinde kalan 5 avukattan Recep Eryılmaz, çıkışta Akgündüz'ün sağlık durumunun iyi, moralinin de bulunduğu ortama göre normal olduğunu belirtti. Eryılmaz, Akgündüz'ün cezaevi yönetiminden memnun olduğunu ve sorununun bulunmadığını ifade etti. 
     Müvekkilinin dosyasının Adalet Bakanlığı'nda bulunduğunu ve ilgili mahkemeye gönderilmediğini kaydeden Eryılmaz, dosyanın mahkemeye intikalindan sonra tutuklamaya itiraz edeceklerini bildirdi. 
     Bu arada, Fadıl Akgündüz'ün cezaevine getirildiği dün gece müşahade koğuşuna alınmadan doğrudan Sol A Blok'ta bir koğuşa konulduğu, ilk gecesinde de musakka, makarna ve yoğurttan oluşan karavanadan yemek yediği öğrenildi. 
     Öte yandan, Akgündüz'ün yakınları da cezaevine giyecek getirdiler ancak cezaevi emanetinin saat 15.30'da kapanmasından dolayı cezaevi yönetimi bu eşyayı kabul etmeyerek, yarın getirilmesini istedi. 
     





</TEXT>
</DOC>
