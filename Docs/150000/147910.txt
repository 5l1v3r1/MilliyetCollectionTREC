<DOC>
<DOCNO> 147910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/soneko09.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı, Sars konusunda uyardı Çin malları almayalım 
</HEADLINE>
<TEXT>

     Ankara Ticaret Odası ATO Başkanı Sinan Aygün, Türkiye ekonomisini tehdit eden ucuz ve kalitesiz Çin malları istilasından sonra, ticari kanalla sars virüsü bulaşma tehlikesi olduğunu bildirdi. 
     Aygün, yaptığı yazılı açıklamada, sars virüsünün sadece solunum yoluyla bulaşmadığına işaret ederken, Türkiye'ye Uzakdoğu'dan gelen malların ''taşıyıcı'' mahiyette olduklarına dikkati çekti. 
     Tüccar ve vatandaşları bu konuda uyaran Aygün, sadece Türkiye'ye giren insanların denetlenmesinin ve sars virüsü taşıyan yolcuların karantinaya alınmasının yeterli bir tedbir olmadığını kaydetti. 
     Devletin ilgili kurumlarının Uzakdoğu'dan gelen mallar konusunda da önlem alması gerektiğini vurgulayan Aygün, şöyle devam etti 
     ''Türkiye'yi istila eden Çin malları, ekonomik anlamda tehdit oluştururken, bu kez insan sağlığı tehdit altındadır. Tüccarımız bu tehlikenin önlenmesi anlamında söz konusu ülkelerden mal almamalı, bu anlamda bir otokontrol uygulanmalıdır. Vatandaşımız ise, Uzakdoğu menşeli ürünler yerine mümkün olduğunca yerli mallar kullanmalıdır. Diğer yandan, ticari ve gezi amaçlı Uzakdoğu seyahatleri bir süre için ertelenmelidir.'' Bu arada Aygün, sars virüsünün ortaya çıkmasının Türkiye ekonomisi için ciddi bir fırsat olabileceğine de dikkati çekerek, ''Ucuz işçilik ve ucuz maliyetler nedeniyle Uzakdoğu'da fason imalata giden ya da bu ülkelerden alım yapan ülkeler, bu siparişlerini iptal ederek imalatlarının Türkiye'ye yönlendirme yoluna gidebilirler'' dedi. 
     İhracatçıların ve sanayi işletmelerinin bunu dikkate alarak pazarlama stratejilerini yeniden konumlandırılması gerektiğini ifade eden ATO Başkanı, Uzakdoğu'da fason imalat yaptıran Türk şirketlerinin getirdiği malların sars virüsü taşıyıcı mahiyette olmasının asıl tehlikeyi oluşturduğunu, bu firmaların derhal ilgili siparişleri durdurma yoluna gitmeleri gerektiğini belirtti. 
     





</TEXT>
</DOC>
