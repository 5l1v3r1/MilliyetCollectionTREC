<DOC>
<DOCNO> 119445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/siyaset/siy02.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kararlı iki aday var 
</HEADLINE>
<TEXT>
AKP’de ilk kriz Meclis Başkanlığı 
TBMM Başkanlığı’na tek aday çıkarmak isteyen AKP’de hesaplar tutmadı. Hem Bülent Arınç’ın, hem de Vecdi Gönül’ün bu görevi istemesi, işleri çıkmaza soktu 
     ABDULLAH KARAKUŞ Ankara 

     Abdullah Gül başkanlığında oluşturulacak 58. hükümetin kuruluş çalışmaları öncesi AKP’de "TBMM Başkanlığı krizi" çıktı. Grup Başkanı Bülent Arınç’la Genel Başkan Yardımcısı Vecdi Gönül’ün başkanlığa aday olacaklarını açıklamaları, tek aday düşüncesindeki Gül ve Recep Tayyip Erdoğan’ı zora soktu. AKP hükümetinde yeralacak isimlerin de daha sonra kesinleşeceği öğrenildi. 
     
     SEZER’İN ASKER ARKADAŞI 
     Gül önceki gece Meclis’te görüştüğü Arınç’a, "Kabinede mi, Meclis Başkanı olarak mı görev almak istediğini" sordu. Arınç’tan "Meclis Başkanlığı" yanıtını alan Gül, bu bilgiyi Erdoğan’a iletti. Ancak Erdoğan’ın, Cumhurbaşkanı Ahmet Necdet Sezer’in asker arkadaşı Gönül’ü istediği iddiası kulislere yayıldı. Arınç da bu gelişme üzerine, dün sabahtan itibaren birçok televizyon kanalına çıkarak, Meclis Başkanlığı’na aday olduğunu, milletvekillerinin kendisini bu görevde görmek istediğini ve bundan onur duyacağını söyledi. 
     Gül de, dün akşam genel merkeze gelişinde, "Meclis Başkanlığı konusunda bir sıkıntı var mı " sorusuna, "Hayır, bunların hepsini arkadaşlarımız arasında konuşarak yapacağız. Bunların hepsini rahat çözeriz" yanıtını verdi. Toplantı sırasında Erdoğan’ın bir süre dışarı çıkması üzerine Gönül ve Arınç TBMM Başkanlığı’na aday olmak istediklerini açıkladı. 
     
     MYK ÜYELERİNE FİKİR SORULDU 
     Bu gelişme, tek aday çıkarma düşüncesindeki MYK’da soğuk bir havanın esmesine neden oldu. Daha sonra yeniden toplantıya katılan ve gelişmelerin kendisine aktarıldığı Erdoğan da, MYK üyelerinden, kabine üyeleri ve Meclis başkanlığı için kimi düşündüklerini yazılı olarak bildirmelerini istedi. Erdoğan ve Gül daha sonra Bakanlar Kurulu oluşturmak için yetki aldı. Arınç, dün MYK toplantısının ardından, adaylık sürecinin başladığını belirterek, "Yarın bugün TBMM Başkanlığı için adaylık başvurumu yapacağım" dedi. 
     Bu gelişmeler üzerine Erdoğan’la Gül, başbaşa görüşerek sıkıntıyı nasıl aşacaklarını ve tek aday olarak kimi çıkaracaklarını tartışmaya başladı. Arınç’ın adaylıkta ısrarlı olduğu, Gönül’ün ise yönetimden çıkacak kararı bekleyeceği belirtildi. Gül’ün, bugün sona erecek TBMM Başkanlığı’na adaylık başvurusu öncesi iki isimle de görüşeceği, daha sonra kabineye son şeklin verileceği dile getirildi. 
     
     KADIN BAKAN ARANIYOR 
     Gül, dün günboyu lojmanlardaki evinde oluşturacağı kabineyle ilgili çalışmalar yaparken, Erdoğan da genel merkezde kurmaylarıyla program ve kabineyle ilgili değerlendirmelerde bulundu. Gül’ün özellikle kabinesine kadın bakan aradığı ifade edilirken, Zeynep Karahan Uslu, Gülseren Topuz ve Nükhet Hotar’ın isimlerinin ön plana çıktığı kaydedildi. 
     



 SİYASET 






















</TEXT>
</DOC>
