<DOC>
<DOCNO> 146765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sondun43.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan "Türkiye K.Irak'ı istila ederse tepki gösteririz" 
</HEADLINE>
<TEXT>

     AB Dönem Başkanı Yunanistan'ın Hükümet Sözcüsü Hristos Protopapas, ''Türkiye'nin Kuzey Irak'ı istila etmesi halinde Atina'nın tepki göstereceğini'' söyledi. 
     Protopapas, yaptığı basın toplantısında, ''Türkiye'nin Kuzey Irak'a girmesinin büyük sorun yaratacağını ve Atina'nın böyle bir girişime karşı olduğunu'' belirtti. 
     Yunanistan Hükümet Sözcüsü, şunları kaydetti 
     ''Böyle bir gelişme, ABD'nin onayıyla bile olsa, Atina, üyesi olduğu tüm uluslararası platformlar nezdinde tepkisini ortaya koyacaktır. Türkiye, Irak krizi nedeniyle güvenliğinin tehdit altında olduğunu belirtti ve NATO çerçevesinde önlemler alındı. Tehdit altındaki bir ülke aynı zamanda istilaya kalkışamaz.'' ABD Dışişleri Bakanı Colin Powell'ın Brüksel ziyaretine de değinen Protopapas, Powell'ın AB Troykası'nın yanı sıra AB ve NATO üyesi ülkelerin temsilcileriyle görüşme talebinde bulunduğunu açıkladı. 
     Powell'in temaslarının amacının görüş alışverişinde bulunmak olduğunu kaydeden Protopapas, ''Bu temaslar daha önce olsaydı, daha iyi olabilirdi, ama yine de geç değil'' diye konuştu. 
     Bu arada, Protopapas, 9 Nisan'da Belgrad'da yapılacak Güneydoğu Avrupa ülkeleri zirve toplantısında, Türk tarafının talebiyle, Başbakan Recep Tayyip Erdoğan ve Başbakan Kostas Simitis'in ikili bir görüşme yapacaklarını söyledi. 
     Öte yandan, Yunanistan Dışişleri Bakanı Yorgo Papandreu ile Başbakan Yardımcısı ve Dışişleri Bakanı Abdullah Gül'ün dün akşam Irak krizini konu alan bir telefon görüşmesi yaptıkları açıklandı. 
     Atina Haber Ajansı ANA , Yunan diplomatik kaynaklarına dayandırdığı haberinde, bir AB Dönem Başkanlığı Yunanistan heyetinin Ankara'da olduğunu ve Irak'taki insani sorunların çözümüne ilişkin ortak bir AB-Türkiye girişimi üzerinde çalıştıklarını duyurdu. 
     Papandreu'nun talimatıyla Ankara'da bulunan heyete Büyükelçi Aleks Rondos'un başkanlık ettiğini belirten ajans, heyette AB Komisyonu yetkililerinin de yer aldığını kaydetti. 
     





</TEXT>
</DOC>
