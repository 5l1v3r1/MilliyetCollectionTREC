<DOC>
<DOCNO> 104213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/soneko09.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası 78. yılını kutluyor... 
</HEADLINE>
<TEXT>

     Türkiye İş Bankası'nın 78. kuruluş yıldönümü dolayısıyla bir mesaj yayınlayan Genel Müdür Ersin Özince, ''Bankacılık sektörünün ağır bir itibar kaybına uğradığı bu zor koşullarda piyasa paylarımızın son on yılın en yüksek düzeyine ulaşması bizim için büyük bir ödül olmuştur. Bu güvene layık olacağız'' dedi. 
     İş Bankası Genel Müdürü Ersin Özince mesajında, Türkiye İş Bankası ve İş Bankalılar olarak çalışmalarını, her şeyden önce ülke geleceğini ve toplum yararını önde tutarak gerçekleştirmeye çaba sarf ettiklerini vurgulayarak, şunları kaydetti 
     ''Türkiye'nin Bankası olarak kuruluş görevimiz ve sosyal sorumluluğumuz doğrultusunda kriz fırsatçılığı yapmadık ve ülkemiz risklerini almaya devam ederek yaşanan sonuçlara ortak olduk. Yaşanan ağır ekonomik koşullar sonrasında gelinen noktada, Türkiye İş Bankası olarak mali bünyemizin güçlü yapısı bir kez daha kanıtlanmıştır. Enflasyonun etkilerinden arındırılmış bilançomuzun itici gücü olan özkaynaklardaki lider konumumuz geleceğe güvenle bakmamızı sağlamakta ve bankamızın gelişme potansiyelini göstermektedir.'' 
     
     SERGİ 
     Bu arada, Türkiye İş Bankası'nın kuruluşunun 78. yıldönümü dolayısıyla İş Sanat Kültür Merkezi Kibele Sanat Galerisi'nde ''İş Bankası Tarihinin İlanıdır'' başlıklı bir sergi düzenlendi. 
     14 Eylül tarihine dek açık kalacak olan sergi, 1924'ten günümüze İş Bankası için gerçekleştirilen ilan ve afişlerden özel bir seçkiyi ilk kez gün ışığına çıkartıyor. 
     Kapsamlı bir arşiv çalışması sonucunda oluşturulan sergi, İş Bankası'nın kuruluş öyküsünden başlayarak, Türkiye'nin geçirdiği sosyal, kültürel ve ekonomik dönüşümün izlerini bankanın özel tarihi ile bütünleyen bir yapıda sunuyor. Sergide, İş Bankası'nın ulusal ekonomiye ivme kazandıran iştirakleri, işçi-köylü-memura yönelik ürünleri, çekiliş ve ödülleri, çocuklara tasarruf kavramını aşılayan kumbara ilanları, kültür-sanat alanındaki etkinlikleri, üstlendiği sponsorluklar gibi hizmetleri konu ediliyor. 
     





</TEXT>
</DOC>
