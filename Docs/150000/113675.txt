<DOC>
<DOCNO> 113675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sondun27.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'da teröristlerin gözdesi C-4 
</HEADLINE>
<TEXT>

     Pakistan'daki aşırı dinci örgüt militanlarının önceki gün Karaçi kentindeki bazı adreslere gönderdikleri bombalı paketlerin C-4 plastik patlayıcı içerdiği belirlendi. 
     Karaçi polis yetkilileri, 9 kişinin yaralanmasına yol açan, C-4 içeren paketleri yasadışı ilan edilen bir örgütün gönderdiğine ilişkin kanıtları olduğunu belirterek "Bazı ipuçlarına sahibiz, ancak şu ana kadar hiçbir zanlı yakalanmadı" dedi. 
     Yetkililer, 4 paketin önceki gün terörle mücadele operasyonlarında görevli bir polis birimine gönderildiğini, 5 paketin ise sahiplerine ulaşmadan tespit edilerek etkisiz hale getirildiğini söyledi. 
     Elektronik postayla "mücahitlere yönelik operasyonlara katılan polislere bomba gönderildiğini" belirten yetkililer, sorumluluğu bir örgüt adına üstlenen Asıf Remzi adlı militanın yakalanmaya çalışıldığını bildirdi. 
     Remzi, bir gazetede yayımlanan elektronik postasında, "Pakistan'da İslam karşıtı polislere ve diğer kafirlere karşı yakında gerilla harekatı başlayacağını, diğer Müslümanların da ABD'de büyük bir saldırı planladığını" yazmıştı. 
     Endonezya'nın Bali adasında meydana gelen ve 180'den fazla kişinin öldüğü patlamalarda da C-4 kullanıldığına ilişkin bulgular ortaya çıkmıştı. 
     





</TEXT>
</DOC>
