<DOC>
<DOCNO> 108689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/soneko26.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı ''Sınırsız vaad değil, somut projeler istiyoruz'' 
</HEADLINE>
<TEXT>

     Türkiye Odalar ve Borsalar Birliği TTOBB Başkanı Rifat Hisarcıklıoğlu, Türkiye'nin ekonomik krizinin ertesinde, yeniden yapılanmanın tam ortasında seçime gittiğini belirterek, ''Bugün derdimiz ekonomidir, bu yüzden seçimlerin ekonomi eksenine oturması şarttır'' dedi. 
     Hisarcıklıoğlu, Turizm, Ekonomi, Bilimsel Araştırma ve Tanıtma Merkezi TEBİAT tarafından Antalya'nın Kemer İlçesi'nde düzenlenen 4. Ekonomi Zirvesi'nde yaptığı konuşmada, seçimlerin ertelenmesinin Türkiye'yi yeniden kaosa götüreceğini savundu. Hisarcıklıoğlu, ''Seçimlerin 3 Kasım'da yapılması halinde bile, yeni hükümetin çalışmaya başlaması en erken yılbaşını bulacaktır. Bu da belirsizlik ortamının 7 aya çıkması anlamına gelir. Böyle bir durumu ne ekonomi, ne de piyasalar kaldırabilir'' diye konuştu. 
     Türkiye'nin ekonomik krizin ertesinde, yeniden yapılanmanın tam ortasında seçime gittiğini anlatan Hisarcıklıoğlu, şöyle konuştu 
     ''Bugün derdimiz ekonomidir. Bu yüzden seçimlerin ekonomi eksenine oturması şarttır. Önümüzdeki seçim, öncekilerden farklı olacaktır. Siyasi partilerin seçim kampanyaları da farklı olmalıdır. Her konuda sınırsız vaad değil, ekonomi alanında somut projeler dinlemek istiyoruz. Türkiye kritik bir dönemden geçmektedir. İyileşme belirtileri ortaya çıkmaya başlamışken seçime gitmeye karar verilmiştir. Bunun iyi tarafı, reform sürecinin devamı için gerekli siyasi iradenin yaratılabilmesidir.'' 
     
     ''SEÇİM EKSENİNDEKİ KONULAR'' 

     Seçim eksenin belli konular etrafında oluşması için 5 ana konu ve buna bağlı sorular belirlediklerini belirten Hisarcıklıoğlu, bunları şöyle sıraladı 
     ''Kamu borç stoğunu nasıl küçültüp, nasıl bir vergi politikası takip edeceksiniz Nasıl bir büyüme stratejisi ortaya koyacaksınız Bu süreçte özel, kamu ve yabancı yatırımların katkıları ne olacaktır Tasarladığınız büyüme sürecinin yaratacağı istihdam, işsizliğe çare olacak mıdır İşgücü piyasalarına yönelik ne tür politikalar planlıyorsunuz Yolsuzluk ve mali disiplinsizliği ortadan kaldırmak için kamu idaresinde nasıl bir değişim planlıyorsunuz Krizin ve kamuda yeniden yapılanmanın yol açtığı vergi, enerji, SSK primleri gibi intibak maliyetlerini nasıl kontrol etmeyi düşünüyorsunuz '' 
     
     ''SANAL EKONOMİ'' 

     Rifat Hisarcıklıoğlu, 1991 yılından başlayan koalisyonlar döneminden bu yana siyasi istikrarın bir türlü sağlanamadığını belirterek, yasama ve yürütme organlarının etkinliğinin azaldığını, politikacıların objektif ve bilimsel ölçülere dayalı olması gereken ekonomik konuları siyasi çıkar hesaplarıyla karıştırdıklarını söyledi. 
     Üreterek ve katma değer yaratarak gelir elde etmek yerine kısa vadeli parasal işlemlere dayanan sanal bir ekonomi meydana getirildiğini anlatan Hisarcıklıoğlu, ''Bu sanal ekonomi, pek çok kesim üzerinde uyuşturucu etkisi yarattı ve gerçeklerin görülmesini engelledi. 2001 krizi Türkiye'de varolan iktisadi düzenin zayıf noktalarını tüm çıplaklığıyla ortaya çıkardı. Türkiye özellikle son 10 yılda borçlanarak sağladığı kaynakları üretime yönlendiremedi. Artık geçmişte yaptığımız hataları tekrarlama lüksümüz ve gücümüz kalmadı. Yıllardır ertelemiş olduğumuz yapısal reformları kesinlikle gerçekleştirmeliyiz'' dedi. 
     





</TEXT>
</DOC>
