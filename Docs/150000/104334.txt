<DOC>
<DOCNO> 104334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/spor/aspo.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER 100'ÜNE BULAŞTIRDI 0-2 
</HEADLINE>
<TEXT>

Feyenoord karşısında Avrupa’daki dalya maçına çıktı, iki farklı yenilgiyle servet kapısını kapadı, umudunu ve iddiasını UEFA Kupası’na bıraktı 
     MEHMET DEMİRKOL 

     Hepsi 10 dakika... Yakılan meşalelerin dumanı çökmüştü sahaya... Buna durmak bilmeyen yüksek desibelli ıslık eşlik ediyordu. Atmosfer korkutucuydu... Feyenoordlu oyuncular ilk 10 dakika ayaklarında top tutamadılar. Eğer stat ve seyirci avantajından bahsediyorsak bundan daha bunaltıcısı olamaz. 
     Fenerbahçe bu ilk 10 dakikada sürekli topa sahip oldu. Ama gol girişimi tekti. 4’te Revivo’nun uzaktan şutunda top savunmaya çarpıp, direk dibinden kornere gitti. Oysa top sürekli Feyenoord ceza sahası çevresindeydi. Fenerbahçe sürekli ilk toplara basıyor, savunmayı ileride kuruyordu. 10. dakikada duman kalktı, ıslıklar azaldı ve Feyenoord kalabalık şekilde çıkmaya başladı. Tıpkı Ankaragücü maçında olduğu gibi Ortega, Washington, Revivo ve Serhat akın dönüşlerinde yavaş kalıp, Fenerbahçe geri üçlüsü de akınlara yardım etmeyince, Johnson’un eksikliği meydana çıktı. Bosvelt ve Ono orta alana hakim oldular. Bundan sonra maç Hollandalılar’ın istediği gibi oynandı. 21’de orta çizgide bomboş rakip sahaya girmek isteyen Kalou’yu indiren Mirkoviç’i hakem Merk mucize eseri sahada tuttu. 28’de ise Emerton’u altıpasta karşılayan Rüştü ve devamında boş kaleye topu yuvarlamak isteyen Kalou’nun önüne yatarak mutlak golü önleyen Mirkoviç devleşti. Fenerbahçe sadece Fatih ve Stevic’in paslarıyla gole yaklaşabildi. 23’te Fatih’in pasında kale dibinde topa nasıl vuracağına bir türlü karar veremeyen Ortega ile mutlak bir gol kaçırdılar. 45’te ise yine Fatih’in pasında Serhat’ın kafası etkisizdi, kaleci Zoetebier için bile... 
     İkinci devreye yine sahayı basan dumanla ama bu kez duran Fenerbahçe’yle başladık. Bir de Japon Ono’nun 18 Haziran’dan bu yana bitmek bilmeyen intikamıyla... 48’de oyunu tek başına kontrol eden Bosvelt’in pasıyla Rüştü’yü ilk maçtaki benzer bir vuruşla yıktı Japon oyuncu... Başta şaşkın birer seyirci olan Rotterdamlılar bundan sonra oyunu, tansiyonu, her şeyi yönetir oldular. 63’te Washington, Fenerbahçe seyircisinin en çabuk sildiği futbolcu olarak yerine Rapajc’e bıraktı. 50 bini aşkın seyircinin yuhlarıyla. Öyle bir yuhtu ki, sonraki 23 dakikada tribünlerden daha yüksek bir ses çıkmadı. Ha, pardon 89’de Buffel’in attığı ikinci gol de bir o kadar tezahürat topladı. 
     
HESAP GÜNÜFenerbahçe’de kritik maç hüsranla bitti, gözler yönetime çevrildi. Yönetimin bugünkü toplantıda Lorant’ın durumunu masaya yatıracağı ve kesin kararını vereceği iddia edildi 
     Ali Şen’in iddiası 
     FENERBAHÇE’DE Feyenoord hüsranı, tepkilerin Lorant’ın üzerinde yoğunlaşmasına neden oldu. Taraftarlar da, Alman hocayı istifaya davet etti. Yönetimin bugün olağanüstü toplanıp, Alman hocanın göreve devam edip etmeyeceğini oylayacağı iddia edildi. Öte yandan eski başkanlardan Ali Şen, medyaya, "Lorant’ın yerine iki gün içinde Scolari geliyor" açıklamasını yaptı ve futbolcuların maçtan önce soyunma odasında bu operasyonu duyduğunu ileri sürdü. 
     
     Görev başındayım’ 
     LORANT ise görevine devam ettiğini açıkladı. Alman teknik adam, "Büyük bir risk aldım. Ancak bunun ödülünü alamadım" yorumunu yaptı. Lorant sözlerini şöyle sürdürdü "Net pozisyonlar bulduk. Ancak bunları değerlendiremedik. Aptalca bir gol yedik. Büyük bir risk aldığımı biliyorum. Karşılığını alamadığım için üzgünüm. Taraftarların tepkisi normal. Bizim kadar onların da hayal kırıklığı yaşadığını biliyorum." 
     
     Notlar 
     Ogün’e büyük tepki 
     KAPTAN Ogün maç sonrasında çıkış tünelinde taraftarlarla atıştı. Soyunma odasına gidip Ogün’ü dışarı çağıran öfkeli taraftarları yöneticiler sakinleştirdi. 
     
     Başkan’ın duası 
     BAŞKAN Aziz Yıldırım dün sabah yoğun bir gün yaşadı. Yıldırım, sabah Eyüp Sultan Camii’ne giderek kurban kesti ve tur için dua etti. 
     
     Johnson’a forma yok 
     TEKNİK Direktör Lorant, Feyenoord maçı öncesinde yeni bir sürprize imza attı. Alman hoca, Johnson’u yedek bıraktı, Yusuf’u 18 kişilik kadroya almadı. 
     
     Ulusoy da maça geldi 
     FUTBOL Federasyonu Başkanı Haluk Ulusoy uzun bir aradan sonra Kadıköy’e maç izlemeye geldi. Stada dua ederek giren Ulusoy, her gol pozisyonunda da ayağa kalktı. 
     
     Maarvijk tribüne 
     MAÇIN ikinci yarısında sahaya atılan yabancı maddeler nedeniyle maç dört dakika durdu. Hakem Merk, taraftarı şikayet eden Feyenoord’un hocası Maarvijk’i tribüne yolladı. 
     
     Marcus Merk hayran kaldı 
     MAÇIN hakemi Merk maçtan önce sahaya çıkarak, zemini adım adım inceledi. Alman hakem, tribünlere hayran kaldı ve sırtına dönerek hatıra fotoğrafı çektirdi. 
     
     Kura cuma çekilecek 
     UEFA Kupası’nda Fenerbahçe’nin rakibi cuma günü çekilecek kurayla belli olacak. Monaco’daki kuraya Sarı-Lacivertli takım seri başı olarak katılacak. İlk tur maçları 19 Eylül - 3 Ekim’de oynanacak. 
     
     Emniyetten özel eğitim 
     KADIKÖY’DE sıkı güvenlik tedbirleri alındı. Maçtan yedi saat önce stada gelen 280 polis, taraftarlara davranışları konusunda özel uyarılarda bulundu. 
     
     Amerika’dan destek 
     ŞÜKRÜ Saracoğlu Stadı’nın dün özel misafirleri vardı. Revivo’yu desteklemeye gelen İsrailliler’in yanı sıra Amerika’dan da taraftarlar turlarla maça geldi. 
     
     Göze batanlar 
     RÜŞTÜ Tecrübeli kaleci ilk yarıda iki pozisyonu engelledi. Golde pozisyon hatası vardı. Ama ondan önce defanstaki arkadaşlarının yanlışlarına yapabileceği bir şey yoktu. 
     ORTEGA Arjantinli futbolcu sahanın her yerine koştu. Toptan hiç kaçmadı. Boş alan bulduğunda etkili driplingler yaptı. İkinci yarıda da net pozisyonu değerlendiremedi. 
     SERHAT Müthiş bir enerjiyle oynadı. Sağ kanadı çok iyi kullandı. Oldukça iyi toplar getirdi. Defansına da yardım etti. Süratiyle Feyenoord defansına çok zor anlar yaşattı. 
     ONO Japon futbolcu, Feyenoord’u orta sahada çok rahatlattı. 90 dakika bıkmadan sürekli pres yaptı. Attığı gol de takipçiliğinin ve klasının tipik bir kanıtıydı. 
     VAN HOOİJDONK Mustafa Doğan’ın markajında etkili olamadı. Kornerlerde ceza sahasına kadar gelip Washington’u tuttu. Gol atmaktan ümidini kesince, hep orta sahasına yardım etti. 
     
     Maçın adamı 
     Revivo 
     Sakatlığına rağmen Fenerbahçe’nin öne çıkan yıldızıydı. Topa her alanda hükmedip, etkili kullandı. Gol pozisyonlarına girdi, ortalar yaptı. Bir kaleye geçip gol kurtarmadığı kaldı. Genç Serhat ile birlikte maçın en iyilerindendi. Ancak çabası Fenerbahçe’ye turu getirmeye yetmedi. Hollandalılar’a korku yaşatmakla kaldı. 
     
     Maçın hakemi 
     Yardımcı zaafı vardı 
     YARDIMCILARININ hatalı kararlarına uymasa dört dörtlük bir maç yönetecekti. Pozisyonlara çok yakındı. Sahada otoritesini kurdu. Kartlarını yerinde kullandı. Kararlarını protesto hakkını futbolculara vermedi. Ufak tefek yorum hataları dışında yanlış yapmadı. Ancak özellikle ikinci yarıda Fenerbahçe’nin ataklarını kesen ofsayt bayraklarına uydu. Bunda da kendisinin hatası yoktu. 
     
     İstatistik 
     WASHINGTON 
     HATALI PAS 5 
     OLUMLU PAS 1 
     YAPILAN FAUL 2 
     OFSAYT 1 
     ŞUT - 
     TOP KAPMA - 
     TOP KAPTIRMA 6 
     



 SPOR 

























</TEXT>
</DOC>
