<DOC>
<DOCNO> 107819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/siyaset/siyz1.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Yüzde 10’da ısrarlı 
DYP barajın inmesine karşı      ANKARA Milliyet 

     DYP’den yapılan açıklamada, barajın indirilmesine yönelik hiçbir girişimin içinde olunmadığı belirtildi. Seçimde yüzde 10 ülke barajının indirilmesi girişimlerine ilişkin haberler üzerine, dün DYP Basın Müşavirliği’nden yazılı açıklama yapıldı. DYP Genel Başkanı Tansu Çiller ve DYP sözcülerinin, uzun süreden beri, Türkiye’de seçim barajının indirilmesine karşı çıktıkları, bunun Türkiye’yi yönetilemez hale getireceğini söyledikleri kaydedildi. Açıklamada, "DYP’nin, barajın indirilmesi için hiçbir girişimi olmamıştır" denildi. 
     
     YTP-SP ortak tavırda 
Barajın inmesine olumlu yaklaşırız      BÜLENT ÖZDEMİR İstanbul 

     YTP Gaziosmanpaşa İlçe Başkanlığı’nın açılışında Genel Sekreter Yardımcısı Ercan Karakaş "Ülke barajının düşürülmesi için YTP’nin bir girişimi var mı" sorusu üzerine şunları söyledi "Seçim Kanunu ile Siyasi Partiler Kanunu’nun birçok maddesi antidemokratik. Bunların değiştirilmesi için girişimlerimizden bir sonuç alınamadı. Şu anda özel bir girişimimiz yok. Eğer böyle bir teklif gelirse, Meclis toplanırsa, değişiklik için olumlu yaklaşırız." 
     SP Genel Başkan Yardımcısı Lütfü Esengün de, ülke barajının yüzde 5’e indirilmesi gerektiğini belirtti. Esengün, "Geçerli oyların yüzde 10’unu aşma mecburiyetine dair hüküm Anayasa’ya aykırıdır" diye konuştu. Esengün, "Bazı partiler, bizim gensorumuzu kullanmak istiyor. Bazı kişilere yasak getirilmesi yönündeki başsavcının ihbarı, makamın saygınlığıyla bağdaşmaz" dedi. 
     
     Savaş, Talk’a karşı 
İzmir’de savcılar yarışması olacak      UTKU BOLULU İzmir DHA 

     DSP İzmir 2. bölgeden ikinci sıra milletvekili adayı olan Yargıtay Cumhuriyet eski Başsavcısı Vural Savaş, aynı bölgeden DYP üçüncü sıra adayı olan Ankara DGM eski Savcısı Talat Şalk’la yarışacak. Vural Savaş sıradan ve değersiz rakip adayların kendisini rahatsız edeceğini belirterek, tüm rakiplerinin Şalk gibi "çalışkan, nitelikli ve işinde başarılı kişiler" olmasını dilediğini söyledi. 
     Ecevit’in çağrısıyla milletvekili adayı olan Savaş, Kemal Derviş’in hükümetten ayrılmasından sonra DSP’ye sempati duymaya başladığını açıkladı. Savaş, Ecevit’in fiziken yıpranmasına karşın pırıl pırıl bir zekası olduğunu ve başbakanlıktan ayrılmamasının memleket sevgisinden kaynaklandığı kanaatine vardığını söyledi. 
     



 SİYASET 















</TEXT>
</DOC>
