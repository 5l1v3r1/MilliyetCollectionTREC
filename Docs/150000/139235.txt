<DOC>
<DOCNO> 139235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sonspo34.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay Erken gol bulursak turu zorlayabiliriz... 
</HEADLINE>
<TEXT>

     Denizlispor Teknik Direktörü Rıza Çalımbay, FC Porto karşısında şanslarının az olduğunu, ancak erken gol bulmaları durumunda turu zorlayabileceklerini söyledi. 
     UEFA Kupası 4. turunda, ilk maçta 6-1 yenildikleri FC Porto ile yarın rövanş maçına çıkacak yeşil-siyahlılar, Pamukkale'de son hazırlıklarını yaptı. Maç öncesinde kaleci Heinen'in grip, yedek kaleci Süleyman'ın da cildinden rahatsız olması teknik heyeti endişelendiriyor. Heinen'in, maç saatine dek hazır duruma gelmesi için sağlık ekibi yoğun çaba harcarken, Alman kalecinin oynayamaması durumunda kaleyi genç Soner'in koruyacağı kaydedildi. Serdal ve Bülent Üçüncü'nün de karşılaşmaya hazır duruma getirilmeye çalışıldığı bildirildi. Mustafa Özkan'ın ise takımla birlikte çalışmaya katıldığı kaydedildi. 
     Teknik direktör Rıza Çalımbay, sahaya prestij için çıkacaklarını, tur şanslarının az olduğunu belirterek, ''Ancak erken gol bulursak turu zorlayabiliriz. UEFA Kupası'ndan elensek bile yarın galip gelmek istiyoruz. Seyircimiz bizi desteklerse iyi bir skor alacağımıza inanıyorum'' diye konuştu. 
     Denizlispor Kulübü yönetimi, tur primini ''açık çek'' olarak belirlerken, prestij ve ülke puanı açısından maçın kazanılmasına büyük önem veriliyor. 
     Karşılaşmanın bilet fiyatları da açıklandı. Buna göre kale arkası ve maraton tribünü bileti 10 milyon lira olacak. Karşılaşma kapalı tribünün alt bölümünden 20, üst bölümünden de 30 milyon liraya izlenebilecek. 
     Denizlispor-FC Porto karşılaşması yarın saat 21.00'de Denizli Atatürk Stadı'nda başlayacak. 
     





</TEXT>
</DOC>
