<DOC>
<DOCNO> 135523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sonspo16.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da "yıldız" savaşı 
</HEADLINE>
<TEXT>

     Gaziantepspor, 8 Şubat Cumartesi Malatyaspor ile sahasında yapacağı lig maçının hazırlıklarını bugünkü antrenmanla sürdürürken, kırmızı-siyahlılarda, genç oyuncular transfer olan yıldızların yerini alabilmek için kıyasıya çalışıyor. 
     Genel menajer Milorad Mitroviç ve teknik direktör Nurullah Sağlam yönetiminde, Celal Doğan Tesisleri'nde 1.5 saat süren antrenmanda, Malatyaspor maçının taktik çalışması yapıldı. 
     Oyuncuların neşeli oldukları antrenmanda, kırmızı-siyahlılar gol provası yaparken Sağlam, zaman zaman çalışmayı keserek futbolcularına yapılması gerekenleri anlattı. 
     Teknik direktör Sağlam'ın Malatyaspor maçına, Denizlispor karşılaşmasından farklı bir kadroyla çıkacağı, yeni transferlerden Regis, Victoria, Devran ve Mustafa Yarayan'a şans verebileceği öğrenildi. 
     Çalışmalara, sakat olan ve tedavileri süren Halit, Maxim ve Cesar da katılırken, Preko salonda tek başına çalıştı. 
     
     ''YILDIZLAR'' SAVAŞI 
     Bu arada, yetiştirdiği genç futbolcuları büyük takımlara transfer ederek Türk futboluna birçok yıldız kazandıran Gaziantepspor'da, Kemal Aslan'ın rekor transfer ücretiyle Fenerbahçe'ye satılmasının ardından, kadroda yer alan diğer gençler, adeta ''yıldız'' savaşlarına girdi. 
     Özelikle Şevki, İlhan, İbrahim Toraman, Alper, Mustafa Yarayan, Halit, Ümit ve Ali gibi genç oyuncular, futbol kamuoyunun dikkatini çekebilmek, Ayhan ve Kemal gibi 3 büyük kulüpten birine transfer olabilmek için vargüçleriyle çalışıyor. 
     Kulüp profesyonel futbol şubesi sorumlusu Asım Atmaz, Gaziantepspor'un yeni yıldızlar yetiştirmeyi sürdüreceğini belirterek, ''Bizde futbolcu bitmez, yepyeni yüzleri, yeni yıldız adaylarını yetiştirmeye devam ediyoruz. Bünyemizde yıldız olmaya birçok genç futbolcu var. Onlar zaten kendilerini göstereceklerdir'' diye konuştu. 
     Atmaz, geçen hafta Denizlispor yenilgisiyle üzüldüklerini, ancak Malatyaspor'u yenerek ligde çıkışa geçmeyi hedeflediklerini de ifade ederek, ''Rakibimiz, ligde 2 puan gerimizde. Malatyaspor kaliteli futbolculardan kurulu iyi bir ekip. Zorlu bir 90 dakika olacağını biliyoruz. Taraftarlarımızın da desteğiyle iyi futbol ortaya koyarak sahadan 3 puanla ayrılmak en büyük dileğimiz'' dedi. 
     





</TEXT>
</DOC>
