<DOC>
<DOCNO> 104325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/siyaset/siy01.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP-DYP ve YTP planı tutmadı... Gündemde ANAP-YTP-SHP birlikteliği var... 
</HEADLINE>
<TEXT>
Sağ-sol baraj ittifakı 
ANAP’lı Yücelen’in seçimde işbirliği yapalım önerisine HADEP ve SHP olumlu yanıt verdi. Destek veren YTP lideri Cem ise, ittifaka HADEP’in katılmasına itiraz ediyor... 
     AYHAN AYDEMİR Ankara 

     DYP lideri Tansu Çiller ve ANAP lideri Mesut Yılmaz arasında yeni hükümet ve seçimin ertelenmesine ilişkin yapıldığı belirtilen görüşmelerin karşılıklı suçlamalarla sonuçsuz kalması üzerine ANAP, YTP ve SHP’nin seçimde birlikte hareket etme kararı aldığı öne sürüldü. 
     Seçimde işbirliğine HADEP’in de dahil edildiği ancak YTP Genel Başkanı İsmail Cem ve Hüsamettin Özkan’ın buna itiraz ettiği iddia edildi. Üç parti arasında görüşmelerin sürdüğü, ANAP kurmaylarının Cem ve Özkan’ı ikna etmeye çalıştığı ifade edildi. 
     
     HADEP’ten olumlu yanıt 
     Başkent kulislerindeki son bilgilere göre, baraj engelini aşmak için Doğu ve Güneydoğu oylarını hesaba katan ANAP, seçimde işbirliği için HADEP yöneticileriyle temas kurdu. ANAP’ın Doğu kökenli milletvekilleri ve bazı Kürt kökenli aydın ve işadamları da temas kurulmasında etkili oldu. Görüşmeleri sürdüren ANAP’lı eski İçişleri Bakanı Rüştü Kazım Yücelen, HADEP’lilerden olumlu yanıt aldı. SHP Genel Başkanı Murat Karayalçın da ANAP’ın seçim için birliktelik önerisine sıcak baktı. ANAP ve SHP arasında görüşmeler sürerken, Cem’in parti toplantılarında Özalvari selam vermesi, işbirliğinin habercisi oldu. 
     
     Görüşmeler sürüyor 
     Yücelen, ANAP-YTP ve SHP’nin seçimde birlikte hareket etmesi çalışmalarını sır gibi sakladı. ANAP ve DYP arasındaki görüşmelerin sonuç vermemesi üzerine, içinde HADEP’in de olduğu plan devreye sokuldu. Bu planın startı önceki akşam verildi. Ancak ANAP-YTP-SHP işbirliğini destekleyen Cem ve Özkan, ittifaka HADEP’in de dahil edilmesine karşı çıktı. ANAP kurmaylarının Cem ve Özkan’ı ikna etmeye çalıştığı, her iki parti arasında görüşmelerin sürdüğü belirtildi. 
     



 SİYASET 
















</TEXT>
</DOC>
