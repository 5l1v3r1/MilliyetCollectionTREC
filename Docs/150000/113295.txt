<DOC>
<DOCNO> 113295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sonspo09.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Denizlispor maçı hazırlıkları... 
</HEADLINE>
<TEXT>

     Beşiktaş, Denizlispor ile yapacağı lig maçının hazırlıklarını bugün sabah antrenmanıyla sürdürdü. 
     Teknik Direktör Mircea Lucescu yönetiminde, BJK Nevzat Demir Tesisleri'nde gerçekleştirilen idmanın, sadece son 15 dakikasında basın mensuplarının çalışmayı izlemesine ve görüntü almasına izin verildi. 
     Yaklaşık 1,5 saat süren idmanda siyah-beyazlı futbolcuların, kondisyon, pas ve pres çalışmasının ardından, yarı alanda çift kale maç yaptıkları öğrenildi. 
     Antrenmanda sakatlıkları süren ve Denizlispor maçında forma giyemeyecek olan Ahmet Dursun, Serdar ve Nouma takımdan ayrı çalışırken, milli takımlarda bulunan Tayfur, İlhan Mansız ve Pancu idmana katılmadı. 
     Bu arada, sakatlıktan yeni kurtulan Tümer'in bugün kontrol amacıyla MR'ının çekileceği bildirildi. 
     Öte yandan, BJK Koleji öğrencileri de tesislere gelerek antrenmanı izledi ve futbolcularla birlikte resim çektirip, yemek yedi. Öğrencilere daha sonra tesisler gezdirildi. 
     Beşiktaş, bu akşam yapacağı antrenmanla Denizlispor maçının hazırlıklarını sürdürecek. 
     





</TEXT>
</DOC>
