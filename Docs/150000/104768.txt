<DOC>
<DOCNO> 104768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/yasam/ayas.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesleğini söyle, stres riskini söyleyeyim .. 
</HEADLINE>
<TEXT>

Bazı meslekler, stres yoğun’ çalışıyor. Bu tür çalışanlar her şeye rağmen, hayatı kabusa çevirmemek için kendi geliştirdikleri yöntemlerle gün içinde rahatlamayı başarıyor... 
     STRESİ NASIL YENERİM - 4 
AYŞEGÜL AYDOĞAN 

     Stres denince akla ilk olarak çalışma hayatı ve yaptığımız işler gelir. Şüphesiz öyle iş kolları var ki, yaşanan stres çok daha yoğun. "İşin streslisi olmaz. Stresi yaratan zorlayıcılar vardır" diyen uzmanlara göre, stres yoğunluğunu belirleyen iki ana faktör var Devamlı kayıp tehdidiyle yaşamak’ ve her an ne çıkacağı belli olmayan meslekler...’ 
     Bu kıstaslara göre en yoğun stres yaşayan meslek grubu asker, polis ve hava trafik kontrolörleri. Bunları doktorlar özellikle cerrahlar , borsacılar ve gazeteciler izliyor. İşte stres yoğun meslek’ gruplarında çalışanlardan öneriler... 
     
     Kalp Cerrahı Prof. Dr. Bingür Sönmez 
     "6 saatlik uykumun dışında sürekli çalışıyorum. Tüm ameliyatlarımda Klasik Türk Müziği dinliyorum. Rahatlamamı sağlıyor. Her gün saat 17.00’ye doğru ekiple simit partisi yapıyoruz. Yılda bir hafta dalmaya, iki hafta da kayağa gidiyorum. Her cumartesi ailemle vakit geçiriyor, pazarları bahçeyle uğraşıyorum. Ve rezene, ısırgan otu çayları içiyorum." 
     
     Genel Cerrah Prof. Dr. Koray Acarlı 
     "Hasta ve yakını önce Allah sonra siz’ diyor. Gecenin bir yarısı evden çağrılmak, ölümle kalım arasında karar vermek, altından kalkılamaz bir stres. Bazen bir organ nakli, 10 saati aşıyor. Bazen ağlıyorsunuz, bazen en yakınınızdakine çatıyorsunuz. Gömleği çıkarana kadar stresi atamıyorum. Bazen sohbet edip uzaklaşmaya çalışıyorum. Hafta sonları fırsat bulursam şehir dışına çıkıyorum." 
     
     Bir hava trafik kontrolörü 
     "Çalışma sistemimiz uluslararası kurallara göre belirleniyor. İş günü azaltılıyor, psikolog bulunduruluyor, ekip sayısı arttırılıyor. 4 ayrı ekip olmasına karşın yoğun stres altındayız. Saat 08.30’dan 19.30’a kadar çalışır, ertesi gün akşam geliriz. Onu takip eden iki gün izinliyiz. İş yükü binmemesi için mümkün olduğu kadar rahat çalıştırılırız. Çalışma saatimiz içinde maksimum 2 saat çalışır, 2 saat dinleniriz. Bu sürede işten uzaklaşmak için özel istirahat odalarımızda müzik dinleyip, kitap, gazete okur, televizyon seyrederiz." 
     
     Beyin Cer. Op. Dr. Aybars Akkor 
     "Ameliyata girmeden önce bulmaca çözerim. Arkadaşlarımla son öğrendiğim fıkraları paylaşırım. Ameliyata başlarken mutlaka en keyifli halimi alır, etrafımda koşuşturan diğer sağlık personelinin de ameliyata neşeli başlamasını sağlarım. Eğer gün içinde stresim çok artmışsa badem, fındık, fıstık gibi kuruyemişleri yerim. Kitapevlerini ve müzik marketleri dolaşırım, gevşeyene kadar kitapları ve kasetleri incelerim. Masaj yaptırmak ve berbere gitmek de benim stresimi yok eden unsurlar." 
     
     Halk Menkul Değerler’den Ömer Dilber 
     "Çok bunaldığımda gözlerimi kapatıp beş dakika boyunca bir şey düşünmem. Bu şekilde beynimi rahatlatıyorum. Stresten kurtulmak için bir saatlik yemek arası iyi bir fırsat. Brokerlık yaparken bir tuşa basıp trilyonlarla oynarken İMKB’de ormanlık alanda yürüyüp temiz hava alıyordum. Ayrıca tavla oynayarak da stres atıyorduk." 
     

</TEXT>
</DOC>
