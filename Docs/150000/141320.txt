<DOC>
<DOCNO> 141320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sonspo42.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ile Fenerbahçe, yarın saat 19 00'da karşılaşacak... 
</HEADLINE>
<TEXT>

     Birinci Süper Futbol Ligi'nin 23. haftasında Galatasaray ile Fenerbahçe, derbi maçta yarın Mecidiyeköy'de karşı karşıya gelecek. 
     Ali Sami Yen Stadı'nda saat 19.00'da başlayacak ve Digitürk Lig TV'den naklen yayınlanacak maçı, hakem M.Selçuk Dereli yönetecek. 
     Ezeli rakipler, hazırlıklarını bu akşam basına ve taraftara kapalı olarak yapacakları son idmanlarla tamamlayarak, maç saatini beklemeye başlayacak. 
     
     ZİRVE HESAPLARI 

     Sezonun ilk yarısında Fenerbahçe'nin 6-0'lık tarihi galibiyetinin ayrı bir anlam kattığı derbi maç, her iki takım açısından da zirve mücadelesi açısından büyük önem taşıyor. 
     Lider Beşiktaş'ın 5 puan gerisinden 2. sırada takibini sürdürden Galatasaray, derbi maçı kazanarak, hem ilk yarının rövanşını almak, hem de zorlu Trabzon deplasmanına çıkacak olan Beşiktaş'a puan olarak yaklaşmanın hesaplarını yapıyor. Sarı-kırmızılı ekip, olası puan kaybında ise şampiyonluk yarışında yara alacak. 
     Beşiktaş'ın 11 puan gerisinde 4. sırada yer alan Fenerbahçe ise, zirve yarışında belki de son şansını kullanacak. 
     Karşılaşmada taraftar desteğinden yoksun mücadele edecek sarı-lacivertliler, derbiyi kazanması durumunda şampiyonluk umutlarını ilerki haftalara taşıyacak. ''Sarı Kanaryalar'', Mecidiyeköy'den yenik ayrılması durumunda ise, şampiyonluğun yanısıra, ligi ilk 2 sırada tamamlayarak, gelecek sezon Avrupa Şampiyonlar Ligi'ne katılma şansını da oldukça azaltacak. 
     
     GALATASARAY CEPHESİ 

     Derbi maçın evsahibi Galatasaray, ezeli rakibinin karşısına kart cezaları nedeniyle 3 oyuncusundan yoksun çıkacak. 
     Sarı-kırmızılı ekipte, sarı kart cezalısı Ayhan'ın yanısıra, Malatyaspor ile yapılan Türkiye Kupası maçında kırmızı kart gören Batista ve Berkant forma giyemeyecek. 
     Galatasaray'da, sakatlığı nedeniyle ligdeki Kocaelispor ve kupadaki Malatyaspor maçlarında oynayamayan Ergün'ün ise forma giymesi bekleniyor. 
     
     FENERBAHÇE CEPHESİ 

     Fenerbahçe'de ise, derbi maç öncesi kart cezalısı oyuncu bulunmazken, sakatlıkları süren İsmail Güldüren ve Steviç forma giyemeyecek. 
     Kart cezaları sonu eren Abdullah, Fatih ve Kemal'in oynayabileceği sarı-lacivertli ekipte, sakatlığı süren Serhat'ın durumu ise maç öncesinde belli olacak. 
     
     FENERBAHÇE YALNIZ KALACAK 

     Derbi maçta Fenerbahçe, taraftar desteğinden yoksun mücadele edecek. 
     Sezonun ilk yarısında Kadıköy'de yapılan maç öncesi kendilerine ayrılan tribünlerde olay çıkardıkları gerekçesiyle az sayıdaki Galatasaray taraftarı stattan çıkarılmış ve ezeli rekabette belki de ilk kez bir maçı taraflardan birinin seyircisi, kendilerine ayrılan tribünden izleyememişti. 
     Yarınki derbi öncesi de, hafta içinde toplanan İstanbul İl Spor Güvenlik Kurulu, Fenerbahçeli taraftarlara Ali Sami Yen Stadı'nda yer ayırmama kararı almasıyla, Mecidiyeköy'de sarı-lacivertli taraftarlar, kendilerine ayrılan bir yerden takımlarını ilk kez destekleyemeyecek. 
     
     BİLETLER BİTTİ 

     Derbi maç için satışa sunulan biletler satılırken, karşılaşmayı tamamı Galatasaraylı olmak üzere yaklaşık 25 bin taraftarın izlemesi bekleniyor. 
     Sarı-kırmızılı kulübün sezon başında kombine olarak sattığı biletlerin yanısıra, bu maç için satışa sunduğu biletlerin bugün itibariyle tükendiği bildirildi. 
     
     KART CEZASI SINIRINDAKİLER 

     Derbi maç öncesi özellikle Galatasaray'da, sarı kart cezası sınırında çok sayıda oyuncu bulunuyor. 
     Galatasaray'da, 3'er sarı kartı bulunan Mondragon, Arif, Volkan, Cihan ve Vedat, yarınki maçta oynayıp, sarı kart görmeleri durumunda cezalı duruma düşecek. 
     Fenerbahçe'de ise, sakatlığı nedeniyle bu maçta oynayamayacak olan Steviç'in yanısıra, Mustafa Doğan'ın 3'er sarı kartı bulunuyor. 
     
     OĞUZ ÇETİN TRİBÜNDE 

     Fenerbahçe Teknik Sorumlusu Oğuz Çetin, derbi maçta takımını yedek kulübesinden yönetemeyecek. 
     Ligin 19. haftasında Ankara'da Ankaragücü ile yaptıkları maçta, yönetmeliklere aykırı olarak, takım elbiseyle sahaya çıkan Oğuz Çetin, Futbol Federasyonu Profesyonel Futbol Disiplin Kurulu'nun PFDK verdiği 1 aylık hak mahrumiyeti cezasının sürmesi nedeniyle derbi maçı protokol tribününde kendisine ayrılan yerde izleyecek. 
     
     MUHTEMEL 11'LER 

     Derbi maça ezeli rakiplerin şu muhtemel 11'lerle çıkması bekleniyor 
     Galatasaray Mondragon, Xavier, Bülent, Emre, Hakan, Ümit Davala, Revivo, Hasan Volkan , Ergün, Lukunku, Ümit Karan. 
     Fenerbahçe Rüştü, Fatih, Ümit, Mirkoviç, Abdullah, Johnson, Kemal, Tuncay, Ceyhun, Rebrov, Beschastnykh. 

     
</TEXT>
</DOC>
