<DOC>
<DOCNO> 130764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/soneko23.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Babacan Krueger'i ben davet etmiştim 
</HEADLINE>
<TEXT>

     Devlet Bakanı Ali Babacan, Uluslararası Para Fonu IMF Birinci Başkan Yardımcısı Anne Krueger'i 2002 yılı Kasım ayında Hindistan'da katıldığı toplantıda, Türkiye'ye davet ettiğini belirterek, ''Hindistan ve İtalya seyahatı varmış. Bir günlüğüne Türkiye'ye de uğrayacak'' dedi. 
     Babacan, Anne Kruger'in Türkiye'de 1 gün kalacağını bu sürede Başbakan Abdullah Gül ve diğer ilgili bakanlarla tanışacağını söyledi. 
     Daha önce Micheal Deppler'in Türkiye'ye geldiğini hatırlatan Babacan, ''O da benzer görüşmeler yapmıştı. Bu üst düzey görüşmeler karşılıklı görüş alışverişi ve makro politikalar konusunda istişarelerdir, çok detaylara girilmez. Daha sonra teknik ekip gelecek. Teknik ekibin çalışmaları da safha safha olacak. Bütçe çalışmaları var. Gelen ekip bizim ekibin arasına katılacak ve bütçe çalışmaları konusunda onlarla da istişarelerde bulunulacak.'' 
     
     ''NEYİ NİYE YAPTIĞIMIZI 2 YIL ÖNCE KURGULADIK'' 
     IMF ile görüşmelerde işin sadece bütçeyle bitmediğini anlatan Babacan, ''4. gözden geçirmenin normal tarihi çok daha önce dolduğu için daha önceki hükümet döneminde tutturulamayan pek çok hedef var. Sapan reformlar var. Onlar tekrar ele alınacak. Hazine, Maliye, Merkez Bankası ve Devlet Planlama Teşkilatı devamlı ekip halinde çalışıyorlar. Bu ekip anlayışı çok sağlıklı bir çalışma ortamı oluşturuyor. Bu 4 birim güzel bir koordinasyon içinde çalışıyor, herkes birbirinden haberdar. Böyle bir ekip çalışmasına IMF yetkililer de katılıyor. 
     Daha önce IMF heyeti ayrı ayrı birimlere gidip bilgi topluyordu. Şimdi ekonominin tüm birimleri alınan kararları arkasında zihni düşünce altyapısını iyi bilsin ki geldiğinde başka birimler tarafından değil, birlikte alınmış bir karar diye benimsemesini istedik. Ekonomi birimleri alınan kararların sebebini bilsin ki isteyerek kararları uygulasın. Biz bunu önemsiyoruz, bilgiyi, kararları, sorumluluğu ve uygulamayı paylaşma son derece önemli.'' Çalışma arkadaşlarıyla uzun zaman birlikte olduklarını ifade eden Babacan, ''Zihni yapımız aynı. Biz parti programı yazarken yan yana çalıştık. Biz şu anda neyi niye yaptığımızı 2 yıl önce kurgulamışız. Fikir birliğine varmışız. Bu da uygulamada bize kolaylık sağlıyor'' diye konuştu. 
     





</TEXT>
</DOC>
