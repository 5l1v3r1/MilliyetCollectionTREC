<DOC>
<DOCNO> 141316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sonspo38.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecidiyeköy'de bilet izdihamı... 
</HEADLINE>
<TEXT>

     Galatasaray ile Fenerbahçe arasında yarın yapılacak derbi maç öncesi, elde kalan çok az sayıdaki karşılaşma biletlerinin Ali Sami Yen Stadı'nda satışa çıkması, izdihama neden oldu. 
     Galatasaraylı taraftarlar, sabahın erken saatlerinden itibaren, bilet alabilmek için açık olan stat gişelerinin önünde kuyruğa girdi. 
     Taraftarlar, VIP tribününün altındaki gişelerden ana caddeye kadar kuyruklar oluşturup saatlerce beklerken, saat 14.00'te satışa çıkartılan 750 maç bileti, 1 saat içinde tükendi. Bu sırada, özellikle gişelerin önündeki yığılmalar ve itiş-kakışlar nedeniyle bayılan ve ezilenler oldu. 
     Ali Sami Yen Stadı'nda yapılan bilet satışı sırasında, emniyet birimleri olay çıkmaması için önlemler aldı. 
     Bu arada maç biletleri, karaborsada yüksek fiyattan alıcı buluyor. 
     Stat çevresinde dolaşan karaborsacılar, biletleri yüksek fiyatlardan satmaya çalıştı. 15 milyon liralık biletlerin 60 milyon liraya alıcı bulduğu görüldü. 

     
</TEXT>
</DOC>
