<DOC>
<DOCNO> 100940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sondun04.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada silah satışında büyük düşüş oldu. 
</HEADLINE>
<TEXT>

     Dünyada geçen yıl, gelişmekte olan ülkelere silah satışında keskin bir düşüş olduğu bildirildi. 
     Kongre Araştırma Servisi'nin her yıl Amerikan Kongresi için hazırladığı raporda, geçen yıl 26 milyar 400 milyon dolarlık silah satış anlaşması yapıldığı belirtilerek, 2000 yılında yapılan silah satışının ise 40 milyar dolar olduğu hatırlatıldı. 
     Raporda, dünyanın en büyük silah üreticileri ABD ve Rusya'nın gelecek yıllar içinde silah satışlarını Yakın Doğu, Asya ve Latin Amerika ülkelerine yönlendireceklerine dikkat çekildi. 
     2000 yılında 18.9 milyar dolarlık silah satışı yapan ABD'nin, 2001 yılında da 12.1 milyar dolarlık silah satış anlaşmasıyla dünyanın en çok silah satan ülke olma özelliğini koruduğu belirtilen raporda, ikinci sırada yer alan Rusya'nın da 5.8 milyar dolarlık anlaşma imzaladığı kaydedildi. Rusya, 2000 yılında 8.4 milyar dolarlık silah satmıştı. 
     Dünyanın en fazla silah satan üç ülkesi ABD, Rusya ve Fransa'nın geçen yıl toplam 20.8 milyar dolarlık anlaşma imzaladıkları ve bu üçlünün toplam silah satışındaki payının ise yaklaşık yüzde 80 olduğu ifade edildi. 
     Yıllık raporda, Rusya'nın İran ile silah ticaretinden duyulun kaygı da dile getirilerek, geçen yıl bu iki ülke arasında milyarlarca dolar değerinde konvansiyonel silah satışı konusunda ciddi görüşmeler yapıldığı iddia edildi. 
     Raporda ayrıca, Rusya'nın, Irak'a uygulanan yaptırımlar kaldırıldığı takdirde bu ülkeyle büyük silah anlaşmaları imzalamak için fırsat kolladığı öne sürüldü. 
     





</TEXT>
</DOC>
