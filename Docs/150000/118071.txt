<DOC>
<DOCNO> 118071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/spor/yozer.html </URL>
<DATE> 2002/11/10/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Telli Baba 
</HEADLINE>
<TEXT>

     Galatasaray, İstanbul’a dönünce Telli Baba’ya mı gidecek, Eyüp Sultan’a mı gidecek, bilemem... Ama mutlaka bir yere gitsin. Üç topu direkten dönen bir takımın galip gelememesi pek de olağan durum değil. Fenerbahçe maçının ardından son derece moralsiz ve sıkıntılı günler geçiren Galatasaray için bu çok önemli karşılaşma yine hayal kırıklıklarıyla doluydu. Oysa oyun genelinde tamamen üstün olmasına rağmen son vuruşlardaki eksiklikler ve golcüsüzlüğünün dayanılmaz sancısı yüzünden iki puan heba edildi. 
     Galatasaray, rakibinin etkili silahlarını bilerek sahaya çıkmıştı. Savunma, forvet ve orta sahasını rakip alanda kuran Galatasaray, tam bir abluka altına aldığı Adanaspor’a, hızlı Necati’nin dışında başka seçenek bırakmadı. Pas yüzdesinin zaman zaman yükseldiği ve bu bölümlerde arka arkaya gol pozisyonlarının geldiği ilk yarıda Hasan ve Arif’in direkten dönen şutlarıyla, Pinto’nun kaçırdığı mutlak iki gol, belki de maçı bu dakikalarda bitirdi. 
     Adanaspor, ileride sadece Necati’yi bırakarak gol aramaya çalıştı. Bu çocuk için birkaç kelime etmek gerekir. Müthiş süratli ve yenetekli. Tek başına Galatasaray savunmasının hücuma çıkmasını engelledi. Adana’nın bütün pozisyonları ondan geldi. Şimdiye kadar Necati diyorlardı, ilk kez çıplak gözle izledik, dedikleri kadar varmış. Savunmasında sadece Necati ile boğuşan, buna rağmen artık gelenekselleşen zaaflarıyla bir kişiye bile pozisyon veren Galatasaray, neredeyse maçı da rakibe teslim ediyordu. Zaten Galatasaray’ın dünkü oyun anlayışında Cihan, Sarr, Pinto ve Felipe gibi oyuncuların görüntülerinin dışında hiçbir şey ortaya koyamamaları, sıkıntının baş nedenleriydi. Ayrıca orta göbeğinde rakibin süratli adamlarına karşı önlem almayan Cim - Bom, Ümit Aydın gibi genç Adanalılar’ın baskısına boyun eğdi. 
     Ancak her ne olursa olsun Hasan ile Felipe’nin oyundan alınması bana göre hataydı. Artık oyun kilitlenmişti. Bu iki oyuncu dar alanda büyük becerilere sahip. Ne zaman ne yapacakları belli değil. Ve üstelik yerlerine, Balic gibi geniş alan futbolcusunu sahaya sürmek, kulübe hatasından başka bir şey olmadı. Çünkü o kalabalıkta Balic, vasat Hasan’ın bile üç gömlek altında oynadı. 
     Galatasaray bir bir eriyor... Bu Adana çok önemliydi, olmadı. Ancak şunu söylemek istiyorum, Fenerbahçe maçından sonra ben Galatasaray’ı bundan çok daha kötü bekliyordum. Üç gün önceki felakete rağmen inatla mücadele ettiler. Ama direkler başa bela oldu. 
     



 SPOR 




























</TEXT>
</DOC>
