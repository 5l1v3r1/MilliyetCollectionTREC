<DOC>
<DOCNO> 139512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sontur11.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mutabakat zaptı görüşmelerinde sona yaklaşıldı 
</HEADLINE>
<TEXT>

     Türkiye ile ABD arasında olası Irak operasyonu çerçevesinde yürütülen askeri, siyasi ve ekonomik alanlardaki görüşmelere ilişkin çalışmalarda sona yaklaşıldığı öğrenildi. 
     Edinilen bilgiye göre, bazı pürüzlerin bulunmasına rağmen, taraflar arasında imzalanması beklenen 3 metin üzerinde büyük ölçüde uzlaşıya varılırken, artık siyasi düzeyde kararın beklendiği belirtildi. 
     Metinlerin ise Türkiye'de yabancı asker bulundurma ve yurtdışına asker göndermeye ilişkin Başbakanlık tezkeresinin TBMM'den geçmesinin ardından imzalanması bekleniyor. Bu çerçevede, askeri konulardaki metne müzakereleri yürüten Büyükelçi Deniz Bölükbaşı ile Marisa Lino'nun, siyasi konulardaki metne de Dışişleri Bakanlığı Müsteşarı Uğur Ziyal ile ABD'nin Ankara Büyükelçisi Robert Pearson'ın imza atacakları belirtildi. 
     Bu arada, tezkerenin onaylanmasından sonra ABD Başkanı George Bush'un, Başbakan Abdullah Gül'e teşekkür mektubu gönderebileceği kaydedildi. 
     





</TEXT>
</DOC>
