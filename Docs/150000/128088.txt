<DOC>
<DOCNO> 128088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/soneko07.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fedex, Kinkos'u satın alıyor... 
</HEADLINE>
<TEXT>

     Amerikan taşımacılık şirketi Fedex'in, kopyalama alanında dev bir firma Kinkos'u 2.4 milyar dolara satın alacağı açıklandı. 
     Taşımacılık alanında UPS United Parcel Service firmasıyla rekabet içinde bulunan Fedex'in, bu sayede daha çok sayıda küçük sanayici müşteri çekmeyi planladığı bildiriliyor. 
     Satış gerçekleştikten sonra Fedex'in ABD çapında faaliyet gösteren 1.200 Kinkos mağazasından yararlanacağı belirtildi. Fedex halen Kinkos'un 134 magazasını ortak kullanıyor. 
     Kinkos'un Kanada ve diğer 7 ülkede ise 110 mağazası daha bulunuyor. 
     Fedex'in rakibi UPS firması da 2001 yılında diğer kopyalama kuruluşu ''Mail Boxes İnc'' firmasını satın almıştı. Bu holdingin şimdi Amerika çapında 4.000 mağazası var. 
     Kinkos mağazaları dijital fotoğraf basmaktan, fotokopi çekmeye, faks ve e-mail yollamaktan poster üretimine kadar çok geniş bir alanda faaliyet gösteriyor. 
     Fedex'in Kinkos mağazalarını satın alma işleminin 2004'ün ilk çeyreğinde gerçekleşmesi, birleşmenin sonuçlarının 2005 yılında alınması hedefleniyor.. 
     Satışın gerçekleşmesinden sonra halen Kinkos firmasında çalışan 20 bin işçinin de Fedex işçisi olacağı bildirildi. 
     
</TEXT>
</DOC>
