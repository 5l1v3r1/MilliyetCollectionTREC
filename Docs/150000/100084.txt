<DOC>
<DOCNO> 100084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sondun12.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, 3 Kasım seçimlerine odaklandı... 
</HEADLINE>
<TEXT>

     Türkiye'de yapılan demokratik reformları ''temkinli bir memnuniyet'' ifadesiyle değerlendiren AB kaynakları, ''temkinli'' kelimesinin kullanılmasının, 3 Kasım'da yapılacak erken seçimler nedeniyle kararlaştırıldığını belrtiyorlar. 
     AB Komisyonu, Avrupa Parlamentosu ve AB Dönem Başkanlığı, geçen hafta gerçekleştirilen reformlardan sonra yapılan açıklamaların ötesinde yeni resmi açıklamalarda bulunmaktan kaçınıyor, ancak kaynak belirtilmemesi koşullu değerlendirmelerde son derece ''cömert'' davranıyorlar. 
     AB O KADAR DA MUTLU DEĞİL Bir Belçikalı üst düzey diplomat, ''Türkiye'de yapılan reformların AB'yi mutlu etmekten ziyade, köşeye sıkıştırdığını'' söyledi ve ''Türkler, artık Kopenhag zirvesinde tam üyelik müzakerelerinin başlatılmasına yeşil ışık bekliyorlar. Oysa, bu konuda, önümüzdeki 4 ay içinde, 15 AB üyesi arasında uzlaşma sağlanması imkansız gözüküyor'' dedi. 
     Kopenhag'da Türkiye'nin beklentilerine olumlu yanıt verilememesi olasılığına değinilirken, Almanya'da gelecek ay yapılacak seçimlerin ''Türkiye karşıtı muhafazakarları'' iktidara getirmesinin çok şey değiştirebileceği üzerinde duruluyor. Ayrıca, Yunanistan'ın, ''yansıtılan dış görünüşe rağmen'' Türkiye-AB ilişkilerindeki tavrının ''fazla değişmediği'' de ileri sürülüyor. 
     Kaynaklar, 15 Ekim'de açıklanması beklenen yıllık değerlendirme raporunda, Türkiye'de atılan olumlu adımların ''elbette yansıtılacağını'', ''doğrusu bu reformların, böylesine süratle Meclis'ten geçebileceğinin hiç tahmin edilmediğini'', ''AB'de küçük bir şok yaşandığını'', ''şimdi Brüksel'de kara kara düşünenlerin çoğaldığını çünkü adım atma sırasının AB'de olduğunun bariz gözüktüğünü'' anlatıyorlar. 
     Yapılan reformların pratik uygulamasının önemine de sık sık değiniliyor. 
     AB'liler, ''Kıbrıs sorununun masada kaldığını'', bu konudaki gelişmelerin Brüksel'i artan bir şekilde endişelendirdiğini'' de not ediyorlar. Kıbrıs konusunun, AB'nin genişleme sürecinin tümünü olumsuz etkileyecek boyutta bir sorun olduğu görüşü ağırlık kazanmaya devam ediyor. Bazı uzmanlar, ''Genişleme hazırlıklarını tamamlayamayan ve bu konuda kendi bünyesinde uyum sağlayamayan AB'nin, Türkiye ve Kıbrıs konularını bahane ederek süreci erteleme planlarından'' söz ediyorlar. Resmi açıklamalarda, bunun sadece bir ''spekülasyon'' olduğu savunuluyor. 
     SEÇİMLERE KADAR BELİRSİZLİK ORTAMI AB Komisyonu'nun üst düzey kaynakları, resmi ve ''ses kayıtlı'' açıklamalarında, ''Kasım seçimlerinin, Türkiye-AB ilişkileri açısından büyük önem taşıyacağını ancak bu seçimleri etkileyecek hiçbir değerlendirmede bulunmamakta kararlı olduklarını'' ifade ediyorlar. Bununla birlikte, ses kayıt cihazlarının kapatılmasının ardından, değerlendirmeler ''yazılmamak veya kaynak belirtilmemek koşuluyla'' ve ''cömertçe'' sürüyor. 
     Kaynaklar, Türkiye'deki seçimlerin AB'nin tüm kesimlerinde büyük ilgi ve heyecan yarattığını, bu seçimlerin bir çeşit ''AB reformu'' niteliği taşıyacağını, reformlara karşı çıkan partilerin ve eğilimlerin alacağı oyların çok merak edildiğini, ayrıca, ''reformlara karşı çıkmamış olsalar dahi, bazı siyasi partilerin iktidara gelmelerinin, Türkiye-AB ilişkilerini geniş ölçüde olumsuz etkileyeceğinin bariz gözüktüğünü'' anlatıyorlar. 
     AB Komisyonu'nun üst düzey yetkilileri, ''Türkiye-AB ilişkilerinin gerçek ve somut tablosunun, 4 Kasım sabahı ortaya çıkacağını'' söylüyorlar. 
     AB Komisyonu kulislerinde, yetkililerce yapılan bir başka değerlendirmede, ''Türkiye'nin AB'ye katılımına karşı olan veya bunun gerçekleşeceğine inanmayanların, Avrupa Parlamentosu, AB Komisyonu ve AB Konseyi'nde de yer aldıkları, gerçekleşen reformlardan sonra bu grupların da şaşırdıkları ve bazılarının gerçekten fikir değiştirmeye başladıkları'' ifade edildi. 
     ''Kasım seçimlerine karışmamakta kararlı'' olan AB Komisyonu'nun, Ekim'de açıklayacağı Türkiye Raporu'nda, ''Türk siyasetçilere ve kamuoyuna bazı net mesajlar vermek üzere hazırlıklar yaptığı'' da duyuruluyor. 
     Belçika Dışişleri Bakanlığı yetkilileri de, Türkiye'de ''ileriye doğru çok büyük adımlar atıldığını'', ancak ''Brüksel'in temkinli kalmayı ve reformların hayata geçirilmesiyle seçim sonuçlarını beklemeyi tercih ettiğini'' açıkladılar. 
     
</TEXT>
</DOC>
