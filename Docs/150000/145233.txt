<DOC>
<DOCNO> 145233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sondun30.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'tan sonra sıra İran'da mı 
</HEADLINE>
<TEXT>

     Merkezi İngiltere'nin başkenti Londra'da bulunan Uluslararası Stratejik Araştırmalar Enstitüsü IISS uzmanı Gary Samore, ABD'nin Irak savaşından sonra dikkatini İran'ın nükleer silah programına çevirmesinin muhtemel olduğu görüşünü savundu. 
     Japonya'nın başkenti Tokyo'da düzenlenen silahsızlanma sempozyumunda konuşan Samore, İran'ın nükleer programında ilerleme sağlaması için birkaç yıla daha gereksinim duyduğunu belirterek, ''Buna rağmen, Irak savaşı sona erdiğinde ABD, büyük olasılıkla İran'ın uranyum zenginleştirme programının durdurulmasına yoğunlaşacak'' dedi. 
     Samore, teminatlarına rağmen İran'ın sivil nükleer program adı altında nükleer silah seçeneğine devam etmesinin mümkün olduğunu belirterek, ''Bu program silahların yayılması riskini taşımaktadır ve dolayısıyla durdurulmalıdır'' ifadesini kullandı. 
     Samore, ayrıca, büyük güçlerin Irak'a savaş konusundaki görüş ayrılıklarına rağmen, İran dosyası konusunda görüş birliğine varabileceklerinin de altını çizdi. 
     50 kadar uzman ve akademisyenin katıldığı sempozyumda uluslararası toplumdan kitle imha silahlarının yayılmasının önlenmesi için daha çok çaba sarf edilmesi istendi. 
     

     
</TEXT>
</DOC>
