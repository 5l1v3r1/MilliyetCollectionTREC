<DOC>
<DOCNO> 140491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/yazar/zbirand.html </URL>
<DATE> 2003/03/04/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
AKP liderliği duvara çarptı 
</HEADLINE>
<TEXT>

     Bu sonuç, parti yönetiminin parti grubunu ikna edememesi, iyi yönlendirememesi, doğru dürüst iletişim kuramamasının yarattığı, ağır bir yol kazasıdır. Hem de öyle ağır ki, hem Türkiye, hem de AKP bunun olumlu ve olumsuz etkilerini uzun yıllar boyunca hissedeceklerdir. 
     AKP lideri Erdoğan ve başbakan Gül, bu tezkerenin geçmesi için ellerinden geleni yapmışlardır. Hele son günlerde tüm ağırlıklarını koymuşlar, oylamanın bir güvenoyu anlamına geleceğini söylemişlerdir. 
     Her iki lider, bu tezkere'nin ülke açısından neden mutlaka kabul edilmesi gerektiğini ayrıntılı şekilde açıklamışlar, reddedilmesi durumunda başımıza gelecekleri anlatmışlar, gruplarından emin olduklarını, televizyon kanallarında açıkça söylemişlerdir. 
     Sonuç tam aksi çıkmıştır. 
     Bu, Tayyip Erdoğan-Abdullah Gül ikilisinin tam anlamıyla başarısızlıklarıdır. Saklanacak, demokrasi gerekçesine bağlanacak bir yanı yoktur. 
     Erdoğan-Gül ikilisi, hem kendi gruplarıyla iletişim kuramamanın, hem de gerçek niyetlerini doğru dürüst anlatamamanın faturasıyla karşı karşıya kalmışlardır. Faturanın ödenmesi de epey uzun sürecektir. Deneyimsizliklerinin kurbanı olmuşlardır. Haftalarca topluma yanlış izlenim vermişler, tezkereyi içlerine sindiremediklerini söylemişler sonunda viraj alıp gruplarına tezkereyi kabul ettirmeye sıra geldiğinde geciktiklerini görememişler ve otobüsü duvara çarptırmışlardır. 
     TBMM saygınlığını korumuş, Türkiye ABD ile bu işbirliğini "para karşılığı" yapmadığını göstermiş, demokrasimiz bir zafer kazanmıştır. 
     Bunların hepsi doğru... 
     Ancak, bakalım madalyonun diğer yüzü de aynı şekilde parlak mı 
     Bu sorunun yanıtını önümüzdeki haftalar, aylar ve yıllarda anlayabileceğiz... 
     
     
     
KARARI ETKİLEYENLER      SEZER 
     Cumhurbaşkanı özellikle Perşembe günü olağandışı bir adım atıp milletvekillerini açıkça korkuttu. Tezkereye olumlu oy verilmesinin Türkiye açısından sakıncalar yaratacağına dikkat çekmesi bir çok AKP'linin çekimser oy vermesine neden oldu. 
     
     VİNYET APOLETLİ ASKER MGK 
     Yine Perşembe günü Milliyet Gazetesinde "asker rahatsız, tezkere ertelenmeli" şeklinde bir komutanın açıklaması ve hemen ardından MGK toplantısından hiçbir tavsiye kararının çıkmaması, Milltevekillerinin de "asker de tezkere konusunda kararsız" izlenimini yarattı. Bir çoğu, çekimser kalabilecekken oyunu redde çevirdi. TSK tam tersini düşünmesine rağmen, bu birkaç tutum farklı bir izlenim yarattı. 
     
     YALÇIRBAYIR ARINÇ 
     Herne kadar Meclis başkanı olsa dahi, AKP'nin simgesi sayılan Arınç ile en önde gelen isimlerden Yalçınbayır'ın tezkereye karşı tutumları da oylamayı çok etkiledi. Arınç adeta ayrı bir parti mensubu gibi davrandı. Yalçınbayır'da büyük bir iyiniyetle sürdürdüğü pasifist tutumuyla çok kişinin hislerine tercüman oldu ve oyların yönünü değiştirdi. 
     
     ERDOĞAN GÜL 
     Milletvekillerini, Erdoğan ile Gül'ün çekimser tutumları da çok etkiledi. Uzun süre savaş karşıtı demeçler vermeleri, ABD ile işbirliğini içlerine sindiremediklerini söylemeleri ve pazarlıklar sırasında Bush yönetimini eleştirmeleri, Milletvekillerinin muhalefet duygularını derinleştirdi. Liderler tutumlarını değiştirip, tezkerenin kabul edilmesini istediklerinde ise artık çok geç olmuştu. Erdoğan- Gül ikilisi partiyi iyi yönetememenin sonucunu gördüler. 
     
     
     
SONUÇTAN KİMLER MEMNUN OLDU      TBMM'nin aldığı karar Bush yönetiminde şok etkisi yapmış olabilir, ancak farklı görüşleri paylaşan ve başta savaş karşıtları olmak üzere bir çok çevreyi sevindirdi. Şu ana kadar gelen mesajlar şöyle 
     - Saddam Hüseyin, TBMM'nin aldığı karar sayesinde Bush yönetiminin biraz daha sıkıştığı, harekatın gecikme olasılığının biraz daha arttığı gerekçesiyle memnun. 
     - Kürt Liderler, Türk ordusunun Kuzey Irak'a giremeyecek olmasından, böylece Türkmen unsurundan kurtulacaklarından dolayı, kararı alkışlıyorlar. Bu şekilde, Saddam sonrasında istediklerini daha kolay elde edebileceklerini hesaplıyorlar. 
     - PKK-KADEK Kuzey Irak'ta bulunan silahlı elemanlar Türk varlığının bölgeye engellenmiş olmasından son derece memnunlar. Ayrıca, ABD ile ilişkileri bozulmuş bir Türkiye'nin kendileri açısından daha tercih edilir olduğune inanıyorlar. 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







AKP nereye 


Bin hayır vardır... 


ABD, sinyal bekliyor 


Ankara’yla Washington arasında 2. tezkere hattı 


Tezkerede 2. tur 


Diyet 


İzmir, Aydın, Nazilli ve Trabzon’da eğitim 


Tezkere reddedilince 


Bekleme süreci... 


Yapılan ameliyat değil, bir küçük pansuman 


İkinci deneme 


Tayyip Bey, Demirel’in yolunda mı 


Halk sakin, bu şartlarda daha iyisi olamaz 


Siirt’te 3 - 0 garanti değil 


</TEXT>
</DOC>
