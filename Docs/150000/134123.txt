<DOC>
<DOCNO> 134123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sonspo09.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Jerry Sloan'a 7, Ron Artest'e 4 maç ceza verildi... 
</HEADLINE>
<TEXT>

     ABD Profesyonel Basketbol Ligi NBA'de Utah Jazz'ın antrenörü Jerry Sloan'a 7, Indiana Pacers'ın forveti Ron Artest'e 4 maç ceza verildi. 
     Jerry Sloan, dün Sacramento'da Sacramento Kings'in Utah Jazz'a 102-92 yenildiği maçta, rakip takımın oyun kurucusu Doug Christie'nin, yedek oyuncuların bulunduğu yerdeki sınır çizgisini geçtiğini öne sürerek hakemlerden Courtney Kirkland'ı göğsünden iterek tartaklamıştı. Salondaki güvenlik görevlilerince dışarı çıkartılan Sloan, Kirkland'ı tehdit etmişti. 
     Bu arada maç sırasında Miami Heat'in antrenörü Pat Riley'e saldıran ve küfreden Indiana Pacers'ın forveti Ron Artest'e 4 maç ceza verildi. 
     Pazartesi gecesi yapılan ve Pacers'ın 102-95 galip geldiği maçta attığı basketten sonra faule maruz kalan Artest, sağ kolunu tutarak Heat takımının bulunduğu bölgeye gelmiş ve yardımcı antrenör Keith Askins ile sözlü olarak tartışmaya girmişti. Daha sonra takımın atrenörü Pat Riley'le itişen Artest, aldığı teknik faul sonrası rakip takımdan Eddie Jones'un atışları kullanaması üzerine Riley'e el hareketi yapmıştı. 
     Artest, maçtan sonra seyirciden ve özellikle televizyondan bu hareketi gören çocuklardan özür diledi. 
     NBA Ligi Asbaşkanı Stu Jackson, Artest'in cezasının paraya çevrilemeyeceğini açıkladı. 
     Artest, bu sezon başında da Dallas Mavericks'den Raja Bell ile yaptığı kavga nedeniyle 10 bin dolar para cezasına çarptırılmış, New York'ta 100 bin dolarlık TV kamerasını kırdığı için 3 maç ceza almıştı. Ron Artest, bu sezon ayrıca 9 teknik faul aldı, 1 kez de oyundan atıldı. 
     





</TEXT>
</DOC>
