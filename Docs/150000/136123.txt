<DOC>
<DOCNO> 136123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/guncel/gun01.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Monica’ya niyet, Timothy’ye kısmet 
</HEADLINE>
<TEXT>

İnternette tanıştığı Monica adlı kadının vaatlerine kanıp Artvin’den Güney Afrika’ya giden Talat Alkan, dolandırıcıların eline düştü ama çeteyi de çökertti 
     ELVAN EZBER İstanbul 

     Artvin’in Okumuşlar Köyü’nde yaşayan ve hayvancılıkla uğraşan Talat Alkan, liseden kalma İngilizce’siyle internette chat yaparken, Monica’yla tanıştı. Monica, kısa bir süre sonra Alkan’a, "Güney Afrika Cumhuriyeti’nde ölen bir paşanın eşiyim. Kocam öldüğü için Security Company’deki 15 milyon 600 bin dolarımı çekemiyorum. Ancak yabancı biri bu parayı başka bir ülkeye havale ederse parayı çekebileceğim. Bu durumda paranın yüzde 30’u senin olacak" dedi. 
     
     ODAYA TIMOTHY GELDİ 
     Tekliften hoşlanan Alkan, vize işlemlerini tamamlayıp yola çıktı. Güney Afrika’da çok iyi karşılandığını belirten Alkan yaşadıklarını şöyle anlattı "Havaalanında adımın yazılı olduğu bir dövizle karşılandım. Limuzine benzer bir otomobille lüks otele götürüldüm. Odada görüşmek için Monica’yı beklerken karşıma iri yarı Timothy adında biri çıktı. Birden tuzağa düşürüldüğümü anladım. Korktuğumu belli etmemek için bacak bacak üstüne atıp, oturduğum yerden konuşuyordum. Bana Güçlü görünüyorsun’ deyince karate dahil her türlü sporu yaptığımı söyledim. Sana söylediğimiz 15 bin 600 doları getirdin mi ’ sorusuna Siz bana para vermek için çağırdınız’ dedim. Onlar benim ingilizcemin eksik olduğunu ve yanlış anladığımı söyledi. Ben Monica’yla görüşmekte ısrar edince Tamam akşamı bekle’ deyip beni yalnız bıraktılar." 
     Dolandırıcıların eline düştüğünü anladığını belirten Alkan, kendisini gözetleyenleri atlatıp polise sığındı. Ancak Artvin’e döndükten bir yıl sonra Ben Villy, Güney Afrika Cumhuriyeti Belediye Başkanı’nın oğluyum. Babamın Security Company’deki parasını buradan çekmek istiyorum. Yardım eder misiniz ’ diye bir mail aldı. 
     
     İKİNCİ KEZ DENEDİLER 
     Alkan, kendisini Güney Afrika’ya çağıran çeteyle bağlantısı olduğunu düşündüğü bu kişileri Akmerkez’e çağırdı. Buluştuğu Nijeryalılar, parayı çekebilmeleri için 4 bin 500 dolara ihtiyaçları olduğunu söyleyip, parayı Alkan’dan istediler. 
     Alkan da ödemek için Laleli’de bir otelde randevu verip, durumu polise bildirdi. Villy takma adlı Nijeryalı ve iki arkadaşı otele parayı almaya gelince gözaltına alındı. Polis bu kişilerle bağlantılı olarak, çeşitli yollarla dolandırıcılık yaptığı iddiasıyla 15 kişiyi daha yakaladı. 
     



 GÜNCEL 














</TEXT>
</DOC>
