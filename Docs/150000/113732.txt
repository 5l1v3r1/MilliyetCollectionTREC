<DOC>
<DOCNO> 113732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sontur09.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski özel harekatçı polis şirket bastı 
</HEADLINE>
<TEXT>

     Ankara Küçükesat'ta bir işyerine silahlı baskın yapan ve aralarında bir polisin de bulunduğu üç kişi gözaltına alındı. 
     Esat Caddesi'ndeki Domes Gıda adlı şirket kimliği belirlenemeyen 3 kişi tarafından basıldı. Şirket sahibi Dursun G. ile şirket çalışanı Nurettin S.'yi silah zoruyla yere yatıran saldırganlar, şirketin bulunduğu binanın sahibi Kazım Ç.'nin nerede olduğunu sordular. "Kazım Ç. nerede söyleyin yoksa kafanıza sıkarız" diyen silahlı kişiler daha sonra, "15 dakika kalkmadan bekleyin" diyerek işyerinden ayrıldılar. Dursun G. olaydan sonra polisi arayarak olayı bildirdi. 
     Kazım Ç.'yi Ümitköy'de aramaya giden 3 kişi jandarma tarafından bir arabanın içinde yakalandı. Eski özel harekat mensubu olan ve halen bir karakolda görev yapan polis memuru Şenol F., İdris H. ve Mehmet V. adlı kişilerin gözaltına alındığı bildirildi. 
     Gözaltına alınan kişilerin sorgulamasının sürdüğünü belirten yetkililer, olayın halen Ankara DGM'de görülen bir dava ile ilgili olduğunu, gözaltına alınan kişilerin organize bir grup adına hareket eden "çete" olup olmadığının araştırıldığını kaydettiler. 
     





</TEXT>
</DOC>
