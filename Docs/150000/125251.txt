<DOC>
<DOCNO> 125251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sontur03.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç Hindistan'da... Irak'a askeri operasyon istemiyoruz... 
</HEADLINE>
<TEXT>

     TBMM Başkanı Bülent Arınç, ABD tarafından Irak'a yapılacak bir askeri operasyonun Türkiye'ye zarar vereceğini düşündüğünü ifade ederek, ''Bunu istemiyoruz'' dedi. 
     Arınç, Türkiye'nin Yeni Delhi Büyükelçiliği'nde, Hindistan'da etkin olan gazetelerin köşe yazarlarıyla sabah kahvaltısında biraraya geldi. Arınç, gazetecilerin, ABD'nin Irak'a olası müdahalesiyle ilgili sorularını yanıtlarken, Türkiye'nin, sorunun barışçı yollarla çözümlenmesini arzu ettiğini söyledi. Irak'ın BM silah denetçilerine kapılarını açmasını Türkiye'nin memnuniyetle karşıladığını kaydeden TBMM Başkanı Arınç, şöyle devam etti 
     ''Kitle imha silahlarının her şekilde denetlenmesi ve Irak'ın kitle imha silahlarından arındırılması gerektiğini düşünüyoruz. Ancak ABD tarafından Irak'a yapılacak askeri bir operasyonun Türkiye'ye zarar vereceğini düşünüyoruz ve bunu istemiyoruz. Böyle bir operasyon Türkiye'nin güvenliği açısından, ekonomisi ve dış politikası açısından zararlı sonuçlar doğuracaktır. 1991 Körfez Savaşı sonucunda Türkiye yaklaşık 100 milyar dolarlık ekonomik zarara uğramıştır.'' Böyle bir operasyon sonucunda Irak'ın toprak bütünlüğünün yok olması ve yeni müstakil devletlerin ortaya çıkması olasılığı bulunduğunu ve bunun da Türkiye'nin güvenliği açısından zararlı görüldüğünü bildiren Arınç, ''Türkiye, bundan dolayı Irak'ın toprak bütünlüğünü savunmaktadır. Bu ve benzeri sebeplerle operasyon yapılmadan sonuç alınması, Türkiye'nin dileğidir. Türkiye ile bölgenin aleyhine sonuç verecek bir girişime destek olmayı arzu etmeyiz. ABD'nin yapacağı operasyonu önlemede Türkiye'nin gücü yetmez ise gelişmelerin içinde çok etkin bir konumda olmayı isteriz'' dedi. 
     
     LAİK YAŞAM TARZI 
     Arınç, gazetecilerin, bazı AB ülkelerinin Türkiye'yi Müslüman olduğu için istemediği yolundaki yorumların anımsatılması üzerine, ''Türkiye'de halkın büyük çoğunluğu Müslüman'dır ancak devlet laikliği bir yaşam tarzı, bir yönetim biçimi olarak benimsemiştir. Türk halkı büyük ölçüde laik yaşam tarzını benimsemiştir ve ona göre yaşamaktadır'' diye konuştu. 
     Hint gazetecilerin AK Parti Genel Başkanı Tayyip Erdoğan'ın başbakanlığı ile ilgili sorularına karşılık verirken de TBMM Başkanı Arınç, ''Erdoğan'ın Siirt'te muhtemelen martta yapılacak seçimde milletvekili seçilebileceğini ve başbakan olabileceğini'' söyledi. Arınç, Erdoğan'ın milletvekili seçilmesinden sonra da Türkiye'de hükümetin değişeceğini ifade etti. 
     Hint gazetecilerin terörist Abdullah Öcalan'la ilgili soruları üzerine, terörist Öcalan'ın İmralı Cezaevi'nde cezasını çektiğini belirten Arınç, Türkiye'de idam cezasının kaldırıldığını, Öcalan ve arkadaşlarının ağırlaştırılmış müebbet hapis cezasına çarptırıldıklarını anımsattı. 
     





</TEXT>
</DOC>
