<DOC>
<DOCNO> 138271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sonspo45.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan Sümer Amacımız, Trabzonspor'da temel oluşturmak 
</HEADLINE>
<TEXT>

     Trabzonspor Kulübü Yönetim Kurulu Başkanı Özkan Sümer, Trabzonspor'da hedeflerinin kurulan takımın artık bir temel oluşturması olduğunu söyledi. 
     Sümer, Trabzon Rotary Kulübü tarafından düzenlenen Liderlik Eğitim Semineri'ne katılarak, motivasyon konusunda konuşma yaptı. Sümer, motivasyonun grupsal olabileceği gibi bireysel de olabileceğini belirterek, ''Motivasyonun gücünü bilelim, bilmeyle yetinmeyelim, onu önce kendimize uygulayalım. Daha sonra çevremize de çok olumlu ciddi katkılar yapabiliriz'' dedi. 
     Türkiye'de yabancı oyuncu sendromu yaşandığını ifade eden Sümer, ''Şimdiye kadar alınan yabancı oyuncuların saha verimliliği yüzde 30 civarındadır. Her alınan yabancı oyuncu ülkemizde bir tane kendi oyuncumuzun yok olması sonucunu yaratıyor'' diye konuştu. 
     Sümer, Trabzonspor'daki oyuncuların genç ve kendi başarı hedeflerini yüksek tuttuklarına işaret ederek, şunları söyledi 
     ''Trabzonspor'da bu sene bizim hedefimiz kurduğumuz takımın artık bir temel oluşturmasıdır. Bunun üzerine yeni katacağımız oyuncularla o özlenen Trabzonspor, hedeflerine uygun olan sonuçları getirir diye düşünüyorum. Şu anda geldiğimiz noktada Trabzonspor düşündüğümüzün daha iyisi. Bizi Avrupa kupalarına taşıyabilecek bir görüntü veriyor, performansı yükseliyor, her katılan oyuncu gelecek için ümit, güven veriyor.'' Kişiyle beraber takımın, takımla beraber de kulübün büyümekte olduğunu anlatan Sümer, şöyle devam etti 
     ''Trabzonspor'un hedefleri doğrultusunda şu andaki görüntü gayet iyi. İlerleyen Trabzonspor, bazen çok iyi bir sonuç elde edersin, daha sonra orada tutunmakta zorluk çekersin... Trabzonspor'un durumu tam tersine, hep ileriden ileriye gidiyor. Yolun sonu da belli. Bu yoldan sapma, kopma, ayrılık olmadığı takdirde tahmin ediyorum Trabzonspor yeni katmalarıyla beraber özlenen sonuçları elde edecektir. Trabzonspor'un profesyonel kadrosu 26, bu kadronun 15 tanesi Trabzonlu oyuncu. Bunun bir örneği dünyada daha yok. Başarı öyle bir anda bulunacak bir şey değil. Başarının inşa edilmesi için kim ne derse desin plan, zaman ve maliyet süreci olacaktır. Bunlar devam edecek ve başarı kazanılacaktır.'' 
     





</TEXT>
</DOC>
