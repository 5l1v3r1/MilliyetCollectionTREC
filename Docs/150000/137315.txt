<DOC>
<DOCNO> 137315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/soneko33.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül Yatırımı cazip kılmak için herşeyi yapacağız 
</HEADLINE>
<TEXT>

     Başbakan Abdullah Gül, yabancı yatırımı cazip kılmak için hükümet olarak herşeyi yapacaklarını söyledi. 
     Bugün dağıtımı yapılan, 3 ayda bir yayınlanan Yabancı Sermaye Derneği YASED dergisinin Ocak ayı sayısında, Yayın Kurulu üyesi Nuri Çolakoğlu'nun Başbakan Gül ile 30 Aralık 2002 tarihinde gerçekleştirdiği mülakat yer aldı. 
     Başbakan Gül, mülakatta, Türkiye'nin doğrudan yabancı sermayeye ihtiyaç duyduğunu belirterek, yabancı yatırımcı için cazip çevre oluşturulması gerektiğini bildirdi. 
     Gül, bürokratik engellerin kaldırılması ile ilgili bir soruya, planlarının bu anlamda açık olduğunu, bunun için bir büro oluşturacaklarını söyledi. 
     Yatırımcının bu büroda çok az kişiyle muhatap olacağını, herşeyin burada tamamlanacağını ifade eden Gül, geçmiş tüm hükümetlerin bu konuda konuşmalarına rağmen bunu hayata geçiremediklerini hatırlattı. 
     Bunu kendilerinin yapacağını, oluşturulacak büronun tüm bürokratik düzenlemeleri yerine getireceğini kaydeden Gül, bunun dünyada Singapur ve İrlanda gibi tümüyle başarılı örnekleri olduğunu ifade etti. 
     Bu model üzerinde çalıştıklarını, yatırımcının büroda bir veya iki kişiyle muhatap olacağını ve her başvurunun kısa bir zaman aralığında karara bağlanacağını belirten Gül, Türkiye'nin büyük potansiyeli, dinamik nüfusu ve stratejik konumu olmasına karşın neden özlenen seviyede doğrudan yabancı sermaye çekemediği konusunu kendilerine sık sık sorduklarını ifade etti. 
     Bunda çevrenin yabancı sermaye için çekici olmadıklarını gördüklerini belirten Gül, Türk sermayesinin yurtdışında yatırım yaptığı bir ortamda herhangi bir yabancı yatırımcıya Türkiye'de yatırım yapma sorusunun manası bulunmadığını anlattı. 
     Başbakan Gül, Türkiye'de yatırım yapmak isteyen yatırımcının kaybetmeyip kazanacağını bilmek, yatırımının uygun olduğunu görmek isteyeceğini anlatarak, ''Türkiye'yi yatırım için uygun bir ülke haline getirmek zorundayız'' dedi. 
     Gül, herşeyden önce doğal olarak başkalarından çok Türkiye'ye yatırım yapmak isteyenlere yaklaşmak istediklerini belirterek, Türkiye'ye yatırım yapma hazırlıkları yapanları yatırıma başlayıp bir takım sebebler ile bunu durduranları çekmek istediklerini belirtti. 
     





</TEXT>
</DOC>
