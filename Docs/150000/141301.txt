<DOC>
<DOCNO> 141301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sonspo23.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Zago Roma ve Beşiktaş, Lazio'yu yenecekler... 
</HEADLINE>
<TEXT>

     Beşiktaş'ta oynayan AS Roma'nın eski Brezilyalı futbolcusu Antonio Carlos Zago, UEFA Kupası'nda rakipleri olan SS Lazio'nun hem cumartesi günü ligdeki Roma derbisinde hem de 13 Mart'ta Beşiktaş karşısında yitireceğini savundu. 
     Corriere dello Sport Gazetesi'nde bugün yayımlanan demecinde Zago, ''Derbi maçını Roma kazanır ve daha sonra da Lazio bize karşı yitirir'' dedi. 
     SS Lazio'yu bu sezon ligde AC Milan ve UEFA Kupası'nda da TS Wisla Krakow maçlarında izlediğini kaydeden Zago, ''Ben de büyük bir etki bıraktılar, çok iyi oynuyor. Mancini'ye bravo çok iyi bir kolektif takım oyunu kurmuş'' açıklamasında bulundu. 33 yaşındaki savunma oyuncusu, ''Lazio, Beşiktaş için çok mu güçlü '' sorusuna, ''Beşiktaş bunun yanıtını sahada verecek. Size kesin tek birşey söyleyebilirim o da Lazio İstanbul'da kazanamayacak. Sahamızda yenilgi görmedik. 40 bin taraftar bizi destekleyecek'' yanıtını verdi. 
     Cezalı olmasından dolayı SS Lazio karşısında her iki maçta da forma giyemeyeceği ancak yine de ilk maç için takım arkadaşlarıyla birlikte Roma'ya geleceğini belirten Zago, eski takım arkadaşlarıyla görüşeceğini bildirdi. 
     Bu arada Corriere dello Sport'un son 2 gündür yazdığı '''Roma, Ümit Özat'ı almak için görüşmelere başladı'' iddiası hakkında hiçbir şey bilmediğini ifade eden Zago, İtalyanlara ''Ümit iyi bir savunma oyuncusu ama bir örnek vermek için asla bir Aldair değil'' tavsiyesinde bulundu. 
     Öte yandan Brezilyalı futbolcu, İtalya Birinci Futbol Ligi'nin 24. haftasında yarın akşam yapılacak Roma kenti derbisi AS Roma-SS Lazio maçıyla ilgili, ''Roma'da derbi gerçekten çok özel birşey. Eşsiz bir atmosfer oluşuyor. Benim oynadığım zamanlarda en fazla hoşuma giden derbi, yendiklerimizden daha çok Zeman varken 3-3 berabere kaldığımız maçtı. 2-0 yenik durumdayken 3-3 yapmıştık ve haem haksız yere 4. golümüzü saymamıştı. Ama 4-1 ve 5-1'lik derbi galibiyetleri de unutulamaz'' dedi. 
     Zago, AS Roma'nın bu sezon kötü bir performans sergilemesini ''takımdan ayrılan değerli oyuncularının yerlerini doldurmayı başaramamasına'' bağladı. 

     
</TEXT>
</DOC>
