<DOC>
<DOCNO> 106821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sontur15.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet ile BBP arasındaki ittifak tamam gibi ... 
</HEADLINE>
<TEXT>

     SP Genel Başkan Yardımcısı Mehmet Bekaroğlu son dakikada bir anlaşmazlık çıkmaması halinde seçimlere BBP ile ittifak yaparak gireceklerini bildirdi. Bekaroğlu, önceki seçimlerden farklı olarak bu seçimlerde küskün milletvekillerine ek olarak küskün partilerinde bulunduğunu, bu nedenle seçimlerin ertelenmesi olasılığının arttığını söyledi. 
     Bekaroğlu düzenlediği basın toplantısında bir süredir BBP ile ittifak görüşmeleri yürüttüklerini, bu ittifakın BBP adaylarının SP listelerinden gösterilmesi şeklinde planlandığını bildirdi. Birkaç konu dışında BBP ile uzlaşma noktasına geldiklerini belirten Bekaroğlu, "Eğer olumsuz bir gelişme olmazsa BBP adayları SP listelerinden gösterilerek seçime iş birliği içinde gireceğiz" dedi. 
     Bekaroğlu, küskünler hareketine temel olması beklenen SP gensorusu ile ilgili bir soruyu yanıtlarken 110 imzanın toplanıp Meclis'in açılması durumunda parti yetkili kurullarının toplanıp gensoruyu çekip çekmeme konusunda karar alacağını söyledi. Bekaroğlu, "Gensoru seçimin ertelenmesinin ilk eşiği olursa destek vermeyiz" dedi. Her seçimde olduğu gibi bu seçimde de bir küskünler hareketinin olduğunu belirten Bekaroğlu, "Bu kez başarıya ulaşma şansı daha mümkün görünüyor. Çünkü küskün milletvekillerine ek olarak küskün partiler de var" diye konuştu. 
     
     ERBAKAN KONYA'DAN ADAY 
     Bu arada Necmettin Erbakan'ın bağımsız milletvekilliği adaylığı başvurusunu Konya'dan yapması kesinleşti. Edinilen bilgilere göre Erbakan'ın başvurusu kendisinin kişisel olarak yapmasını zorunlu kılan hukuki bir durum olmaması durumunda avukatı tarafından Konya İl Seçim Kurulu'na yapılacak. 
     





</TEXT>
</DOC>
