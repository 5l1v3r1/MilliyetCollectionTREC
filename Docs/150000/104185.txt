<DOC>
<DOCNO> 104185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sondun08.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Claudia Roth seçim kampanyasını Türklerle başlattı... 
</HEADLINE>
<TEXT>

     Alman Birlik 90 Yeşiller Partisi Eşbaşkanı Claudia Roth, başkent Berlin'de Türklerin yoğun olarak yaşadığı Kreuzberg semtinde, seçim kampanyasını başlattı. 
     Roth, Berlin Eyalet Meclisi milletvekili Özcan Mutlu ile birlikte bir direğe yeni seçim afişlerini astı ve daha sonra Kreuzberg semtindeki Türk manav ve dükkanlarını gezdi. 
     Gazetecilere açıklama yapan Roth, Birlik partilerinin CDU CSU başbakan adayı Edmund Stoiber'i eleştirerek, ''Biz Türkiye'ye tank vermeyelim dedik, ama Türkiye'nin AB'ye girmesini istedik. Stoiber ise tank verilmesini istedi, ama Türkiye'nin AB'ye girmesine sadece Müslüman bir ülke olduğu için karşı çıktı'' dedi. 
     Türkler tarafından kendisine yöneltilen eleştirilere üzüldüğünü ifade eden Roth, ''Beni sevmeyen ve eleştiren Türkler de var. Ama ben her zaman Türk dostu oldum'' diye konuştu. 
     Bir seçim afişi üzerinde yabancıların fotoğraflarının yer aldığına, diğer seçim afişi üzerinde ise Türkçe, Rusça, İspanyolca, Yunanca, Sırpça, İngilizce, Arapça, Hırvatça, Lehçe, Farsça ve İtalyanca olarak ''Yeşil başarır - Bütün ülkelerin Almanları seçime katılın'' şeklinde bir sloganın yazılı olduğuna işaret eden Roth, ''Bizim için Alman öncü kültürü budur. Bu çeşitliliktir'' dedi. 
     Roth, afişin üzerine aynı sloganı ''Bavyeraca'' olarak da yazdıklarına işaret ederek, ''Bavyeralılar da yabancı sayılır'' esprisini yaptı. 
     Tüm yabancı kökenli Alman vatandaşlarını seçimlere katılmaya ve partisine oy vermeye çağıran Roth, daha sonra Türk manavlarını dolaşarak seçim broşürleri dağıttı ve esnafın sorunlarını dinledi. Roth, Tadım Lahmacun ve Kebap Salonu'na girerek döner kesti. Döner ekmek yiyen ve ayran içen Roth, ''Bu da bizim için Alman öncü kültürü'' diye konuştu. 
     Bu arada, yoldan geçmekte olan bir belediye otobüsü de Roth'un yanında durdu. Otobüsü kullanan Türk kadın şoför Kıymet Dindar, otobüsüne binen Roth'u kutladı ve kendisiyle hatıra fotoğrafı çektirdi. 
     Ozan Kasetçilik adlı müzik dükkanını da gezen Roth'a, dükkan sahipleri Ali Demir ve Rıfat Yerlikaya 2 adet kaset hediye etti. Roth, son olarak, Halkçı Devrimci Birliği'ni HDB ziyaret etti. Roth'u kapıda bir buket çiçekle karşılayan HDB Başkanı Ahmet İyidirli, kendisiyle bir süre sohbet etti. 
     





</TEXT>
</DOC>
