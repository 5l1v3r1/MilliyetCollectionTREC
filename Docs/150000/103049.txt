<DOC>
<DOCNO> 103049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/siyaset/siy02.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP’nin eskilerine DSP yolu göründü 
</HEADLINE>
<TEXT>

Rahşan Ecevit görüştüğü Temizel’i partisine davet ederken, aralarında Öymen, Gürkan ve Soysal’ın da bulunduğu eski CHP’lilerin DSP’ye çağrılacağı öğrenildi 
     ANKARA Milliyet 

     Bankacılık Düzenleme ve Denetleme Kurulu BDDK Başkanlığı’ndan geçen yıl istifa ettikten sonra, DSP’den ayrılan eski SHP’lilerle uzun süre yeni parti çalışması yapan eski Maliye Bakanı Zekeriya Temizel, DSP’ye dönüyor. Teklifin Başbakan Bülent Ecevit tarafından getirildiği, Temizel’in de DSP Genel Başkan Yardımcısı Rahşan Ecevit ile uzun bir görüşme yaptığı öğrenilirken, CHP’den ayrılan eski SHP’lilerle diğer grupların da DSP’ye davet edilmesi bekleniyor. 
     Ecevit ve Temizel arasındaki görüşme cumartesi günü gerçekleşti. Ecevit’in daveti üzerine yapılan görüşmede, siyasette yaşanan son gelişmeler ele alınırken, devlet bakanlığından ayrılarak siyasete adım atan Kemal Derviş’in ittifak girişimleri değerlendirildi. Yeni oluşum ve ittifakların ne tür sonuçlar yaratabileceğinin ele alındığı görüşmede, Ecevit Temizel’i DSP’ye dönmeye davet etti. 
     Başbakan Bülent Ecevit’in davetine sıcak bakan Temizel, yakın çevresine, "Ulusal, çağdaş, sosyal demokrat düşünceyi yüreklilikle savunan tek parti olarak DSP kaldı. Böyle bir partiye destek vermek ulusal görevdir" dediği ve önümüzdeki günlerde partiye resmen katılmayı düşündüğünü söyledi. 
     Bu arada kulislerde, daha önce CHP’den ayrılan Altan Öymen, Ercan Karakaş, Aydın Güven Gürkan, Yiğit Gülöksüz gibi tanınmış isimlerden oluşan eski SHP’lilerle, Mümtaz Soysal ile Yekta Güngör Özden’in öncülüğünde kurulan partilerin DSP’ye davet edileceği dile getirildi. Ecevit’in, çağrı için Derviş’in girişimlerinin sonucunu beklediği, ortaya çıkacak gelişmelere göre Derviş’i de partiye çağıracağı belirtildi. 
     



 SİYASET 






















</TEXT>
</DOC>
