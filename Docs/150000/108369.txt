<DOC>
<DOCNO> 108369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/ekonomi/eko07.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gebze’de dev sağlık üssü 
</HEADLINE>
<TEXT>

Anadolu Vakfı’nın Johns Hopkins Medicine ile stratejik işbirliği içinde Gebze’de kuracağı Anadolu Sağlık Köyü 200 milyon dolara mal olacak 
     EKONOMİ SERVİSİ 

     Anadolu Grubu, ABD’nin son 12 yıl boyunca en iyi hastanesi seçilen Johns Hopkins Medicine ile geliştirdiği stratejik işbirliği ile dev bir sağlık kompleksi kuruyor. Temeli geçen haziran ayında atılan "Anadolu Sağlık Köyü" projesi Türkiye, Türki Cumhuriyetler ve Balkanlar’da en iyi hizmet veren sağlık merkezi olmayı hedefliyor. 
     Gebze Çayırova mevkiinde kurulan sağlık köyü 2004’te faaliyete geçecek. Projenin, k r amacı gütmeksizin, Anadolu Vakfı bütçesi kullanılarak gerçekleştirileceğini belirten Anadolu Vakfı İktisadi İşletmesi İcra Başkanı Tuncay Özilhan, Sağlık Merkezi yatırımının 60 milyon dolar olacağını, toplam yatırımın ise 200 milyon doları bulacağını bildirdi. Kurulacak olan Anadolu Sağlık Merkezi, Johns Hopkins Medicine’ın isim kullanma hakkını da elde edecek. 
     
     ABD - Türkiye tele tıp hattı 
     Johns Hopkins Medicine Dekan Yardımcısı Steven J. Thompson da Türkiye’de ve Baltimore’da gerçekleştirilecek eğitim programları, görüntülü konferans sistemleri ve tele tıp çalışmaları ile bilgi aktarımında bulunacaklarını belirterek, "Bu bilgi alışverişinin yanı sıra, hastane yönetimine ilişkin son tekniklerin Türkiye’ye getirilmesi alanında işbirliği yapacağız" dedi. 
     Merkez, 209 yataklı, 45 bin metrekare kapalı alana sahip, kanser ve kalp hastalıklarında "cazibe merkezi" olacak genel amaçlı bir hastane olarak tasarlandı. Merkezin yılda 140 bin ayakta tedavi, 12 bin yatarak tedavi hizmeti vererek, bunların arasından 8 bin ameliyatlı hastaya ve 2 bin 500 günübirlik ameliyat olan hastaya hizmet vermesi planlanıyor. 
     

</TEXT>
</DOC>
