<DOC>
<DOCNO> 141558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/ekonomi/eko01.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamlarından ABD’ye lobi çıkarması 
</HEADLINE>
<TEXT>

     AÇIK KOYU SOHBETLER 
EYLEM TÜRK 

     Türkiye’de ABD askeri bulundurulmasını öngören hükümet tezkeresi ile birlikte gündeme gelen pazarlıkların, yıllarca çalışarak oluşturulan Türkiye imajını bir haftada kaybettirdiğini belirten işadamları, ABD’de Kongre’den başlamak üzere yeni bir lobi hareketi planlıyor. Türk Sanayicileri ve İşadamları Derneği TÜSİAD Washington Temsilcisi Abdullah Akyüz, pazarlıklar sırasında ABD medyasında çıkan bütün aleyhte yazı ve karikatürlere, karşı kampanya ile yanıt vermeye çalıştıklarını, ancak bunun yeterli olmadığını belirtti. 
     Akyüz, "Türk - Amerikan Konseyi ATC 17 - 19 Mart’ta bir konferans düzenliyor. Konferansın, bu yöndeki mesajların verilmesi için önemli bir platform olacağına inanıyoruz. Bu toplantıya katılacak TÜSİAD üyeleriyle birçok temasımız olacak. DEİK ile birlikte çalışıyoruz. İlk olarak Kongre üyelerine ve medya temsilcilerine giderek derdimizi anlatmayı planlıyoruz" dedi. 
     
     ABD medyasında Türkiye aleyhinde çıkan karikatürlere karşı kurumsal anlamda ilk tepkiyi TÜSİAD verdi... 
     Evet. Basın kampanyası başlayınca Türkiye aleyhine bir durum oluştu. Kamuoyu nezdinde çok kötü bir tortu kaldı. Zaten bir imaj sorunu var. Bir haftalık kampanyayla, üç dört senelik kazancımızı kaybettik. İstanbul’daki merkezimizle iletişime geçerek tepki göstermeye karar verdik. Oluşan yanlış kanaati yıkmak için bir bülten hazırladık. Bunu bütün kongre üyelerine, medya kuruluşlarına ve yönetime gönderdik. Ama bu yeterli değil. Yarın öbürgün ikinci tezkere geçerse ABD yönetiminin de desteğiyle bu konunun üzerine gidilmesi gerekiyor. 
     
     Gönderdiğiniz bültene hiç tepki geldi mi 
     Biz bültende, Türkiye’yi aşağılamanız Türkiye - ABD ilişkilerinin geleceğine büyük bir darbedir’ gibi mesajlar verdik. Birçok kuruluş cevap bile vermedi. Bu olay gösterdik ki iki ülke arasında ciddi bir güven sorunu var. Müttefikiz’ diyoruz ama baktığınız zaman güven sorunu var. 
     
     Aleyhte bir kampanyanın nedeni neydi 
     Sadece parasal boyutu olmadığı halde ABD medyası pazarlığa sadece parasal yönden baktı. Türkiye’nin askeri, siyasi endişeleri vardı. İkincisi ABD’nin verdiği rakamlar hep bağış gibi lanse edildi. 26 milyar dolar veriyoruz ama Türkiye kabul etmiyor’ deniliyordu. Bu rakam sanki hibeymiş gibi gösteriliyordu. Bu arada şunu unutmamak lazım. İsrail, Ürdün, Mısır’ın da benzer talepleri vardı ve bunlar hiç gündeme gelmedi. 
     
     ABD’de tezkerenin reddedilmesinden sonra nasıl bir hava esiyor 
     Bugün de ABD basınında biz nerede hata yaptık ’ yönünde haberler çıkmaya başladı. State Department ile Pentagon birbirlerini suçlamaya başlamışlar. Pentagon’un, State Department’a rakamları sızdırarak hatalı davrandığı yönünde ciddi bir eleştirisi de oldu. 
     
     TÜSİAD Avrupa’da muadil kuruluşlar yoluyla lobi çalışması yapıyor. ABD’de de durum böyle mi 
     Hayır, ABD’de farklı bir ortam var. Hatta muadil bir kuruluş var mıdır, onların platformlarından yararlanabilir miyiz diye araştırdık. Bulamadık. Türkiye ile ABD arasında fazla bir ekonomik ilişki yok. Eğer ticaret hacmi yüksek olsaydı orada doğal Türkiye lobisi oluşurdu. Birçok ABD’li firma sizin adınıza lobi yapardı. Bugün bakıyorsunuz Türkiye lehine lobi yapan firmalar savunma firmaları. Çünkü Türkiye onlar açısından önemli bir pazar. Yürüyen projeleri ve beklentileri var. Her platformda Türkiye’yi destekliyorlar. Avrupa tipi bir yapı olmadığı için, iş dünyası anlamında Avrupa’da olduğu kadar devreye giremiyoruz. 
     
     Tezkere konusu ekonomik ilişkilere de yansıdı mı 
     Tezkere ekonomik ilişkileri de etkiliyor tabi. Ama ondan daha önemli olan enerji sektöründe yaşananlar bence. ABD’li enerji şirketlerinin projeleri durdurulmuş vaziyette. Şirketlerin karşılaştığı bu sorunların çözülmesi gerekiyor. Benzetme yaparsak önce ABD’li şirketlere tezkere verilmesi lazım. Bu işin şakası. Ama gerçek şu ki bu şirketler, Türkiye yatırım yapılacak yer değil’ Bizi oyalıyorlar’ gibi mesajlarla ABD iş çevrelerinde Türkiye’nin aleyhine propaganda yapıyorlar. 
     
Türkiye pazarlığı yüksek rakamlardan açtı’ deniyor      Pazarlıktan söz ediliyor ama başlangıçta taraflar ne istiyorlardı, nereye geldiler 
     Pazarlık süreci çok sıkıntılı geçti. Türkiye’de de, ABD’de de sıkıntı yarattı. Başlarken ABD’nin beklentisi Türkiye’nin hayır demeyeceği yolundaydı. Bazı kesimler tarafından çantada keklik gibi görülüyordu. Görüşmeler uzayınca medya bombardımanı başladı. Türkiye şark kurnazlığı yapıyor, bu ne biçim müttefiklik diye karükartürler yayınlanmaya başladı. Bu süreçte de bir takım rakamlar dolaşıyor ortada. ABD çevrelerinde Türkiye’nin pazarlığı çok büyük rakamlardan başlattığı yolunda konuşmalar yapılmaya başlandı. Bu rakamın 100 milyar dolara yakın olduğu söylendi. 
     



 EKONOMİ 
















</TEXT>
</DOC>
