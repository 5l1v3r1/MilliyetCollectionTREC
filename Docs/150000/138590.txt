<DOC>
<DOCNO> 138590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/son/sontur14.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınavlar yaklaştıkça rapor isteyenlerin sayısı artıyor... 
</HEADLINE>
<TEXT>

     Anadolu ve Fen liseleri ile üniversite sınavlarının yaklaşmasıyla birlikte, öğrencilerin okula gitmeyerek sadece sınava hazırlanabilmeleri için artan rapor taleplerinin, hekimlerin tıp etiği ve toplumsal baskı arasında bocalamalarına yol açtığı bildirildi. 
     Balıkesir Tabip Odası Başkanı Dilek Yıldırım, özellikle son yıllarda ilköğretim ve lise öğrencilerinin sınav dönemlerinde ''sahte sağlık raporu'' alarak sadece sınavlara hazırlanmayı tercih ettiklerini belirtti. 
     Bu noktada eğitim kurumları, veliler ve hekimlerin ortak sorumluluğu bulunduğunu ifade eden Yıldırım, öğrencilerin, giriş sınavlarına hazırlık için mayıs ayı itibariyle ''sahte sağlık raporu'' isteğiyle hekimlerin karşısına çıkarıldıklarını ve bu durumun gençlerin ruh sağlığı ve ahlakını olumsuz etkilediğini söyledi. 
     Yıldırım, hekimlerin bu konuda tıp etiği ve toplumsal baskı arasında bocaladıklarını anlatarak, şöyle konuştu 
     ''Tıp etiği ve gençlerin eğitimi açısından sakıncalı bulduğumuz bu durum, tam bir toplumsal anlaşmayla karşımıza çıkartılıyor. Bu toplumsal anlaşmanın içinde, aldığı karar ve uygulamalarla eğitim kurumlarını ve sorunu çözmek zorunda kalan velileri görüyoruz. Hemen hemen ülkemizin her yanında elbirliğiyle yaratılan sınav sorununun tek çözümünü, hekimin vereceği sahte raporda görüyorlar. Bu dönemde defalarca bu isteklerle karşılaşıyoruz. Maalesef ki görünüşte masum ve bir çocuğun geleceği ile ilgili gibi görünen bu tabloda, teklif ve ricalar, hekimin hayır diyemeyeceği kişi, kurum ve kuruluşlardan geldiğinden, hekim de psikolojik baskı altında kalıyor. Hekimlerin en temel görevlerinden biri, toplumsal ruh ve sağlığı korumak iken, toplumsal ahlakın, güvenirliliğin ve ruh sağlığının bozulmasına aracı durumuna düşürülüyor. Biz bu sahtecilik görevini taşımak istemiyoruz. Öğrenciler son iki ay resmen izinli sayılsın.'' 
     





</TEXT>
</DOC>
