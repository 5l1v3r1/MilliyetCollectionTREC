<DOC>
<DOCNO> 120493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sontur11.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ile Baykal'ın görüşme sonrasında neler dedi 
</HEADLINE>
<TEXT>

     AK Parti Genel Başkanı Recep Tayyip Erdoğan, kendileri açısından demokratikleşme sürecini süratlendirmek ve zenginleştirmenin en önemli amaç olduğunu söyledi. 
     Erdoğan ve CHP Genel Başkanı Deniz Baykal görüşmelerinden sonra gazetecilerin sorularını da yanıtladılar. 
     Bir gazetecinin, Anayasa'nın 109. maddesinde değişiklik yapılacağına ilişkin haberleri anımsatarak, bu konudaki görüşlerini sorması üzerine Baykal, ''Şimdi Sayın Erdoğan öyle bir cevap verecek ki benim cevap vermeme gerek kalmayacak'' diye konuştu. 
     Erdoğan ise ''Bu konuda milli irade tecelli etmiştir. Bundan sonrası iradenin kendisindedir. Siyasi irade de şu anda konu ile ilgili teknik çalışmalarını sürdürüyor. Teknik çalışmalardan sonra ortaya konacak olan düzenleme sizinle de paylaşılacaktır'' dedi. 
     Gazetelerde yer alan haberlerin yapılan çalışmaya yönelik ip uçlarından başka bir anlam taşımadığını belirten Erdoğan, sözlerini şöyle sürdürdü 
     ''Yani olmazsa olmazı değildir. Şu anda önümüzde hükümet programının açıklanması, arkasından Kıbrıs konusu ile ilgili TBMM'de genel görüşme olacak. Öncelikler sırasını takip etmemiz lazım. Öncelikler sırasına göre de bu adımlar atılacaktır. Bizim için demokratikleşme sürecini süratlendirmek ve zenginleştirmek en önemli amaçlar arasında yer alıyor. Bu konuda, neler yapmamız gerekiyorsa bunu zaten iktidarı ve muhalefetiyle gerçekleştirmek kararlılığındayız.'' Erdoğan, demokratikleşme sürecine ilişkin bir soru üzerine de Acil Eylem Planı'nda bu konuyu açıkladıklarını, ilk 3 ay içinde bu konudaki düzenlemeleri hızla yapmak istediklerini söyledi. 
     Biz gazetecinin, ''Avrupa'daki görüşmelerde size 'Önce kendi iç siyasi dengelerinizi çözün' diyen oldu mu. Olursa ne yanıt vereceksiniz'' şeklindeki sorusunu ise Erdoğan, şöyle yanıtladı 
     ''Birkaç başkentte sadece bize AB'ye yönelik atılması gereken adımlar konusunda siz siyasi yasaklı olarak karşımızdasınız. Bize 12 Aralık ile ilgili hemen karar alın diyorsunuz.... Biz de, evet biz bu durumdayız, ama buna rağmen sizden bu kararı istiyoruz. Biz bu bedeli ödemeye hazırız. Ama Türkiye'ye müzakere tarihi verilmesi Türkiye'nin hakkıdır. Müzakere sürecinde de bu eksiklikler giderilir. Bunlar uygulama eksiklikleridir. Gerekli kanunlar çıkmıştır. Siz, olumlu yaklaşmak durumundasınız. Bunu ben söylediğime, ben arzu ettiğime göre o zaman siz olumlu yaklaşımı gösterin ve 12 Aralık'ta da Türkiye'ye müzakere tarihini verin diyoruz.'' Erdoğan, Başbakan Abdullah Gül'ün ''şok edici uygulamalar yapacağız'' şeklindeki açıklamasının anımsatılması üzerine de ''Ağustos ayında çıkarılan kanunlarla nasıl şok edici bir tablo ortaya çıktıysa bundan sonra da varsa bazı eksikler bunların giderilmesi bizim yaklaşım tarzımız. Aslında bu şoktan da kurtulamama söz konusu, galiba. Biz görevimizi yerine getirdik, getiriyoruz. Bundan sonrası onlara ait olacak'' diye konuştu. 
     
     AB YOLUNDA CİDDİ ADIMLAR ATILDI 

     AK Parti Genel Başkanı Recep Tayyip Erdoğan, Türkiye'nin Kopenhag kriterlerine yönelik çok ciddi adımlar attığını ve belki de beklenmeyeni gerçekleştirdiğini ifade ederek, ''Bundan sonrası AB üyesi ülkelerin atacağı olumlu adımlara bağlıdır'' dedi. 
     CHP Genel Başkanı Deniz Baykal da, Türkiye'nin artık üyelik müzakereleri için takvim isteme hakkının doğduğunu söyledi. 
     AK Parti Genel Başkanı Erdoğan'ın, CHP Genel Başkanı Baykal'a yaptığı iade-i ziyaret, 1 saat sürdü. 
     Ziyaret sonrasında iki lider ortak basın toplantısı düzenledi. 
     Erdoğan, kendilerinin Kopenhag Zirvesi ve Kıbrıs konusunda görüş ve düşüncelerini Baykal'a anlattığını, Baykal'ın da Varşova'ya yaptığı ziyareti ile ilgili kendisine görüşlerini aktardığını söyledi. AB ülkelerinden 7'sini ziyaret ettiğini, bunlardan biri hariç altısının Türkiye'ye AB konusunda müzakere tarihi verilmesine olumlu yaklaştığını kaydeden Erdoğan, şöyle konuştu 
     ''Biz bu müzakere tarihinin pazarlık konusunu arzu etmiyoruz. Bir pazarlık konusu yapılmadan, 12 Aralık'ta müzakere tarihi verilmeyen tek ülke olan Türkiye'ye bir tarih verilmesini ısrarla istedik, istiyoruz. Bu Türkiye'nin hakkıdır. Özellikle 37 maddelik Anayasa değişikliği paketi ondan sonra yine 14 maddelik Anayasa değişikliği paketi ile Türkiye Kopenhag kriterlerine yönelik çok ciddi adımlar atmış ve belki de beklenmeyeni gerçekleştirmiş bulunuyor. Şu anda belki uygulamada bazı aksaklıklar var, bu aksaklıklar da giderilecektir. 
     Bu adımları iktidarı ve muhalefeti ile atmış olan bir Türkiye'ye karşı müzakere tarihi verilmesinde meydana gelecek şüpheler veya 12 Aralık'ta meydana gelecek olumsuzluk şüphesizki AB ülkelerinin test edilmesi anlamına gelir ki bunun neticesine de onların katlanması gerekmektedir. Biz görevimizi yerine getirdiğimize inanıyoruz, bundan sonra da atılması gereken adımları da atacağımızı söylüyoruz.'' Erdoğan, AB ülkelerine yaptığı ziyaretlerde Türkiye'nin AB'ye girmesini arzuladığını belirttiğini ifade ederek, ''Bundan sonrası AB ülkelerinin atacağı olumu adımlara bağlıdır'' dedi. 
     
     BAYKAL'IN SÖZLERİ 

     CHP Genel Başkanı Deniz Baykal da seçim sonrasında Erdoğan'ı ziyaret ettiklerini belirterek, kendilerine yapılan bu ziyaretten memnunluk duyduğunu söyledi. 
     Bu ziyaretlerin demokratik gelişim açısından kazanım olduğunu anlatan Baykal, bu görüşmelerin kurumsallaştırılması gerektiğini kaydetti. 
     Görüşmede AB ve Kıbrıs konusunda karşılıklı görüş alışverişinde bulunulduğunu ifade eden Baykal, ''Erdoğan ile paralel gözlemler yaptıklarını'' kaydetti. Baykal, ''Bir kere Türkiye'nin AB'ye üye olarak girmesi gerekmektedir. 12 Aralık'ta Kopenhag'ta Türkiye'ye müzakere tarihi verilmesi konusunda eğilim olduğuna biz de Erdoğan da tanık olduk. Yaptığımız görüşmelerde Türkiye'nin AB'ye girmesi konusunda giderek yaygınlaşan bir anlayış var'' diye konuştu. 
     Baykal, Türkiye'nin AB'ye girme konusunda ciddi çalışmalar yaptığını, bu çalışmaların Türkiye'nin önünü açtığını belirterek, sözlerini şöyle sürdürdü 
     ''Türkiye'nin artık üyelik müzakeresi için takvim isteme hakkı doğmuştur. Bu takvimi iktidarı ve muhalefeti ile bütün dünyadan talep ediyoruz. Bu hakkımızı istiyoruz. Eğer AB aday ülkelere aynı ölçülerde davranıyorsa, bu konudaki taahhüdünün arkasında duruyorsa, Türkiye'ye de bir tarih vermek durumundadır. AB'nin saygınlığı, tutarlılığı bunu gerektirmektedir. 
     Bu bekleyiş içindeyiz. 12 Aralık'a kadar bu çalışmalarımızı sürdüreceğiz, o tarihte taleplerimizi bir kez daha ortaya koyacağız, alacakları kararları daha sonra tekrar değerlendireceğiz.'' Deniz Baykal, görüşmede Kıbrıs konusunun da gündeme geldiğini belirtti. Baykal, Kıbrıs konusunda önümüzdeki günlerde TBMM'de bir görüşme yapılacağını ve herkesin bu konuda ayrıntılı bilgilendirileceğini söyledi. 
     CHP lideri Baykal, TBMM içtüzüğü ve demokratikleşmeye ilişkin yasalar konusunda da AK Parti ile işbirliği yapacaklarını sözlerine ekledi. 
     





</TEXT>
</DOC>
