<DOC>
<DOCNO> 120048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sontur26.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamı Murat Büyükuncu, silahlı saldırı sonucu öldürüldü 
</HEADLINE>
<TEXT>

     Gaziantepli işadamı Murat Büyükuncu, evinin önünde pusu kuran bir kişi tarafından tabancayla ateş edilerek öldürüldü. 
     Alınan bilgiye göre, iftar saatinde, Ordu Caddesi'ndeki evine koruması Ayhan Özbay ile birlikte gelen Murat Büyükuncu'ya, 06 P 6006 plakalı özel otomobilinden inerken, pusu kuran İsmail U. tarafından tabancayla ateş edildi. 
     Aldığı kurşun yarası üzerine koruması tarafından Sani Konukoğlu Tıp Merkezi'ne kaldırılan Büyükuncu'nun yolda hayatını kaybettiği belirlendi. 
     Saldırgan İsmail U, olaydan sonra, Büyükuncu'nun evinin karşısındaki Orduevi'nin nizamiyesinde nöbet tutan askerlere, silahı ile birlikte teslim oldu. Tarsus'tan geldiği öğrenilen saldırgan, daha sonra polislerce gözaltına alındı. 
     Bu arada, un ve iplik fabrikaları bulunan Murat Büyükuncu'nun, yaklaşık bir yıl önce yine evinin kapısında silahlı saldırıya uğradığı ve ayağından vurulduğu, ancak ifadesinde kendisini kimin ya da kimlerin vurdurmuş olabileceği yönünde bilgi vermediği öğrenildi. 
     





</TEXT>
</DOC>
