<DOC>
<DOCNO> 139665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/soneko07.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş ekonomisiyle ilgili tahminler... 
</HEADLINE>
<TEXT>

     Irak'a olası operasyon konusunda Amerikan finans çevreleri, savaş ve sonrasıyla ilgili ilginç tahminler yapmaya başladılar. 
     Finans çevrelerinin dergisi FORBES'ta yer alan bir değerlendirmede, borsa, altın, dollar ve petrolle ilgili tahminlere yer verildi. 
     Buna göre, Dow Jones endeksinin yıl sonunda 9.500 ile 10.000 puan arasında olması bekleniyor. Bu yoldaki tahmin, Merril Lynch analistlerinden Richard McCabe tarafından yapıldı. 
     Uzmanlar altının ons fiyatının da 2003 yılı içinde 340 dolar dolayında seyrettikten sonra, yılın son çeyreğinde 325 dolara düşeceğini söylediler. Bu yoldaki tahmin Deutsche Bank uzmanlarından Peter Rose tarafından dile getirildi. 
     Doların ise yıl sonunda 108 yen dolayında olması bekleniyor. Dolarla ilgili tahmin, ''Credit Suisse First Boston'' bankası uzmanlarından Jason Bonanca tarafından yapıldı. Dolar halen 117.5 yen'den işlem görüyor. 
     J.P Morgan analistlerinden Paul Horsnell de, savaştan sonra petrol fiyatının varil başına 40 dolara kadar çıkacağını, ancak daha sonra 24-25 dolara kadar gerileyeceğini ifade etti. Petrol fiyatları halen 36-37.5 dolar arasında seyrediyor. 
     





</TEXT>
</DOC>
