<DOC>
<DOCNO> 124467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sonspo32.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe, Fenerbahçe maçından umutlu... 
</HEADLINE>
<TEXT>

     Birinci Süper Futbol Ligi'nde Fenerbahçe ile yarın karşılaşacak olan Göztepe'de, kulüp profesyonel futbol şubesi sorumlusu Halil Kiraz, İstanbul'da, Malatyaspor karşısında aldıkları yenilgiyi telafi etmek için mücadele edeceklerini bildirdi. 
     Halil Kiraz, ligde tüm takımların birbirlerini yenebileceğini belirterek, karşılaşmaya ''puan almak'' hedefiyle çıkacaklarını söyledi. 
     Fenerbahçe teknik heyetinde meydana gelen değişikliğin maça lehlerinde ya da aleyhlerinde yansıyabileceğini kaydeden Kiraz, ''Gücümüzü biliyoruz. İyi bir takımız. Fenerbahçe'deki teknik direktör değişikliğiyle değil kendi futbolumuzla ilgileniyoruz. İstanbul'da Malatyaspor karşısında aldığımız yenilgiyi telafi etmek için oynayacağız'' diye konuştu. 
     
     DENİZLİSPOR'UN BAŞARISI 
     Denizlispor'un UEFA Kupası'nda elde ettiği başarının Anadolu kulüpleri için örnek olması gerektiğini belirten Kiraz, şunları söyledi 
     ''Denizlispor ile gurur duyduk. Bir Anadolu takımının UEFA Kupası'nda 4. tura yükselmesi çok büyük bir başarı. Türk insanı olarak iftahar ettik. Denizlispor'un başarısı, aynı zamanda Türk futbolunun geldiği düzeyi de en iyi biçimde anlatıyor.'' Öte yandan, kadrosunda sakatlığı süren Göksel'in dışında eksik ya da sakat oyuncusu bulunmayan sarı-kırmızılılarda, sakatlığı geçen Şenol'un da 18 kişilik maç kadrosuna dahil edildiği kaydedildi. 
     





</TEXT>
</DOC>
