<DOC>
<DOCNO> 116189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sonspo07.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Efes Pilsen öfkeli... 
</HEADLINE>
<TEXT>

     Basketbol Erkekler Avrupa Ligi A Grubu 4. maçında İstanbul'da İspanya'nın Barcelona takımına 2. uzatma sonucunda 92-91'lik skorla yenilen Efes Pilsen'de, özellikle maçın İtalyan hakemine büyük tepki var. 
     Lacivert-beyazlı kulübün genel menajeri Engin Özerhun, maçın hakemlerinden İtalyan Stefano Cazzaro'nun yönetimini ''rezalet'' olarak tanımladı. 
     Özerhun, yaptığı açıklamada, ''Barcelona zaten çok güçlü bir kadroya sahip. Yenilmemiz normal, ama bu yenilginin hakemlerle bağlantılı olması iğrenç bir durum. Avrupa Ligi, Barcelona'ya böyle bir güç desteği sağladığı için utanmalıdır. Avrupa Ligi'ne hiç yakışmayan bir hareket oldu'' dedi. 
     Sadece kendi gruplarının değil, Avrupa Ligi'nde de bu sezon şampiyonluğun en güçlü adaylarından Barcelona karşısında çok iyi mücadele ettiklerini anlatan Özerhun, ''Ancak kaybetmemizde İtalyan hakemin inanılmaz katkıları oldu. Kazanmamıza kesinlikle izin vermedi. Özellikle Kaya'ya yapılan hareket yüzde bir milyon centilmenliğe aykırı fauldu. Ancak sadece faul çalarak, Barcelona'ya zaman kazandırdı'' şeklinde konuştu. 
     Avrupa Ligi'nde bu sezon ''dörtlü final''in Barcelona kentinde yapılacak olmasının da hakemlerin taktir haklarını bu takım lehine kullanmalarına etken olduğunu ifade eden Engin Özerhun, ''Zaten güçlü bir kadroları var, ama sanki hakemler yerlerinin garanti olması için hareket ediyorlar. İşte bu çok çirkin. Bu şekilde davranarak diğer takımların güvenlerini kaybetmeleri hiç hoş değil'' diye konuştu. 
     Özerhun, aynı İtalyan hakemin 2 yıl önce İstanbul'da Maccabi Elite Tel Aviv ile yaptıkları maçtaki kararlarıyla da Türk seyircileri çileden çıkardığını hatırlatarak, hakemin kötü yönetimiyle ilgili Avrupa Ligi'ne protesto yazısı gönderdiklerini sözlerine ekledi. 
     





</TEXT>
</DOC>
