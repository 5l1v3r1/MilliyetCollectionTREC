<DOC>
<DOCNO> 128504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sondun16.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa, yağmur ve fırtınaya teslim... 
</HEADLINE>
<TEXT>

     Avrupa, birkaç gündür kötü hava koşullarıyla boğuşuyor. 
     Şiddetli yağmur, kar ve fırtına, Almanya'da 2 kişinin ölümüne yol açarken, Çek Cumhuriyeti'nde tren yolları ulaşıma kapandı, Belçika'da birçok bölge sular altında kaldı. İngiltere korku içinde yeni yağmurlar beklerken, Portekiz'de de şiddetli yağmurların su baskınlarına yol açmasından endişe ediliyor. 
     Almanya'da dün gece kötü hava koşulları 2 kişinin ölümüne yol açtı. Güneyde hızı bazen 200 km'ye ulaşan fırtınadan devrilen bir ağaç, bir kişinin ölümüne neden oldu. Kuzeyde de buzlanan yolda otomobili devrilen bir sürücü öldü. 
     Devrilen ağaçlar yüzünden birçok demiryolu ulaşıma kapandı, bir tren raydan çıktı. 
     Bavyera, Hessen, Kuzey Ren Vestfalya, Thüringen ve Saksonya eyaletlerinde yağışlar yüzünden nehirler kabardı, birçok yer sular altında kaldı. 
     Çek Cumhuryeti'nde, fırtına ve şiddetli yağmurlar birçok bölgede hayatı felç etti, yollar kapandı. Fırtına ağaçları söktü, ulaşım büyük ölçüde aksadı. 
     Vltava başta olmak üzere bazı nehirlerin kabarması yüzünden birçok bölgede alarm ilan edildi. 
     Belçika'da dün geceki şiddetli yağışlar, ülkenin doğu ve güneyinde nehirlerin su seviyesinin yükselmesine yol açtı. Özellikle Ardennes bölgesini sel aldı. Sel yüzünden birçok yörede yollar ulaşıma kapandı. 
     Portekiz'in kuzeyinde Duro nehri civarında ''kırmızı alarm'' verildi. Ülkenin ikinci büyük kenti Porto sel tehdidi altında bulunuyor. 
     İngiltere'de de yağmurun dinmesiyle insanlar bugün biraz rahat nefes aldı. Ancak uzmanlar, akşama doğru yeniden yağmur bekliyorlar. Yağmur sel riskini artırıyor. Ülkenin özellikle doğu, güneydoğu ve güneybatı kesimleri tehdit altında bekliyor. 
     





</TEXT>
</DOC>
