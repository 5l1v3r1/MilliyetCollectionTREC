<DOC>
<DOCNO> 125596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sondun09.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hitler nereli.. 
</HEADLINE>
<TEXT>

     Alman yazar Egon Fein'in ''Hitler'in Nürnberge'e Giden Yolu'' adlı kitabında, bir Alman tarihçiye atfen, ''Hitler'in Almanya'nın Bavyera eyaleti sınırları içindeki Innufer'de dünyaya geldiğini'' yazması, Avusturya ve Almanya basınında ''Hitler nereli '' tartışmalarına neden oldu. 
     Avusturya'nın Oberösterreich eyaletindeki Braunau kasabasında 1889 yılında dünyaya geldiği bilinen Adolf Hitler'in, gerçekte Almanya'nın Bavyera eyaleti sınırları içinde kalan Innufer kasabasında doğduğu iddia ediliyor. 
     Alman yazar Egon Fein, kitabında dile getirdiği bu iddiayı bölgedeki katolik kilisesi papazlarından Ubald'ın verdiği bilgiye dayandırıyor. Fein, Ubald'ın ''Hitler'in 22 Nisan 1889 günü tesadüfen Almanya toprakları üzerinde dünyaya geldiğini'' söylediğini belirtiyor. 
     Yazar Fein'in iddiasına göre, Hitler'in babası Alois, o tarihlerde Almanya sınırları içinde kalan Innufer kasabasında çalışıyordu. Adolf Hitler'e hamile olan eşi Klara, her gün iki ülke arasındaki köprüyü geçerek kocasını ziyaret ediyordu. 
     İddiaya göre, hamileliğinin son günlerinde yaptığı bir ziyarette doğum sancıları tutan Klara, Adolf Hitler'i Innufer'de dünyaya getirdi. Ancak, Alman makamlarının çıkaracağı bürokratik sorunlardan çekinen aile, bebeği aceleyle Avusturya sınırları içindeki Braunau kasabasına götürdü. 
     Yazar Egon Fein'in kitabındaki bu iddiaya karşın, Avusturyalı tarihçiler, Almanya'da o dönemde geçerli olan yasalara göre, Almanya sınırları içinde dünyaya gelen çocukların otomatik olarak ebeveynlerinin tabiyetini aldıklarını, anne ve babası Avusturyalı olduğu için Adolf Hitler'in Avusturya vatandaşı olduğunu belirtiyor. 
     





</TEXT>
</DOC>
