<DOC>
<DOCNO> 127841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/sontur21.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Müdürü'nün oğlu alkollü çıktı, ehliyeti alındı... 
</HEADLINE>
<TEXT>

     Beşiktaş'ta, dün sabaha karşı yolda kayan otomobiliyle trafik levhasına çarparak yaralanan İstanbul Emniyet Müdürü Hasan Özdemir'in oğlu Bekir Korkut Özdemir, 83 promil alkollü çıktı. Ehliyeti 3 ay süreyle geri alınan Özdemir'e, 103 milyon 200 milyon lira da trafik cezası kesildi. 
     İstanbul Emniyet Müdür Yardımcısı Turan Tuna, kaza sonucu kolunda kırıklar oluştuğu için bugün Amerikan Hastanesi'nde 6.5 saat süren bir ameliyat geçiren iç mimar Bekir Korkut Özdemir hakkında yapılan işlemlere ilişkin basın mensuplarına bilgi verdi. 
     Kazadan sonra Emniyet Müdürü Hasan Özdemir'in talimatıyla oğlundan kan örneği alındığını ve Adli Tıp Kurumu'na gönderildiğini belirten Tuna, burada yapılan inceleme sonucu Özdemir'in 83 promil alkollü olduğunun belirlendiğini söyledi. 
     Bunun üzerine Karayolları Trafik Kanunu uyarınca Bekir Korkut Özdemir'e ''alkollü araç kullanmak'' suçundan 83 milyon lira, ''trafik güvenliğini tehlikeye düşürmek'' suçundan da 20 milyon 200 bin lira para cezası kesildiğini ifade eden Tuna, ayrıca 50 promilin üzerinde alkollü olduğu için kaza anından başlamak üzere Özdemir'in ehliyetine 3 ay süreyle el konulduğunu kaydetti. 
     Otomobilin Bekir Korkut Özdemir'in üzerine kayıtlı olduğunu ve korumasız dolaştığını anlatan Turan Tuna, geceleri dışarı çıkmak için babasından izin alan Özdemir'in, kaza gecesi de izin aldıktan sonra Etiler'de arkadaşlarıyla eğlendiğini ve evine dönmek üzere seyir halinde olduğunu bildirdi. 
     Bu arada, 83 promil alkolün 3 duble rakı içilmesiyle oluşabileceği öğrenildi. 
     
</TEXT>
</DOC>
