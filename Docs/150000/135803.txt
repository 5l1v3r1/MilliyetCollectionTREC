<DOC>
<DOCNO> 135803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sontur32.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
canlı Kalkanlar'ın lideri Türkiye'ye sokulmadı... 
</HEADLINE>
<TEXT>

     Irak'a karşı olası askeri müdahalede ''masum Irak halkının önünde canlı siper olmak için'' kendilerini ''canlı kalkan'' olarak adlandıran grubun kurucusu ABD'li eski asker Kenneth Nichols O'Keefe, Türkiye'ye giriş yaparken ''geçerli bir pasaport ibraz edemediği'' gerekçesiyle İtalya'ya geri gönderildi. 
     İtalya'nın Milano kentinden 6 kişilik bir grupla İstanbul'a gelen O'Keefe, elindeki ''World Service Authority Passport'' yazan bir cüzdanla Atatürk Havalimanı'ndan giriş yapmak istedi. 
     Elindeki cüzdanın ''Dünya vatandaşı pasaportu'' olduğunu iddia eden O'Keefe, uluslararası insan hakları organizasyonu tarafından verilen bu cüzdanın bütün seyahatler için geçerli olduğunu savundu. 
     Basın mensuplarına savaşla ilgili düşüncelerini de açıklayan O'Keefe, savaşın uzun bir süre önce planlandığını öne sürdü. 
     ''ABD Dışişleri Bakanı Powell'ın, BM Güvenlik Konseyi'nde gösterdiği resimlerle'' ilgili bir soru üzerine O'Keefe, ''Şayet bu resimler gerçeği ifade ediyorsa, 20. Yüzyıl'ın en büyük teröristi CIA'dır'' dedi. 
     Daha sonra, O'Keefe'nin annesinin de aralarında bulunduğu ''canlı kalkanlar''dan 5'i vize alarak Türkiye'ye giriş yaptı. 
     Ken Nichols O'Keefe ise Pasaport Kısım Amirliği'ne alınarak kendisine ''bu cüzdanla Türkiye'ye giriş yapamayacağı'' söylendi. Durumu İçişleri Bakanlığı'na da bildiren polis, geçerli bir pasaport ibraz edemeyen Ken Nichols O'Keefe'yi geldiği uçakla geri gönderdi. 
     





</TEXT>
</DOC>
