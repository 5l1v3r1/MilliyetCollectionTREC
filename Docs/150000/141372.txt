<DOC>
<DOCNO> 141372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/ekonomi/aeko.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Vaatler yarım kaldı IMF’nin dediği oldu 
</HEADLINE>
<TEXT>

Vergi barışı ve özelleştirme takvimini çıkaran hükümet, birçok vaadini erteledi, yoksullara verdiği bazı sözleri tutamadı... Hükümetin 100 gününe Irak ve IMF damga vurdu. Vergi artışı yok’ sözüne rağmen, IMF’nin isteği üzerine ek vergiler getirildi 
     ANKARA Milliyet 

     Kulağa hoş gelen vaatlerle iktidara gelen AKP, bugün güvenoyundan bu yana iktidardaki 100’üncü gününe girdi. AKP iktidarını en iyi ölçme yolu ise Genel Başkan Recep Tayyip Erdoğan’ın açıkladığı Acil Eylem Planı oldu. 
     Plan doğrultusunda ilk bir yıl içinde yapılacaklar bir, üç, altı aylık ve 12 aylık dilimlere bölündü. Ancak, DPT’nin koordinasyonundaki plan sessiz sedasız revize edildi. Hedefler arasında altı ay ve bir yıla ötelenenler oldu. 
     
     100 günde iki paket açtılar 
     Hükümetin ilk 100 gününe, Irak krizi ve IMF damga vurdu. 100 günün tamamı IMF ile ilişkilerle geçti. İktidarın ilk günleri yüzde 6.5 faiz dışı fazla hedefinin revize edileceği, ekonomik programın yeni baştan ele alınacağı, işçinin ve memurun ezdirilmeyeceği sözleriyle geçti. 
     Sonuç olarak Türkiye, 100 günde biri 6.2 katrilyonluk diğeri 15.7 katrilyonluk olmak üzere iki önlemler paketi ve çıkarılmayacağı bir hafta öncesine kadar söylenen ek vergilerle tanıştı. Kısacası IMF’nin istediği oldu. 
     
     Memur refah payından oldu 
     Ezdirilmeyeceği söylenen memurlar, üç ay için sosyal yardımlarla oynanması yoluyla yüzde 5 çerçevesinde zam aldılar. Meclis’te görüşülmesine başlanan Bütçe Kanunu’nda da görüldüğü gibi enflasyon farkının maaşlara yansıtılmasından oldular. Üstüne üstlük zam alacakları tarih kanunda belirtilmedi. 
     
     Sezer’den iki veto geldi 
     Hükümet, iktidarı devraldıktan sonra kucağında AB’yi buldu. Başbakan olmasa da Recep Tayyip Erdoğan ve Yaşar Yakış’ın Avrupa turlarını bütün kamuoyu izledi. Sonuçta Kopenhag Zirvesi’nden tarih çıkmadı. Hükümet ilk 100 gününde Sezer’den iki veto yedi ve atamalarını uzun süre onaylatamadı. İlk defa bir başbakanın Yüksek Askeri Ş ra kararlarına muhalefet şerhi koyduğu görüldü. 
     

</TEXT>
</DOC>
