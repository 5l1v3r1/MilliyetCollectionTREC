<DOC>
<DOCNO> 137281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sondun26.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Macaristan, Türkiye'ye yapılacak NATO yardımının geçişini erteledi 
</HEADLINE>
<TEXT>

     Macaristan parlamentosu, Türkiye'ye verilecek askeri destek çerçevesinde, NATO'nun kara ve demiryollarıyla hava sahasını kullanmasına izin verme kararını erteledi. 
     Macaristan Yurttaş Partisi'nin Başkan Yardımcısı Zsolt Nemeth, diğer partilerle yaptıkları 30 dakikalık görüşmenin yeterli olmadığını, parti grubunun yarın bir karara varmasının beklendiğini söyledi. 
     Parlamentodaki 4 partinin temsilcileri öğle saatlerinde yaptıkları açıklamalarda, kararı destekleyeceklerini bildirmişlerdi. Merkez sağdaki Macaristan Yurttaş Partisi'nin ''teklifin görüşülmesi için daha fazla zamana ihtiyaç olduğu'' gerekçesiyle kararın ertelenmesine neden olduğu bildiriliyor. 
     Hükümetteki partilerden Sosyalist Parti'nin Başkan Yardımcısı Istvan Gondor ise Yurttaş Partisi'nin tavrını şiddetle eleştirerek, bunun, ittifak üyesi bir ülkenin bir haftalık zamanını almak olduğunu ifade etti. 
     Macaristan hükümeti, olası bir savaş durumunda NATO'nun ülkenin hava sahasını kullanmasına sıcak bakarken, muhalefet partileri BM'nin Irak'a savaşı desteklemesi durumunda destek verilmesini istediklerinin işaretini veriyorlar. 
     Dışişleri Bakanı Laszlo Kovacs, diğer parti yetkilileriyle görüşmelerinin ardından gazetecilere yaptığı açıklamada, ''Hafta sonunda NATO'nun aldığı karara bağlı olarak Türkiye'nin savunmasını güçlendirmek için, NATO üyesi ve NATO üyeliğine aday ülkelerin hava sahamız, demiryollarımız ve karayollarımızı kullanmalarına izin vereceğiz'' demişti. 
     Kovacs, kararın kesinleşmesi için mecliste 3'te 2 çoğunlukla kabul edilmesi gerektiğini, bu konuyla ilgili oylamanın bugün yapılacağını bildirmişti. 
     





</TEXT>
</DOC>
