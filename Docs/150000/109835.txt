<DOC>
<DOCNO> 109835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/spor/spo04.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon rotasını arıyor 
</HEADLINE>
<TEXT>

Ligde sadece tek galibiyeti bulunan Bordo-Mavili takım, Samsun maçıyla birlikte iyi bir seri yakalayarak, rahat bir nefes almanın hesabını yapıyor 
     

     182 gündür evinde kayıp 
     LİGDE yarın Samsunspor’u konuk edecek olan Trabzonspor, H.Avni Aker Stadı’nda 182 gün sonra galibiyet arayacak. Geçen sezonun 29. haftasında, Çaykur Rizespor’u sahasında 2 - 1 yenen Bordo - Mavililer, 30 Mart tarihinden bugüne dek üç puan hasretine son veremedi. Trabzonspor, bu süre içinde oynadığı beş karşılaşmayı da berabere tamamladı. 
     
     Yedekler Sebat’ı yendi 
     TRABZONSPOR’DA yedeklerden kurulu PAF takviyeli takım, Akçaabat Sebatspor’u 3 - 0 yenerken, oynadığı futbolla da teknik kadronun beğenisini kazandı. Goller Agustine, Bushi ve Cemre’den geldi. Bordo - Mavililer, daha sonra Akçaabat Sebatsporlu oyuncularla yemek yedi. Fatih’in, Samsun maçında oynayıp oynayamayacağı henüz netlik kazanmadı. 
     
     Hedef altıda altı 
     BORDO - Mavili ekip "Karadeniz derbisi" değerlendirmesi yapılan karşılaşmada Samsunspor’u yenerek, kötü gidişe son verip, çıkışa geçmeyi hedefliyor. Peş peşe oynayacağı Bursaspor, Kocaelispor, İstanbulspor, Diyarbakırspor ve Göztepe maçlarından da 3’er puan çıkarmayı planlayan Trabzonspor, 13. haftadaki Galatasaray karşılaşmasına rahat çıkarak, UEFA Kupası yolunda önemli bir avantaj yakalamak istiyor. 
     
     Aybaba’nın teşhisi 
     TEKNİK Direktör Samet Aybaba, takımın savunma anlayışında mükemmele ulaştığını, ancak hücum organizasyonunda henüz beklenen düzeye gelemediklerini söyledi. Aybaba, "Bizim iki galibiyete ihtiyacımız var. Eğer üst üste iki maç kazanırsak, seri galibiyetler dönemine başlar ve hızla üst sıralara çıkarız. Önümüzdeki altı karşılaşma çok önemli. Bu maçlardan kayıpsız çıkarsak, ligin en korkulu takımı haline geliriz" dedi. 
     
     Aurelio’dan garanti 
     BREZİLYALI yıldız, üç yıllık anlaşmaya imza atma konusunda sorun çıkarmayacağı mesajını verdi. Aurelio’nun menajerlerinin sürekli fiyat artırmaya çalıştığı ve bu yüzden imzanın geciktiği öğrenildi. Başarılı futbolcu, "Ocakta imzayı atıyorum" dedi. 1 milyon 200 bin dolarlık ısrarından vazgeçen ve 1 milyon doları kabul eden Aurelio’nun yönetime de bu konuda bilgi verdiği ifade edildi. 
     



 SPOR 



























</TEXT>
</DOC>
