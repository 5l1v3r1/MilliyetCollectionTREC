<DOC>
<DOCNO> 114678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sonspo11.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erol Bulut Fenerbahçe turu rahat geçer... 
</HEADLINE>
<TEXT>

     Yunanistan Birinci Futbol Ligi takımlarından Panionios'te forma giyen Fenerbahçe'nin eski futbolcusu Erol Bulut, UEFA Kupası'nda sarı-lacivertli takımın, Panathinaikos'u rahat bir şekilde eleyeceğine inandığını belirtti. 
     Erol Bulut, internetteki ''www.erolbulut.com'' adresli sitesinde yaptığı açıklamada, Fenerbahçe'nin Yunanistan'ın Panathinaikos takımı ile eşleşmesine çok sevindiğini ifade ederek, ''Bu eşleşmeye iki nedenden dolayı çok sevindim. Birinci neden Fenerbahçe'nin futbol oynadığım bir ülkede maç yapması, ikincisi de Panathinaikos'un şu sıralar Yunanistan'ın en formsuz takımı olması. Fenerbahçe'nin turu çok rahat geçeceğine adım gibi eminim'' dedi. 
     Atina'da yapılacak maçta, Fenerbahçe taraftarlarının arasında olacağını belirten Erol, şöyle devam etti 
     ''Taraftarlarımızın arasında bayrağımı sallayarak, boğazım yırtılıncaya kadar bağırarak, eski takımıma destek vereceğim. Elimden geldiğince onlara ev sahipliği yapmaya gayret edeceğim. Umarım onları buradan turu atlamış bir takım olarak yollarım.'' Yunanistan Kupası ikinci turunda lig lideri İraklis ile deplasmanda 0-0 berabere kalarak büyük bir avantaj yakaladıklarını kaydeden Erol, bu maçta gol pozisyonlarına girdiğini, ancak bir türlü arzuladığı golü atamadığını kaydetti. 
     Erol, Milli Takımlar Teknik Direktörü Şenol Güneş'in, kendisini izlemek için Yunanistan'a geleceğini de belirterek, ''Panathinaikos-Fenerbahçe maçını seyredecek olan Şenol Güneş'in birkaç gün önceden buraya gelerek, beni izleyecek olmasına çok sevindim. Hocamı sabırsızlıkla bekliyorum ve kendime güveniyorum. Kendimi formumun zirvesinde hissediyorum'' dedi. 
     
</TEXT>
</DOC>
