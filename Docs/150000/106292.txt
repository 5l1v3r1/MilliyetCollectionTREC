<DOC>
<DOCNO> 106292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/son/sontur11.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ve Derviş gördükleri ilgiden memnun... 
</HEADLINE>
<TEXT>

     CHP Genel Başkanı Deniz Baykal, ''İktidara Yürüyüş'' mitingleri ile çok güzel bir kampanya başlattıklarını belirterek, ''Halkın yürekten ve özlemle CHP'ye sahip çıktığını görüyorum'' dedi. 
     Deniz Baykal, Kemal Derviş ile geldiği Adana'dan, Antakya'daki mitinge katılmak üzere bindiği parti otobüsünden, şehir çıkışında, basın mensuplarının bulunduğu otobüse geçmek amacıyla indi. 
     Baykal, bu sırada, gazetecilerin ''İlgiyi nasıl buldunuz '' şeklindeki sorusuna, ''Çok güzel, çok etkileyici. Halkın yürekten ve büyük bir özlemle CHP'ye sahip çıktığını görüyorum. Çok güzel bir kampanya olacak. Biz de halkımızı özledik. Kucak kucağayız'' yanıtını verdi. 
     Kemal Derviş de ilk kez bir seçim gezisine katıldığını belirterek, ''Çok heyecanlı, çok hoş. Bence çok derinden bir ilgi var. Sadece sokaklardan değil, pencerelerden de ilgi var'' diye konuştu. 
     Baykal ve Derviş, konvoydaki araçlarda düzenleme yaptıktan sonra otobüse bindi. 
     Baykal, yol boyunca olağanüstü ilgi gördüğünü ve bu ilgiden çok etkilendiğini ifade ederek, parti örgütünün 1999 yılındaki seçimlere göre çok daha dinamik olduğunu kaydetti. 
     Bir soru üzerine, aday listelerinin açıklanmasından sonra sıkıntı doğabileceğini, partiye 2 binin üzerinde başvuru olduğu için değerlendirme yapmanın güçlüğünü dile getiren Baykal, bu sıkıntının aşılacağına inandığını söyledi. 
     Baykal, toplumun CHP'ye ilgisinin parti örgütüne de dinamizm kattığını, Türkiye'nin tek başına iktidara ihtiyaç duyduğunu belirtti. Seçimlere kadar bunun halka iyi anlatılması durumunda tek başına iktidar hedefine ulaşılabileceğini ifade eden Baykal, ''Sosyolojik olarak iki turlu anlayış hakim bu seçimde... Seçim iki turluya doğru dönüşüyor. Kampanyanın son anına kadar tek başına iktidar düşüncesinden başka hiçbir düşünceyi aklımıza getirmemeliyiz'' diye konuştu. 
     Derviş de aynı konudaki görüşlerini açıklarken, 1990'lı yıllardaki ekonomik çöküntünün koalisyonlar, eşgüdüm içinde çalışamayan iktidarlar, ekonomiyi ayrı ayrı yönlendirmeye çalışan bakanlardan oluşan bir tablodan kaynaklandığını savundu. Uyumlu çalışan tek parti iktidarının sorunların çözümü için gerekli olduğunu ifade eden Derviş, halkın bunu bilerek oy vermesi gerektiğini söyledi. 
     
     YTP VE DSP'YE ÇAĞRI 

     Bir başka soru üzerine, siyasetin dağılmış parçalı bir görüntü verdiğini, seçime 23 partinin katılacağını vurgulayan Baykal, ''Halkımız bu dağınıklığı aşma, siyaseti derleme ve toparlama ihtiyacı içine girmeye başlamıştır. Siyasetin en dağınık olduğu an, belki de toparlanmaya en yakın olduğu an olabilir. Yeni bir süreç başlıyor. Halkın bir toparlanma içine girmekte olduğunu seziyorum'' diye konuştu. 
     Baykal, YTP'ye son bir çağrısı olup olmayacağına ilişkin soruyu ise şöyle yanıtladı 
     ''Bir çağrıda bulunmak istemiyorum. Ama bu demek değil ki böyle bir oluşuma açık değilim. Bir umut ışığı olsa belki daha farklı konuşabilirdim. Daha önce yaptığım çağrı geçerlidir. Arkadaşlarımı CHP çatısı altında yer almaya çağırmıştım. O çağrı son ana kadar da geçerli olarak kalacaktır.'' Baykal, ''YSK'ya vereceğiniz listede İsmail Cem'in de olmasını ister misiniz '' şeklindeki bir soru üzerine ''Evet isterim. Daha açık nasıl söyleyeyim'' dedi. 
     Yaptığı çağrının sadece YTP değil, DSP için de geçerli olduğunu vurgulayan Baykal, ''Biz DSP ile de elele vermek istiyoruz. Şöyle bir mucize olsa da elele verebilsek. Siyasette mucizeler, diğer alanlara göre daha sık ortaya çıkıyor aslında'' diye konuştu. 
     Baykal, AK Parti Genel Başkanı Recep Tayyip Erdoğan'ın adli sicil kaydının silinmesinin seçime etkisinin olup olmayacağına ilişkin bir soruyu yanıtlarken, ''Seçime herkesin huzurlu ve rahat girmesini istiyorum. Hukukla siyaset arasında çatışma olmamalı. Kimse engellendiği duygusu içinde olmamalı'' dedi. 
     Baykal, AK Parti'ye ilişkin değerlendirmesinin sorulması üzerine bu konuda tahlil yapmak istemediğini, ancak sağda yeni bir siyasi platformun şekillenmekte olduğunun görüldüğünü söyledi. Baykal, bir başka soruyu yanıtlarken seçim kampanyası sırasında sürekli olarak ''Türkiye için tek başına iktidar'' hedefini vurgulayacağını kaydetti. 
     
     ECEVİT MAVİSİ Mİ, DENİZ MAVİSİ Mİ 

     Baykal, Ankara'dan hareketinden önce Esenboğa Havalimanı'nda Derviş ve Meral ile bir süre sohbet etti. 
     Bir gazetecinin, Derviş'in mavi gömleğini işaret ederek, ''Ecevit mavisi'' yorumu yapması üzerine, Derviş, ''Maviyi oldum olası severim. Ecevit mavisi, sonra Deniz mavisi...'' dedi. 
     CHP lideri Baykal, Adana'ya giderken sohbet ettiği basın mensuplarının bu konuyu anımsatması üzerine, ''Benim gömleğim Ecevit mavisi, Derviş'in ki Deniz mavisi'' diye espri yaptı. 
     Esenboğa Havalimanı'nda heyette bulunanlar arasında ilginç sohbetler yaşandı. Meral, bir gazetecinin, Devlet Bakanı Mehmet Keçeciler'in, ''Derviş ile Meral aynı partide nasıl biraraya geldi, hiç anlaşamazlardı'' şeklindeki sözlerini anımsatması üzerine, ''İran ile Irak bile barıştı'' derken, Derviş, Meral ile yakın dost olduklarını söyledi. 
     Uçağa biniş sırasında Fikret Ünlü'nün, Meral'e ''Bayram şimdi konuşurken IMF diye başlamayasın sakın'' şeklindeki sözleri de gülüşmelere neden oldu. 
     Derviş, gazetecilerin sorusu üzerine, ilk kez bir mitinge katılacağını ve bu nedenle heyecanlı olduğunu söyledi. 
     
     ''CHP'NİN A TAKIMI'' 

     Bu arada, Adana Şakirpaşa Havaalanı'nda Baykal'ı karşılayanlar arasında milletvekili aday adaylarının da bulunması dikkati çekti. Baykal'ı karşılayanlar arasında Eskişehir milletvekili Mail Büyükerman ilk sıralarda yer aldı. Alanda bulunanların ''Hortumcuların korkulu rüyası, Türkiye'nin sigortası Baykal'', ''Baykal, Türkbank'ı soyanlardan hesap sor'' yazılı pankartlar taşıdıkları dikkati çekti. 
     CHP'nin ATA-1 adlı seçim otobüsüne binerek Hatay'a hareket eden Baykal, yol boyunca vatandaşları selamladı. Derviş, Ünlü ve Meral de Baykal'a eşlik etti. Baykal ve beraberindekiler parti otobüsünden ''CHP'nin A Takımı'' diye anons edildi. 
     





</TEXT>
</DOC>
