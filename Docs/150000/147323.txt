<DOC>
<DOCNO> 147323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sonspo16.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor kalecisi "Türkiye'de kendimi güvende hissediyorum" 
</HEADLINE>
<TEXT>

     Denizlispor'un Alman kalecisi Dirk Heinen, Irak savaşına rağmen, kendisini Türkiye'de güvende hissettiğini belirtti. 
     Heinen, ''Böyle zamanlarda tanrının beni koruduğunu düşünüp, genel olarak korkmuyorum. Ama eğer Türkiye topraklarına Irak füzeleri düşmeye başlarsa Almanya'ya dönerim'' dedi. 
     Türkiye'de yaşamanın düşündüğünden daha zor olduğunu da anlatan Heinen, Alman Die Welt gazetesine yaptığı açıklamada, Türkiye'deki bazı dini geleneklere alışamadığını kaydederek, şöyle devam etti 
     ''Kurban kesildikten sonra kale direğinin ve futbol ayakkabılarının kanla çizilmesini görünce ağzım açık kaldı. Türkiye'de yaşamak düşündüğümden daha zor. Ailem için de alışık oldukları bir çevrede yaşamak daha kolay.'' Hıristiyan olarak Türkiye'de yaşamakta zorluk çekip çekmediği şeklindeki bir soruya karşılık da Heinen, ''Hayır, tam aksine en iyi ilişki kurduğum oyuncular, maça çıkmadan önce diz çöküp dua edenler. İnancımı kabul ettiklerini görüyorum. İnancım ve İsa üzerine de sıkça konuşuyor ve böylece önyargıları gideriyoruz'' dedi. 
     Heinen ayrıca, Avrupa ve Amerika'daki buz hokeyi karşılaşmalarında olduğu gibi Türkiye'deki lig maçlarında da sıkça kavga çıktığını anlattı. 
     





</TEXT>
</DOC>
