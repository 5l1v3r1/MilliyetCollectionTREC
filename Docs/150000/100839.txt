<DOC>
<DOCNO> 100839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sontur36.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'in danışmanı Oya Ünlü milletvekili adaylığı için istifa etti 
</HEADLINE>
<TEXT>

     Yüksek Seçim Kurulu'nun belirlediği seçim takvimi çerçevesinde, kamu görevlilerinin istifaları için tanınan süre saat 17.00'de sona erdi. 
     Devlet Bakanı Kemal Derviş'in danışmanı Oya Ünlü, görevinden istifa etti. Ünlü'nün 3 Kasım'da yapılacak erken genel seçimlerde milletvekili aday adayı olması bekleniyor. 
     Başbakanlık Koruma Müdür Yardımcısı ve Başbakan Ecevit'in Koruma Müdürü Recai Birgün de görevinden istifa ederek, DSP'den milletvekili aday adayı oldu. 
     1997-1999 yılları arasında Yalım Erez döneminde Sanayi ve Ticaret Bakanlığı Müsteşarı görevinde bulunan ve halen Başbakanlık Müşaviri olan Ömer Yıldız istifa ederek, CHP'den milletvekili aday adayı olacağını açıkladı. 
     Denizcilik Müsteşar Vekili Alparslan Kaya yaptığı açıklamada, MHP'den Elazığ milletvekili aday adayı olmak için görevinden istifa ettiğini söyledi. 
     Devlet Meteoroloji İşleri Genel Müdürü Atilla Dorum MHP'den Denizli milletvekili aday adayı olmak üzere görevinden istifa etti. 
     Merkez Valisi Orhan Taşanlar DYP'den Bursa milletvekili aday adayı olmak istediğini bildirdi. 
     Düzce Valisi Fikret Güven, ANAP'tan milletvekili aday adayı olmak için görevinden ayrıldı. 
     Emniyet Genel Müdür Yardımcısı Ramazan Er YTP'den Afyon milletvekili aday adayı olmak için görevinden istifa etti. 
     Emniyet Genel Müdürlüğü APK Daire Başkanlığı bünyesinde görev yapan eski Emniyet Genel Müdür Yardımcısı Şevket Ayaz YTP'den milletvekili aday adayı oldu. 
     Orman Bakanlığı Müsteşar Yardımcısı İrfan Çelik de Sakarya'dan milletvekili aday adayı olmak amacıyla istifa etti. 
     Kültür Bakanlığı Müsteşar Yardımcısı Kemal Fahir Genç YTP'den Artvin, Kültür Bakanlığı Müşaviri Nevzat Aykut CHP'den, Devlet Tiyatroları sanatçısı Ensar Kılıç da MHP'den Muş milletvekili aday adayı olmak için görevlerinden ayrıldılar. 
     Sağlık Bakanlığı'nda istifa eden bürokratlardan, Sağlık Bakanlığı Müsteşarı Sefer Aycan, Personel Genel Müdürü Hacı Çelik, Sağlık Eğitimi Genel Müdürü Bülent Ulutaş ile İlaç ve Eczacılık Genel Müdür Yardımcısı Paşa Erkol MHP'den aday adayı olacaklarını açıklarken, Müsteşar Yardımcısı Rüstem Zeydan AKP'den aday adayı olacağını bildirdi. 
     Bu arada Devlet Bakanı Ramazan Mirzaoğlu'nun Özel Kalem Müdürü Yusuf Okumuş da MHP'den Kütahya milletvekili aday adayı olmak için istifa etti. 
     Sağlık Bakanlığı eski Müsteşarı, Başbakanlık müşaviri Aytun Çıray, ANAP'tan İzmir milletvekilliği için aday adayı olmak üzere istifa etti. 
     
     GELİRLER GENEL MÜDÜRÜ CHP'DEN ADAY 
     Maliye Bakanlığı Gelirler Genel Müdürü Akif Hamzaçebi, CHP'den milletvekili aday adayı olabilmek için görevinden ayrıldı. 
     Gümrük Müsteşarı Nevzat Saygılıoğlu, görevinden istifa etti, ancak hangi partiden aday adayı olacağı konusunda bir açıklamada bulunmadı. 
     Vakıflar Bankası Genel Müdürü ve Yönetim Kurulu Başkanı Altan Koçer istifa etti. 
     Tarım ve Köyişleri Bakanlığı Müsteşar Yardımcısı Ali Eroğlu, Personel Genel Müdürü Kemalettin Yılmaz, Genel Müdür Yardımcısı Kerim Bitlislioğlu, Bakanlık Müşaviri Turgut Özdek, Teşkilatlandırma ve Destekleme Genel Müdürü Mehmet Akif Paksoy, TMO Genel Müdür Yardımcısı Refik Korkmaz, Koruma ve Kontrol Genel Müdürlüğü Daire Başkanı Özcan Aydın MHP'den milletvekili aday adayı olmak için istifa ettiler. 
     Türkiye Şeker Fabrikaları Genel Müdürü Seyit Yücel, Eti Holding Teftiş Kurulu Başkanı Hüseyin Obrukçu, Dış Ticaret Müsteşarlığı Personel Daire Başkanı Hüseyin Şahin, MHP'den milletvekilliği aday adaylığı için istifalarını verdiler. 
     Sümer Holding Genel Müdürü Kadir Kanat, İşletme Müdür Yardımcısı Yılmaz Adıgüzel, ANAP'tan milletvekili aday adayı olmak için görevlerinden ayrıldılar. 
     Toplu Konut İdaresi Başkanlığı Başkan Yardımcısı Şükrü Öner, MHP'den aday olabilmek için istifa ettiler. 
     Tekel Yönetim Kurulu üyesi Taner Çağatay, görevinden istifa etti. 
     Çalışma ve Sosyal Güvenlik Bakanlığı Müşaviri Ayhan Özer, DYP'den aday adayı olmak için istifa etti. 
     Yargıtay üyesi Yusuf Kenan Doğan, YTP'den aday adayı olmak için istifa etti. Doğan'ın Malatya'dan aday adayı olmak istediği bildirildi. 
     Danıştay Tetkik Hakimi Ahmet Pesen de görevinden ayrıldı. Pesen'in, ANAP'tan Burdur milletvekilli aday adayı olacağı belirtildi. 
     





</TEXT>
</DOC>
