<DOC>
<DOCNO> 104059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sonspo16.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli futbolcular maç öncesinde rahat... 
</HEADLINE>
<TEXT>

     Fenerbahçe'nin savunma oyuncusu Mustafa Doğan, Avrupa Şampiyonlar Ligi 3. ön eleme turu ilk maçında 1-0 yenilmelerinin, rakipleri Feyenoord Rotterdam'a rövanş için çok büyük bir avantaj sağlamadığını belirterek, yarınki karşılaşma için iddialı konuştu. 
     Takım arkadaşı Serhat ile birlikte Samandıra Tesisleri'nde düzenlenen basın toplantısında gazetecilerin sorularını yanıtlayan Mustafa, yarınki maçın Fenerbahçe camiası ve Türk futbolu için büyük önem taşıdığını belirterek, ''Beklentilere en iyi şekilde yanıt vermek istiyoruz. İlk maçtaki 1-0'lık skor, Feyenoord için büyük bir avantaj değil. Rakibimizi çok farklı skorla yenebilecek güçteyiz'' dedi. 
     Teknik direktör Lorant'ın Feyenoord Rotterdam ile yaptıkları ilk maçta Van Hooijdonk'u marke ettirdiği Mustafa, yarınki karşılaşmada da aynı görev verildiği taktirde, bunu en iyi biçimde yapacağını söyledi. 
     Mustafa, rövanş maçının sarı-lacivertli takımın savunmasında ekstra bir stres yaratmayacağını ve rakiplerinin de her takım gibi zaafları olduğunu ifade ederek, ''Feyenoord'un gücünü tartışmaya gerek yok. Ancak onların da zaafları var. Bize düşen rakibin eksiklerini iyi görüp sahaya yansıtacağımız iyi futbolla tur atlamak'' diye konuştu. 
     Deneyimli futbolcu, karşılaşmayı yönetecek Alman hakem Marcus Merk hakkında ise şunları söyledi 
     ''Merk'i Almanya'da futbol oynadığım dönemden tanıyorum. Fazla taviz vermeyen bir hakem. Ancak biz oyunu kurallarına göre oynayacağız. Zaten ben hakemle fazla uğraşan biri değilim. Hiçbir zaman hakemlerle ağız dalaşına girmem. Bir sorunum olursa, bu rakipledir.'' Mustafa, yarınki maçta ilk 11'de oynayıp oynamayacağını bilmediğini kaydederek, ''Tüm maçlara ilk 11'de oynayacakmış gibi hazırlanıyorum. Kadroda yer alıp, almayacağımı şimdi veya yarın öğrenceğim. Benim için farketmez'' dedi. 
     
     SERHAT DA İDDİALI 
     Golcü futbolcu Serhat Akın da tüm arkadaşlarının yarınki maçın öneminin bilincinde olduğunu ifade ederek, ''Rakibimizin ilk maçtan avantajı var ama turu biz geçeceğiz'' dedi. 
     Takımdaki hücum oyuncularının yarınki maçta patlama yapacağına inandığını ifade eden Serhat, ''Biz her maça en iyi şekilde hazırlanıyoruz. Ama şunu da unutmayalım ki forvet oyuncusu gol attığı gibi kaçırabilir de. Şimdiye kadar oynadığımız resmi maçlarda çok fazla gol atamadık. Umarım yarın beklediğimiz gollerle buluşacağız'' diye konuştu. 
     





</TEXT>
</DOC>
