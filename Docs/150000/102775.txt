<DOC>
<DOCNO> 102775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sontur23.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
SP "Derviş, IMF politikalarını uygulayacak güç toplama gayretinde" 
</HEADLINE>
<TEXT>

     Saadet Partisi SP Genel Başkan Yardımcısı Teoman Rıza Güneri, siyasi çalışmalarını sürdüren eski Devlet Bakanı Kemal Derviş'in, solda birlik çalışmalarının, ''IMF politikalarını uygulayacak bir güç toplama gayreti'' olduğunu öne sürdü. 
     Güneri, SP Genel Merkezi'nde düzenlediği basın toplantısında, seçime 74 gün kaldığını hatırlatarak, Türkiye'nin hiçbir dönemde ''bu kadar kaygan bir zeminde'' seçime gitmediğini belirtti. 
     Bazı çevrelerin, seçimlerin ertelenmesi yönünde gayret içinde oldukları yönünde söylentiler bulunduğunu ifade eden Güneri, ''Seçimin tehir edilmesi söz konusu değildir. Seçim halk için bir umuttur, bir kurtuluş yoludur'' diye konuştu. 
     Seçimlere girerken yeni oluşumlar üzerinde durulduğunu anlatan Güneri, şunları söyledi 
     ''Bir zat gelmiş, ekonomiyi batırmış, milyonlarca kişiyi işsiz bırakmış. Böyle bir zat maalesef her gün gündemde. Bu zat, 2.5 milyonu işsiz bıraktığı halde ne acıdır ki, bir kısım sol işçi sendikalarının bu zata destek olduğunu görüyoruz. Bunun, tarihe bir ibret vesikası olarak geçeceğine inanıyoruz. 
     Diliyoruz ki, Türkiye bu gündemi süratle aşar ve bu türlü sabun köpüğü yeni oluşumlara meydan vermez. 
     Bu zat, Türkiye'yi IMF politikalarıyla batırmaktan başka ne getirmiştir. Bütün bunlar ortadayken, böyle bir sanal oluşumun peşinde koşulmasını seçim öncesinde kafa karıştırmaktan başka bir gayret olarak görmüyoruz.'' Partisinin seçim çalışmaları hakkında da bilgi veren Güneri, SP Seçim Beyannamesi'nin yakında açıklanacağını belirterek, beyannamenin ana unsurunun, ''Acil Toplumsal ve Ekonomik Onarım Projesi'' olacağını bildirdi. 
     Türkiye'nin, içinde bulunduğu sıkıntılardan ancak bu formülle çıkacağını söyleyen Güneri, projede, tam demokrasi, herkes için güvenlik, özgürlük, insan hakları, öz kaynakların faaliyete geçirilmesi, soyguna, talana son verilmesi, üretimin teşvik edilmesi gibi unsurların bulunduğunu kaydetti. 
     
     SORULARI YANITLADI 
     Gazetecilerin sorularını da yanıtlayan Güneri, ''SP-HADEP-ANAP ittifakı söylentileri var'' diyen bir gazeteciye, partisinin hiçbir ittifak oluşumu ve arayışının söz konusu olmadığını ifade etti. 
     Kemal Derviş'in CHP'ye katılması halinde bunun CHP'ye ne gibi yarar getireceğinin sorulması üzerine de Güneri, ''Türkiye'de Derviş'e fazlaca umut bağlandığını, bunun yanlış olduğunu'' söyledi. 
     Derviş'in, ortaya koyduğu politikaların ve icraatların Türkiye için yararlı olmadığını savunan Güneri, ''Kemal Derviş, her ne kadar solda birlik için çalışıyor gibi olsa da IMF politikalarını uygulayacak bir güç toplama gayretindedir. Bu açıdan, Derviş hiçbir partiye ne oy olarak ne de ileride icraat olarak hiçbir fayda vermez'' diye konuştu. 
     Güneri, Derviş'in, Türkiye'de umut olarak gösterilmesinin, IMF'nin ve bazı dış güçlerin, ''Türkiye'yi daha çok kontrolde tutabilme projesinin önemli bir parçası'' olduğunu da öne sürdü. 
     





</TEXT>
</DOC>
