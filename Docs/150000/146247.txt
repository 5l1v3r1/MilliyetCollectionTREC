<DOC>
<DOCNO> 146247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sontur16.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şener Savaş için önceden senaryolar geliştirdik 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, savaşın ülke ekonomisine ister istemez etkisinin olabileceğini belirterek, ''Aylar öncesinden, ortaya çıkabilecek boşlukları dikkate alarak, partimizde senaryolar geliştirdik. Dolayısıyla bu süreç içinde ekonomide çok olumsuz sonuçlar ortaya çıkmayacak'' dedi. 
     İncelemelerde bulunmak üzere Sivas'ın Gemerek İlçesi'ne gelen Devlet Bakanı ve Başbakan yardımcısı Abdüllatif Şener, ilçe Kaymakamı İsmail Soykan'ı makamında ziyaret ederek, ilçenin sorunları hakkında bilgi aldı. 
     Soykan'ın makamında basın mensuplarının sorularını da yanıtlayan Şener, bir gazetecinin savaş Türkiye ekonomisini nasıl etkileyecek şeklindeki sorusunu şöyle yanıtladı 
     ''Savaş ekonomiyi etkilemez diyemeyiz, mutlaka etkilenir. Ama etkilerinin nasıl gelişeceği de ayrı bir konu. Değişik dönemlerde tarihçilerin tespit ettiği araştırmalarda, savaşların bazı sektörlerde genişleme meydana getirirken, bazı sektörlerde daralma meydana getirdiği görülmektedir. Kamuoyunun algıladığı gibi, savaş her zaman ekonomiyi daraltan, sektörleri bitiren bir etki meydana getirir ama bazı sektörlerde ise rahatlamalar, gelişmeler ve açılımlar ortaya çıkabilir.'' Birinci Dünya Savaşı'nın anonim şirketli bankaların en çok kurulduğu yıllar olduğunu hatırlatan Devlet Bakanı ve Başbakan Yardımcısı Abdüllatif Şener, şunları kaydetti 
     ''1919'lar Türkiye Cumhuriyet'i ekonomisinde gelişimin en dinamik olduğu yıllardır. 1929 buhran döneminde ekonomide büyük ataklar görülmüştür. 1933-1938 yıllarında yüzde 9 oranında bir büyüme görülmüştür. Dolayısıyla savaş ekonomide etki yapar. Ama bu etkinin hangi sektörlerde, nasıl görüleceğinin araştırılması gerekir. Önemli olan savaşın etkisine siyasi iktidarların hazırlıklı olması, planlarını, programlarını ortaya koymasıdır. Aylar öncesinden, ortaya çıkabilecek boşlukları dikkate alarak partimizde senaryolar geliştirdik. Dolayısıyla bu süreç içinde ekonomide çok olumsuz sonuçlar ortaya çıkmayacak. Savaşın her zaman maliyetleri var. Etki ayrı maliyet ayrı bir şey toplum olarak bunu karşılayacağız.'' 
     




</TEXT>
</DOC>
