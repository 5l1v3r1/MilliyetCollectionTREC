<DOC>
<DOCNO> 117167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/soneko25.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci seansta yılın işlem hacmi rekoru bekleniyor... 
</HEADLINE>
<TEXT>

     AK Parti'nin tek başına iktidar şansını yakaladığı seçimlerin ardından, Borsa'ya beklenen para girişi de gerçekleşiyor. 
     Seçim öncesi cuma günü 1. seansta 76 trilyon 273 milyar 321 milyon lira olan işlem hacmi, bugün ilk seansta 956 trilyon 708 milyar 246 milyon lira ile 1 katrilyon liraya yaklaştı. Bugünkü 2. seansta, 7 Ocak'daki 1 katrilyon 154 trilyon 389 milyar lira olan 2002 yılının işlem hacmi rekorunun kırılması bekleniyor. 
     Yılın en yüksek işlem hacimlerinden birini oluşturan dünkü 2 seansta da toplam 1 katrilyon 91 trilyon 426 milyar 13 milyon liralık işlem hacmi rakamı oluşmuştu. 
     Erciyes Menkul Değerler Araştırma Uzmanı İlker Özparça, yerli yatırımcıdan büyük bir para girişi olduğunu, ancak yabancı fonların katılımının biraz eksik kaldığını söyledi. 
     ''Seçim sonrası para girişi yabancı yatırımcıdan olmadı, büyük ölçüde yerli girişi var'' diyen Özparça, 'yabancı yatırımcıların biraz izlemeyi tercih ettiklerini, ama yakın zamanda bir yabancı katılımının da görülebileceğini bildirdi. 
     0.67 cent direncinin aşılmasıyla piyasanın 1-1.1 cent aralığını hedeflediğini düşündüğünü dile getiren Özparça, ''Yabancı katılımının artması durumunda piyasanın yukarı ivmesi artacaktır'' dedi. 
     Özparça, son 2 gündür yaşanan sert yükselişin aynı şekilde sert bir kar realizasyonu tehlikesini içerdiği uyarısında da bulundu. 
     
     ''AK PARTİ PİYASALARDAN GÜVENOYU ALDI'' 
     Gedik Yatırım Ortaklığı Genel Müdürü Uğur Yılmaz da, Borsa'ya para girişi olduğunu, seçim sonuçlarının son 2 gündür piyasalarda bahar havası yarattığını belirtti. 
     ''Ak Parti piyasalardan güvenoyu aldı'' diyen Yılmaz, borsa yükselirken faizlerin ve dövizin düşmesinin piyasanın AK Parti iktidarına güvenoyu verdiğini gösterdiğini belirtti. 
     Borsa'nın orta vadeli yeni bir yükseliş trendine girdiğini belirten Yılmaz, para girişinin daha çok yerli ağırlıklı olduğunu, henüz kurumsal yabancı yatırımcıların piyasaya kuvvetli olarak girmediklerini söyledi. 
     Meksa Yatırım Menkul Değerler Araştırma Müdürü Ahmet Uğurlu da, Borsa'ya para girişi olduğunu dile getirirken, İMKB 30 hisselerinde hareket yaşandığını belirtti. 
     





</TEXT>
</DOC>
