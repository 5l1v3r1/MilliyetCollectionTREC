<DOC>
<DOCNO> 105017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/son/sontur19.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fikri Sağlar'dan CHP'ye Derviş eleştirisi... 
</HEADLINE>
<TEXT>

     SHP Genel Sekreteri Fikri Sağlar, ''CHP öyle üzücü bir noktaya geldi ki, 1 kişiyle kendini kurtarmak için yapmadığını bırakmadı'' dedi. 
     Sağlar, Giresun İl Teşkilatı'nda düzenlediği basın toplantısında, SHP'nin köklü bir parti olduğunu ifade ederek, Türkiye'de son zamanlarda bazı köklü partilerin birey partileriyle birleşerek kendilerini bir yere taşımaya çalıştığını ve bunun en önemlilerinden birinin CHP olduğunu ileri sürdü. Sağlar, şunları kaydetti 
     ''CHP öyle üzücü bir noktaya geldi ki, 1 kişiyle kendini kurtarmak için yapmadığını bırakmadı. Kemal Derviş'i CHP'nin içine katmak için elinden gelen her şeyi uyguladı. Sonuçta partinin misyonuna uymayan bir kişiyle birleşti. Aslında Derviş partisiyle birleşti. Dünya Bankası, IMF politikaları, yani Türkiye'yi dışarıdan yönlendirme ve yöneltmeye çalışan kurumların, kaynaklarının ve kuruluşlarının doğrudan temsilcisini kendi kurtuluşu olarak aldı.'' Sağlar, CHP ile AK Parti'nin birbirinden farkı olmadığını da iddia ederek, ''Partisinden istifa eden Erkan Mumcu, CHP ile AK Parti arasında tercih yapacağım diyor. Bundan birkaç şey çıkarabiliriz, AK Parti'nin CHP'den çok farklı olmadığına varıncaya kadar...'' dedi. 
     Ecevit'in ulusal sol çağrısını da ''kavram kargaşası'' olarak nitelendiren Sağlar, bu çağrının, dağılmış olan partisini toparlamak adına yapıldığını öne sürdü. 
     





</TEXT>
</DOC>
