<DOC>
<DOCNO> 102905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sondun19.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da şiddetli yağışlar yaşamı olumsuz etkiliyor. 
</HEADLINE>
<TEXT>

     Hollanda'da dün gece ve bu sabah yer yer etkili olan şiddetli yağış, yaşamı olumsuz etkiledi. 
     Lahey kenti ve çevresindeki yağış yüzünden, kentin bazı semtlerinde evlerin alt katları sular altında kalırken, kent içi tramvay ulaşımı ve tren seferlerinde aksamalar görüldü. 
     Kente yakın bir köyde, yıldırım düşmesi sonucu çıkan yangında, bir çiftlik evi yandı. 
     Güney bölgelerinde de özellikle ulaşım alanında aksamalar olduğu bildirildi. 
     Hollanda'da hava sıcaklığının 20-25 derecede seyretmesine karşılık, yağmurun hafta boyunca yer yer etkili olması bekleniyor. 
     -KPN'NİN 3 AYLIK KAYBI 9,3 MİLYAR EURO AMSTERDAM A.A - Hollanda Kraliyet Telekom şirketi KPN , bu yılın ikinci üç aylık dönemini 9,3 milyar euro zararla kapattı. 
     KPN'den yapılan açıklamada, şirketin kaybı olarak gözüken bu miktarın 9 milyar euro'luk bölümünü, başta Almanya ve Belçika olmak üzere diğer ülkelerde UMTS lisansları için yapılan ödemelerin oluşturduğu belirtildi. 
     Kısa bir süre önce KPN'ye bağlı yan telekom kuruluşlarından KPNQwest'in iflas etmesi ise şirkete 155 milyon euro'ya mal oldu. 
     KPN'nin ilk 6 aylık dönemdeki cirosunun geçen yılın aynı dönemine göre yüzde 3 gerileyerek 6 milyar euro dolayında gerçekleştiği ve satışlardaki bu düşüşün şirkete net 304 milyon euro zarar olarak yansıdığı kaydedildi. 
     





</TEXT>
</DOC>
