<DOC>
<DOCNO> 142897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/son/sontur13.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktordan eşine cazibe dayağı 
</HEADLINE>
<TEXT>

     Trabzon Numune Hastanesi'nde beyin cerrahı olarak görev yapan Op. Dr. Ahmet Hamdi Albayrak'ı 3 aylık eşi Canan Maral Albayrak savcılığa şikayet etti. Genç kadın, eşinin kendisini "Sen cazibeli değilsin" diyerek dövdüğünü ve ölümle tehdit ettiğini iddia ederken, Dr. Albayrak suçlamaları reddetti. 
     İzmir'de oturan ve Telekom Müdürlüğü'nde memur olarak çalışan Canan Maral Albayrak 33 , Trabzon'daki bir arkadaşının tavsiyesi üzerine kendisiyle aynı yaştaki Albayrak ile tanıştı ve flörte başladı. Kısa süren birlikteliğin ardından ikili üç ay önce evlendi ve Albayrak, tayinini Trabzon'a aldırdı. 
     
     250 kadınla yattım 

     Albayrak, bir haftalık evliyken eşi Dr. Albayrak'ın kendisine hakaret etmeye ve ayrılmak istediğini söylemeye başladığını iddia etti. Yine iddiaya göre önceki akşam doktor, "Bugüne kadar 250 kadınla yattım ama senin gibisine rastlamadım. Sen cazibeli değilsin. Seni hiç beğenmiyorum. Ya evi terk edip gidersin, ya da seni öldürürüm" diyerek eşini dövdü. 
     Dayağı gururuna yediremeyen Albayrak ise dün sabah savcılığa başvurarak eşini şikayet etti. Savcı Dursun Murat Ay'la görüşen Albayrak, Telekom Müdürlüğü'nde çalıştığı için kenti terk edemediğini ve eşiyle aynı evi paylaşmak zorunda olduğunu belirterek, can güvenliğinin sağlanmasını istedi. Savcılık olayla ilgili soruşturma başlattı. Albayrak, en kısa sürede tayin yaptıracağını ve eşine boşanma davası açacağını söyledi. 
     Dr. Albayrak ise, "Kesinlikle böyle bir olay söz konusu değil. Soruşturma sonucunda suçsuzluğum anlaşılacak" dedi. 
     





</TEXT>
</DOC>
