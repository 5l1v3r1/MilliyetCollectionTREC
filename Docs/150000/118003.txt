<DOC>
<DOCNO> 118003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/son/sontur15.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti, Erdoğan'a Başbakanlık yolu arıyor... 
</HEADLINE>
<TEXT>

     AK Parti Genel Başkan Yardımcısı Abdullah Gül, Merkez Karar ve Yönetim Kurulu MKYK toplantısında Genel Başkan Recep Tayyip Erdoğan'a, başbakan adayını belirleme yetkisi verildiğini bildirdi. 
     Gül, yaklaşık 1.5 saat süren MKYK toplantısından sonra basın toplantısı düzenledi. 
     MKYK toplantısında seçim değerlendirmesi yapıldığını, seçim işlerinden sorumlu Genel Başkan Yardımcısı Vecdi Gönül'ün ayrıntılı bilgi sunduğunu belirten Gül, Genel Başkan Erdoğan'ın da geçen haftaki gelişmeler, AB ve bu çerçevede Cumhurbaşkanı Ahmet Necdet Sezer ile yaptığı görüşmeler hakkında bilgi verdiğini söyledi. 
     Gül, parti tüzüğünün hükümet kurulmasına ilişkin 148. maddesinin de toplantıda ele alındığını ve AK Parti'nin hükümeti kurması gerektiği kararı alındığını ifade etti. 
     Abdullah Gül, ''Merkez Yürütme Kurulu'nda Genel Başkan Erdoğan'a verilen Başbakan adayını belirleme yetkisi, MKYK'da da kendilerine verilmiştir. Erdoğan, arkadaşlarla tek tek görüşerek gelişmeleri değerlendirmektedir'' dedi. 
     AK Parti Genel Başkan Yardımcısı Abdullah Gül, Genel Başkan Recep Tayyip Erdoğan'ın hükümete ilişkin durumunu yetkili kurullarda ele aldıklarını, ancak henüz kesin bir karar vermediklerini söyledi. 
     AK Parti Merkez Karar ve Yönetim Kurulu MKYK toplantısından sonra açıklamalarda bulunan Gül, gazetecilerin sorularını da yanıtladı. 
     Gül, hükümet şeklinin netleşip netleşmediğinin sorulması üzerine, bu konu üzerinde seçimden önce çok ciddi çalışmalar yaptıklarını ve seçim beyannamesine bunu yazdıklarını belirtti. 
     Bakanlar Kurulu üye sayısının 25'in altına inmesi konusunda da çalışmaları olduğunu anımsatan Gül, Başbakanlığın bir hizmet yeri olarak değil, daha çok koordinasyon merkezi gibi çalışması gerektiğine inandıklarını ifade etti. 
     Başbakanlığa bağlı ve ilgili kurulların nasıl çalışacağı konusunda kendisinin başkanlığında bir komite kurduklarını bildiren Gül, komitede, MKYK üyelerinin de yer aldığını söyledi. Gül, ''İlk günden itibaren yapılacak işlerle ilgili pek çok hazırlıklarımız var. Acil eylem paketi şeklinde bunları da hazırlıyoruz ve çalışıyoruz'' diye konuştu. 
     Gül, ''Genel Başkan Erdoğan'ın başbakanlık konusunda önünün açılabilmesi için Anayasa'nın 76. ve 109. maddelerinde değişiklik öngörüldüğü ifade ediliyor. Bu konuda partinizin görüşü nedir. Bu konu MKYK'da gündeme geldi mi '' sorusunu ise şöyle yanıtladı 
     ''Benim şahsi görüşüm açık. Her şeyin normal olanı, Genel Başkanımızın başbakanlığında her şeyin yapılmasıdır. Aslında halk da bunu açıkça söylemiştir. Partimizi iktidara getirirken oy pusulalarında genel bakanların adı yazılmaktadır. Bu konularda ilgili arkadaşlarımız da görüşlerini ve fikirlerini belirtmişlerdir. Çeşitli fikirler ortaya çıkmaktadır. Bunlar kamuoyunda tartışılmaya başlamıştır. Bu anormal yapının normal bir yapıya dönüşmesi için muhakkak ki doğru olan şeyleri doğru şekilde yapmamız gerektiğine inanıyoruz. Bunlarla ilgili herhalde biraz zamana ihtiyaç var. Bunları yetkili kurullarımızda konuşuyoruz ve bunlar hep tartışılacak şeylerdir. Kesin karar verilmiş değildir.'' 
     
     ''DURUM, NORMALLEŞMELİ'' 
     Abdullah Gül, Genel Başkan Yardımcısı Bülent Arınç'ın Anayasa'nın 76. ve 109. maddeleri ilgili açıklamaları hatırlatılarak, bu konuda kesin bir sonuca ulaşılıp ulaşılmadığının sorulması üzerine de, AK Parti'nin kendi içinde kesin bir sonuca varmak için görüşmelerini sürdürdüğünü bildirdi. Gül, bu konuların tartışılması gerektiğine de işaret ederek, ''Bu anormal durumun da normalleşmesi gerektiğine inanıyoruz'' dedi. 
     Anayasa değişikliği konusunda CHP ve bağımsızların desteğini alıp almayacakları şeklindeki soruya karşılık da Gül, şunları söyledi 
     ''Bu anormal yapının normalleşmesi için aslında herkesin destek vermesi gerekir. Ama bunlar konuşularak yapılacak işlerdir. Ama bazı çok normal olan işlere, bazıları da hayır derse, o zaman bunları yapmaktan vazgeçmek anlamı çıkmaz. Şu anda bunları söylemek için çok erken. Biz kendi içimizde konuşuyoruz. Genel Başkan'a, bu konuda ilgili arkadaşlarımız fikirlerini iletiyor.'' Gül, Anayasa'nın söz konusu maddelerinin değiştirilmesi konusunda CHP ile yapılan görüşmelerin ve seçimlerin 4 yıla bir yapılması konusundaki haberlerin anımsatılması üzerine de, bu konuda resmi bir görüşmenin söz konusu olmadığını, Erdoğan ile CHP Genel Başkanı Deniz Baykal'ın tek görüşme yaptığını, o görüşmede de bu konunun gündeme gelmediğini söyledi. 
     Gül, bir soru üzerine de, AK Parti MKYK Üyesi Cüneyd Zapsu'nun Baykal ile yaptığı görüşmenin partinin bilgisi dışında gerçekleştiğini ve Zapsu'nun kendi inisiyatifi ile hareket ettiğini bildirdi. 
     
     ''EN İYİ ŞEY, SAVAŞIN OLMAMASI'' 
     ABD'nin Irak'a olası müdahalesinin hatırlatılması ve BM Güvenlik Konseyi'nin kararına ilişkin değerlendirilmesinin sorulmasına karşılık da Gül, bu konuda görüşlerinin açık olduğunu söyledi. 
     Türkiye'nin Körfez Savaşı'nda yükü çeken bir ülke konumunda olduğuna dikkati çeken Gül, aynı şeylerin tekrar yaşanmasını istemediklerini ifade etti. 
     Savaşın Türkiye'ye büyük bir yük getireceğini vurgulayan Gül, şöyle konuştu 
     ''O bakımdan en iyi şey savaşın olmamasıdır. Ama aynı zamanda komşu ülkede veya bir başka ülkede kitle imha silahlarının olmasını istemeyiz. Bunların olmadığından emin olmak isteriz. O bakımdan BM gözlemcilerinin kontrollerini çok daha rahat bir şekilde yapmasını destekliyoruz. Tabii bunun da uluslararası hukuk çerçevesinde olması gerekir. BM Güvenlik Konseyi kararlarının dikkate alınması gerekir.'' Öte yandan, Genel Başkan Erdoğan saat 14.00'te, partisinin genel merkezinde il başkanları toplantısına katıldı. 
     





</TEXT>
</DOC>
