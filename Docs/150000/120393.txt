<DOC>
<DOCNO> 120393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sondun15.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer, Berlusconi ile görüştü... 
</HEADLINE>
<TEXT>

     NATO zirvesi nedeniyle Prag'da bulunan Cumhurbaşkanı Ahmet Necdet Sezer, İtalya Başbakanı Silvio Berlusconi ile görüştü. 
     Türkiye'nin ve Türk kamuoyunun Kopenhag zirvesinden beklentileri üzerinde duran Sezer, Kopenhag'da yeni bölünmelere yol açılmaması gerektiği mesajını yansıttı. 
     Berlusconi, geçen hafta Adalet ve Kalkınma Partisi Genel Başkanı Recep Tayyip Erdoğan ile çok yararlı bir görüşme yaptığını, bu görüşmede de AB konusu üzerinde durulduğunu söyledi. Kendisinin kişisel olarak da büyük çaba içinde olduğunu anlatan Berlusconi, İtalya'nın daima Türkiye-AB ilişkilerinin geliştirilmesi yönünde çaba harcamış bir ülke olduğunu, bunun kendi stratejik vizyonlarına uyduğunu, Türkiye'nin AB içinde mutlaka yer almasının kendilerine de yarar sağlayacak bir gelişme olacağını kaydetti. 
     Türkiye'deki gelişmeler ve reformlar konusunda bilgiler aktaran Sezer, Kopenhag zirvesinde tam üyelik müzakerelerinin 2003 yılında başlatılması beklentisini dile getirince, bu beklentiyi anladığını, kişisel çabalarını sürdüreceğini, 15 ülkenin ortak bir kararda buluşması gerektiğini söyleyen Berlusconi, bugünkü aşamada, bu hedefe ulaşılabilecek noktaya yaklaşıldığının söylenemeyeceğini, önümüzdeki dönemin iyi değerlendirilmesi gerektiğini ifade etti. 
     Berlusconi, Avrupa Güvenlik ve Savunma Politikası AGSP üzerinde durarak, bu alanda olumlu bir hava yaratılmasını istedi. 
     





</TEXT>
</DOC>
