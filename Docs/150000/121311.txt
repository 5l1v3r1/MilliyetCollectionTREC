<DOC>
<DOCNO> 121311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sondun08.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Britney Spears'ın New York'taki lokantası iflas eşiğinde 
</HEADLINE>
<TEXT>

     ''Pop prensesi'' Britney Spears'in New York'ta kısa süre önce açtığı NYLA adlı lokantasıyla ilişiğini kestiği bildirildi. 
     Lokantanın iyi yemek çıkaramaması ve kötü yönetim yüzünden iflasın eşiğine geldiği belirtiliyor. 
     Haberi veren Los Angeles Times gazetesine yazılı açıklama gönderen Britney Spears, ''lokantayla ilişiğinin kalmadığını'' belirtti. 
     Lokanta açıldığından beri talihsiz günler yaşıyor. Haziran ayında yapılan açılış gecesinde yağan görülmemiş sağnak yağmur yüzünden, olayı görüntülemek isteyen basın mensupları sırılsıklam olmuşlar, açılışa katılacak ünlülerin bir kısmı da programlarını iptal etmek zorunda kalmıştı. Lokanta daha sonra eleştirmenlerin gazabına uğradı ve basında yemeklerin iyi olmadığı yolunda yazılar çıktı. Açılış gecesi gazetecilere, ''bundan sonra sık sık bu lokantaya takılacağını'' söyleyen Britney Spears'in bu sözünü tutmaması yüzünden lokantanın iyice gözden düştüğü bildiriliyor. 
     Bu arada, lokantanın, deniz ürünleri ve süt mamulleri sağlayan bir firmaya 25 bin dolar borç taktığı ve firmanın Britney Spears'e ait olan ve lokantayı işleten Pinky adlı şirketi mahkemeye verdiği ortaya çıktı. 
     Yakında çıkacak yeni albümü nedeniyle çok meşgul olan Britney Spears, MTV televizyonuna yaptığı açıklamada, ''şu sıralar lokantaya ayıracak vakti olmadığını'' söyledi. 
     





</TEXT>
</DOC>
