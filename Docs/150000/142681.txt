<DOC>
<DOCNO> 142681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/soneko20.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Türkiye yatırımlar açısından güvenli bir ülkedir... 
</HEADLINE>
<TEXT>

     Devlet Bakanı ve Başbakan yardımcısı Abdüllatif Şener, Türkiye Cumhuriyeti'nin ''siyasi istikrarı sağlamış, ekonomik istikrara da büyük önem veren'' iktidarı olarak, yabancı yatırımcılara her türlü kolaylığı sağlamaya hazır olduklarını bildirdi. 
     Başbakan Yardımcısı Şener, Türk-İngiliz Ticaret ve Sanayi Odası ile DEİK'in ortaklaşa düzenledikleri ve Londra'da gerçekleştirilen ''İkili İşbirliği için yeni Perspektifler'' konulu seminerde, Türk ve İngiliz iş ve finans çevrelerine, Türkiye'de siyasi ve ekonomik gelişmelerle ilgili önemli bilgiler verdi. 
     Türkiye'de yeni bir hükümetin işbaşında bulunduğuna dikkati çeken Şener, dünyada 1.2 trilyon dolarlık bir sermayenin yatırım alanları aramakta olduğunu hatırlatırken, yeni hükümetin en büyük hedefinin ise bu sermayenin bir kısmını Türkiye'ye çekecek bir politika uygulamak olduğunu bildirdi. 
     Türkiye'nin yatırım açısından güvenli bir ülke olduğunu, ve özellikle de son seçimlerin ardından TBMM'de üçte ikilik bir çoğunluğa sahip bir partinin iktidarda bulunmasının da, bu durumu daha belirgin hale getirdiğini belirten Başbakan yardımcısı Şener, ''Türkiye'de şu anda güçlü bir siyasi iktidar ve siyasi istikrar vardır. Bu da aynı zamanda ekonomik istikrarın da sağlanacağının en önemli göstergesidir'' dedi. 
     Son yıllarda ülkede yaşanan siyasi açıdan sorunlu dönemlerin geride kaldığını da vurgulayan Şener, ''önümüzdeki 4 yıl boyunca siyasi istikrar olmaya devam edecek, bu daha sonraki dönemlerde de ekonomik istikrar ile birlikte etkisini sürdürecektir'' diye konuştu. 
     Türkiye'nin 70 milyonluk nüfusu ve 180 milyar dolarlık Gayri Safi Milli Hasılasıyla büyük bir pazarı ifade etmekte olduğunu, coğrafi konum açısından da batılı yatırımcılar için Asya ve Ortadoğu'ya ulaşmak için önemli kolaylıklar sağladığını hatırlatan Başbakan Yardımcısı Şener, ''nitelikli iş gücü, işbirliğine elverişli iş çevreleri, demokratik ve laik yapısıyla Türkiye'de yatırımcılara büyük imkanlar sunulmakta olduğunu'' vurguladı. 
     Hükümetin bütün kurumlarıyla yabancı yatırımcıların yatırım imkanlarını artırmak için çaba harcadığını belirten Şener, bu kararlılıklarının süreceğini ifade etti. Şener, halen Türkiye'nin geçmiş dönemlerden kalan yüksek enflasyon gibi bazı ekonomik güçlükleri bulunduğunu, ancak hükümetin bunları da aşmaya kararlı olduğunu ifade etti. 
     2003 yılı bütçesinde yıl sonu itibariyle yüzde 20'lik bir enflasyon hedefi belirlendiğini, bunun önümüzdeki yıllarda çok daha fazla düşürülüp tek rakamlı hale getirilmesine çalışılacağını kaydeden Şener, ayrıca yüzde 5'lik bir büyüme ve faiz oranlarında da düşüş gerçekleştirilmesinin hedeflendiğini vurguladı. 
     Devlet Bakanı ve Başbakan Yardımcısı Abdüllatif Şener, ABD ile Irak konusundaki müzakerelerin sürdüğünü, muhtemel ABD yardımının ise bütçe dengeleri içinde dikkate alınmayacağını bildirdi. 
     Başbakan Yardımcısı Şener, bir soruyu yanıtlarken, muhtemel yardımın kamu harcamalarında kullanılmayacağını belirtti ve hükümetin kendi giderlerini karşılayacak faiz dışı geliri sağlama hesaplarını yaptığını hatırlattı. 
     Türk hükümetinin bütçe disiplinine büyük önem verdiğini, sıkı bütçe anlayışı ve faiz dışı fazlasıyla piyasalara güven vermeye gayret ettiğini belirten Şener, böylece borç stokunun eritilmesinin hedeflendiğini anlattı. 
     Ekonomik üst kurulların siyasetin etkisinden arındırılması için her türlü önlemi almaya çalıştıklarını, özellikle Merkez Bankası ve Bankacılık Düzenleme ve Denetleme Kurulu'nun çalışmalarını piyasa koşullarına ve ekonominin gereklerine göre sürdürmeleri için bu kurumlara tam serbestlik verilmesine gayret edildiğini anlatan Şener, sürdürülen ekonomi politikalarının partinin programı, seçim beyannamesi ve hükümet programına uygun olarak devam ettiğini ifade etti. 
     Bunlarla Türkiye'nin güçlü bir iktisadi yapıya kavuşturulmasının hedeflendiğini, ancak temel çizginin aynı zamanda IMF ile sürdürülen programa da uygun olmasına dikkat ve özen gösterildiğini belirten Şener, Türkiye'de yatırım ortamının iyileştirilmesi ve yabancı sermayeye daha büyük imkanlar sağlanması için Yatırım Ortamını İyileştirme Kurulu'nun oluşturulduğunu anlattı. 
     Ekonominin rasyonel bir yapıya kavuşması için özelleştirmeye de büyük önem atfettiklerini, süratli bir özelleştirme gerçekleştirmeyi hedeflediklerini vurgulayan Şener, ''Şu anda portföydeki kuruluşlar belirlendi ve hangisinin, hangi tarihte ihaleye çıkarılacağı tespit edilmiş durumda'' dedi. 
     Özelleştirmeyi kamuya gelir temin etmenin bir yöntemi olarak değil, piyasa ekonomisinin sağlıklı işlemesinin bir gereği olarak gördüklerini ve hemen hemen bütün alanlarda özelleştirme öngördüklerini söyleyen Şener, hükümetin, özelleştirme yapmayı düşünmediği ancak yatırımcıdan talep aldığı alanlar üzerinde de değerlendirme yapmaya açık olduğunu bildirdi. 
     Şener, böylece özelleştirme yapılacak alanların belirlenmesi konusunda yatırımcıya da bir inisiyatif sağlanmış olacağına dikkati çekti. 
     Türkiye ile İngiltere arasındaki ticari ilişkilere büyük önem verdiklerini ve bunun gelişmesi için özel bir çaba harcadıklarını anlatan Şener, ''Bugün Türkiye'de bir kabine belirlenirken, siyasetin ruhuna aykırı olduğunu bilerek burada bulunmam da bu önemi gösteriyor herhalde'' diye konuştu. 
     Türkiye ile İngiltere arasındaki ticaret hacminin 5.5-6 milyar dolar seviyesinde olduğunu hatırlatan Başbakan Yardımcısı Şener, bu trendin artarak süreceğine olan inancını dile getirdi. 
     Türkiye'de İngiliz yatırımcıya son derece özel bir ilgi duyulduğunu hatırlatan Şener, ''İktidar olarak yabancı yatırımların artması için elimizden gelen her şeyi yapacağız. Siyasi istikrarı sağlamış, ekonomik istikrara önem veren bir iktidar olarak, Türkiye'nin yabancı yatırımlara açık bir ülke olması için gerekli düzenlemeleri süratle gerçekleştireceğiz'' dedi. 
     Şener, bir soru üzerine, özelleştirme konusunda kararlı olduklarını, önceki iktidarların tersine, bunu, siyasi başarının önemli bir göstergesi olarak algıladıklarını bildirdi. ''Önceki iktidarların bu konudaki başarısızlığının altında özelleştirmenin sosyal etkilerinden çekinmek ve kararlı bir siyasi iradenin eksikliği gibi iki önemli neden bulunduğunu'' da ifade eden Şener, bunda da bu iktidarların güçlü olmamalarının rol oynadığını söyledi. 
     Bakan Şener'in katıldığı toplantıda konuşması beklenen İngiltere Ticaret ve Yatırım Bakanı Barones Symons, rahatsızlığı nedeniyle toplantıya katılamadı. Bakan adına kısa bir konuşma yapan sözcüsü ise İngiltere'nin Türkiye ile her geçen gün daha da gelişen ticari ilişkilerine verdiği önemi dile getirdi. 
     Şener, seminer çerçevesindeki temaslarını tamamladıktan sonra toplantıdan ayrıldı. Bugün için planlı başka teması olmayan Şener'in, yarın Türkiye'ye dönmesi bekleniyor. 
     





</TEXT>
</DOC>
