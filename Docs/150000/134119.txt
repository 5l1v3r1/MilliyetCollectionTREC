<DOC>
<DOCNO> 134119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sonspo05.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'li Rebrov ''Çok hırslıyım''... 
</HEADLINE>
<TEXT>

     Fenerbahçe'de resmi sözleşme imzalayan Ukraynalı yıldız Sergei Rebrov, İngiltere'de uzun süredir A Takım'da futbol oynayamadığını belirterek, "Futbolu çok özledim. Çok hırslıyım. Fenerbahçe ve taraftarlar için herşeyi yapacağım" dedi. 
     Rebrov, kendisinin şu anda futbol oynayabilecek durumda olduğunu vurgulayarak, "Totthenham'da ikinci takımda oynuyordum. Kendimi hazır hissediyorum. Uzun süre A takımda oynayamadığım için çok hırslıyım. Teknik direktörümün görev verdiği her yerde oynarım. Fenerbahçe'de iyi şeyler yapacağıma inanıyorum" diye konuştu. 
     Amacının Dinamo Kiev'deki performansına ulaşmak olduğunu anlatan Rebrov, "Futbolda gol atmayı düşünmüyorum, amacım takımın kazanması. Önemli olan takımdır. En büyük amacım Şampiyonlar Ligi'nde bir şeyler başarabilmek" diye konuştu. Rebrov, Ortega'nın çok teknik, Beschastnykh'in de yüksek seviyeli bir golcü olduğunu, ancak takım oyununun önemli olduğunu vurguladı. 

     
</TEXT>
</DOC>
