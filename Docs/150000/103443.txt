<DOC>
<DOCNO> 103443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/ekonomi/aeko.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecburiyetten ihracat 
</HEADLINE>
<TEXT>

Daralan iç pazar nedeniyle dışarıda yeni fırsatlar aramak zorunda kalan büyük ölçekli her 10 firmadan 9’u, orta ölçekli firmalardan 8’i, küçük firmalardan da 6’sı ihracat yapar hale geldi 
     EKONOMİ SERVİSİ 

     İstanbul Sanayi Odası’nın İSO Ekonomik Durum Tespit Anketi’nden, yılın ilk yarısı için ekonomideki daralmanın durduğunu gösteren sonuçlar çıktı. 
     Anket sonuçlarına göre, çalışan sayısı yüzde 2.1 artarken, kapasite kullanım oranları da yükseldi. Kapasite kullanımındaki artış 2001’in ikinci yarısına göre 2002’nin ilk yarısında, küçük ölçekli işyerlerinde yüzde 50.2’den yüzde 52.3’e, orta ölçeklilerde yüzde 61.3’ten yüzde 66.5’e, büyük ölçeklilerde de yüzde 68.2’den yüzde 69.8’e çıktı. 
     Bu yılın ilk yarısında, 2001’in ikinci yarısına göre iç satışlarda düşüş yaşayan işletmelerin oranı yüzde 47.1’den, yüzde 31.6’ya, üretimde düşüş yaşayanların oranı yüzde 38.8’den, yüzde 25.8’e, istihdamlarını azaltanların oranı yüzde 34.5’ten, yüzde 24.9’a geriledi. İşletmelerin önümüzdeki altı aya ilişkin düşüş beklentileri de iç satışlarda yüzde 20, üretimde yüzde 12.8, istihdamda yüzde 13.1 düzeyinde. Bu rakamlar da işletmelerin yılın ikinci yarısından biraz daha ümitli olduğunu gösteriyor. 
     
     Kara bulutlar dağılıyor’ 
     Durum tespit anketinden elde edilen sonuçlar daralan iç pazar nedeniyle işletmelerin ihracata yönelmek zorunda kaldıklarını gösteriyor. 2001’den önce ihracat yapan işyerlerinin oranı yüzde 65 seviyesindeyken, bu oran 2001’in ikinci yarısında yüzde 68.9’a, 2002’nin ilk yarısında ise yüzde 74.2’ye çıktı. Büyük ölçekli işletmelerden 10’da dokuzu, orta ölçeklilerden 10’da sekizi ve küçüklerde de 10’da altısı dünya pazarlarına açıldı. İhracatın toplam cirodaki payı yüzde 40 olarak geçekleşti. İşletmelerin krize karşı aldıkları önlemler içinde 2001’in son yarısında yüzde 32.6 olan ihracata yönelme’ oranı bu yılın ilk altı ayında yüzde 40.6’ya çıktı. 
     İSO Başkanı Tanıl Küçük tarafından açıklanan Ekonomik Durum Tespit Anketi sonuçlarında, "2001 yılında bütün sektörleri yoğun biçimde kaplamış olan kara bulutların, 2002 yılı ikinci yarısında az da olsa dağılacağını söylemenin mümkün olduğu" değerlendirmesine yer verildi. 
     
Seçim büyük sapma yaratmaz’      Sanayi işletmelerinin yaklaşık yarısı yüzde 48.6 erken seçimin ekonomiyi olumsuz yönde etkileyebileceğini, ancak büyük sapmalara yol açmayacağını düşünüyor. Bu bulgu, ekonomik programın sürdürüleceği beklentisini ortaya koyarken, şöyle denildi 
     "Krizden çıkış için en temel faktörlerden birisi istikrar ve güven ortamının sağlanması zorunluluğudur. Türkiye’nin içinde bulunduğu olumsuzlukların, üretimle aşılmaktan başka seçeneği olduğu unutulmamalıdır. 
     İSO Ekonomik Durum Tespit Anket Çalışması 2002 ilk yarı sonuçları, Türkiye’nin yaşanan krizin etkilerinden kurtulamadığını, üretimde beklenen canlanmanın belirsizlikler nedeniyle gerçekleşmediğini göstermektedir. 
     
     İyimser beklentiler 
     Elde edilen bulgular, yılın ikinci yarısına yönelik iyimser beklentilerin varlığını belirtmekle birlikte, istikrarsız bir siyasi ortamın bu beklentileri olumsuz yönde etkileyebileceğinin de gözardı edilmemesi gerektiğini ortaya koymaktadır." 
     
Kriz tehdidi sürüyor’      Kriz tehdidinin sürdüğünü belirten İSO Başkanı Küçük, seçimden güçlü bir hükümet çıkması gerektiğini söyledi 
     İSO Başkanı Tanıl Küçük, Türkiye’nin yaşanan krizin etkilerinden 2002 yılının ilk yarısında da kurtulamadığını söyledi. Küçük, krizin gelecek dönemler için de bir tehdit unsuru olarak devam ettiğini kaydetti. 
     İSO’nun Ekonomik Durum Tespiti Anket sonuçlarını açıkladığı toplantıda, gazetecilerin sorularını yanıtlayan Küçük, seçimden sonra güçlü bir hükümet ve siyasi istikrarın çok önemli olduğunu belirtti. Küçük, "Yapılan ve yapılacak parçalanmayı önleyici çalışmaları hepimizin desteklemesi lazım. En azından saygıyla karşılamamız lazım" dedi. 
     
     Duvara çarpmadan düşünelim’ 
     "Türk Milleti olarak önce duvara çarpıyoruz, sonra düşünüyoruz" diyen Küçük, "Ama bu sefer duvara çarpmadan düşünmeye başlamamız lazım. Yoksa seçimlerden sonra güçlü bir iktidar arayışı içerisinde olunmazsa ekonomik anlamda çok ciddi sıkıntılar olabilir" diye konuştu. 
     Erken seçim yolundan dönmenin yanlış olacağını da belirten Küçük, ekonomide bu yılın ilk yarısında bir iyileşme gözüktüğüne dikkat çekerek, "Bu olumlu havayı kırmamalı. Erken seçim beklentisinin bu olumlu havayı daha da artıracağına inanıyoruz" dedi. 
     
     Tek isme odaklanmamalı’ 
     Küçük, "Kemal Derviş’i seçimden sonra tekrar görmeyi istiyor musunuz " şeklindeki soru üzerine de, bütün konsantrasyonun bir isme verilmemesi gerektiğini vurgulayarak, "Herkesin parçalanmışlığı hissedip arayış içinde olması gerekir. Toplumun ihtiyacı ve beklentilerinin siyaset saflarının önüne çıkması lazım" dedi. 
     
Memur zammı siyasi rüşvet’      Memurlara zam hazırlığı ile ilgili bir soruyu yanıtlayan Küçük, "Memur maaşlarına artışın siyasi rüşvet olmadığına kimseyi inandıramazsınız" dedi. Küçük, "Bir ekonomik program var. Bunun devamı için en ufak bir sapma güveni kaybettirebilir. Türkiye’deki en büyük sorun güven. Çok dikkatli davranılması lazım. Programın uygulanmasında sapma olmaması lazım. Siyasi popülizm yapılmaması lazım." 
     



 EKONOMİ 


















</TEXT>
</DOC>
