<DOC>
<DOCNO> 130846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sontur35.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom'un kablolarını çaldılar... 
</HEADLINE>
<TEXT>

     Antalya'da, Türk Telekom'a ait yeraltı kablolarını çaldıkları ve eriterek sattıkları iddiasıyla 6 kişi yakalandı. 
     A.A muhabirinin aldığı bilgiye göre, Türk Telekom Antalya Bölge Müdürlüğü'nce, kuruma ait yeraltı kablolarının kesilerek çalındığına ilişkin Asayiş Şube Müdürlüğü'ne ihbarda bulunuldu. 
     Yapılan araştırmada, Kızıltoprak PTT'ye ait yüzlerce metre kablonun, Kızıltoprak semtinde çalındığı belirlendi. 
     Olayla ilgili sürdürülen soruşturmada çeşitli ebatlardaki yeraltı kablolarını özel bir makine ile kestikleri ve eriterek hurdacılara sattıkları iddia edilen A.T., A.G., F.B., F.A., E.A. ve C.B., Hırsızlık Büro Amirliği ekiplerince düzenlenen operasyonlarla yakalandı. 
     Gözaltına alınan sanıkların suçlamaları kabul etmedikleri öğrenilirken, polis ekiplerinin, bazı hurdacılara satıldığı belirlenen 300 kilogram civarında eritilmiş kablo ele geçirdiği bildirildi. 
     Sanıklardan hırsızlık suçlamasıyla aranan A.G. İnfaz Büro Amirliği'ne, asker firarisi olduğu tespit edilen C.B. de Jandarma Merkez Komutanlığı'na teslim edildi. 
     Olayla ilgili soruşturma sürerken, 4 sanığın Hırsızlık Büro Amirliği'ndeki sorgusu sürüyor. 
     





</TEXT>
</DOC>
