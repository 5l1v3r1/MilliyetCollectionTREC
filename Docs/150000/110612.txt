<DOC>
<DOCNO> 110612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sontur10.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Milletin iradesine karşı provakasyon'' 
</HEADLINE>
<TEXT>

     AK Parti Genel Başkanı Recep Tayyip Erdoğan, seçimi erteletme girişimlerini ''millet iradesine karşı provokasyon'' olarak nitelendirdi. 
     Erdoğan, partisinin TBMM Grup toplantısında, seçimlerin ertelenmesine ilişkin girişimleri eleştirdi. 
     TBMM'nin, 24 Temmuz'da 449 milletvekilinin katılımıyla 3 Kasım'da seçim kararı aldığını, bu nedenle bugün yeniden tatil kararı alması gerektiğini, halkın beklentisinin de bu olduğunu anlatan Erdoğan, yapılan araştırmalara göre milletin yüzde 92.6'sının seçim istediğini vurguladı. 
     Seçimin ertelenmesinin, telafisi mümkün olmayan sonuçlar doğuracağını, siyaset kurumunun bunun altından kalkamayacağını savunan Erdoğan, ''Zaten milletin siyasetçi ve siyaset kurumuna güveni kalmamış. Bunun tek istisnası AK Parti'dir'' dedi. 
     Seçimi erteletme girişimlerinin arkasında ''milletin karşısına çıkmaya yüzü kalmayan parti ve liderler'' olduğunu iddia eden Erdoğan, bunun anlamsız, Türkiye'ye yakışmayan, ülkeye sıkıntı veren ve yüz kızartıcı davranış olduğunu söyledi. Erdoğan, ''Bu, millet iradesine karşı bir provokasyondur. Ne oldu da 2 ay önce TBMM'de 449 milletvekiliyle evet dediği erken seçim bugün ertelenmek isteniyor Kim, bununla ne kazanacak '' diye sordu. 
     Seçimi erteletmenin tek sebebinin ''birtakım çıkar odaklarının çıkarlarını kaybetmekten başka bir şey olmadığını'' bildiren Erdoğan, sözlerini şöyle sürdürdü 
     ''Seçimi erteletmeye çalışan çıkar lobisi, AB sürecini, Siyasi Partiler Kanunu'nda yapılması düşünülen değişiklikler ve barajın indirilmesini kendi çıkarları için kullanmak istiyor. Bu çıkar lobisi gerçekten samimi olsaydı, demokratikleşme kapsamındaki düzenlemeleri şimdiye kadar bin kez yapardı. Böyle bir fırsat ne zaman Meclis'in önüne geldiyse engellediler ve sürüncemede bıraktılar. Bunlar samimi değiller. Demokratikleşme kapsamındaki değişikliklerini şimdi öne sürmeleri, samimiyetsizliklerinin bir sonucudur. Anayasa değişikliklerinde bunu gördük. Şimdi konuştukları 76. madde, o zaman yok muydu Vardı. Birinci turda 'evet' dedikleri halde ikinci turda neden hayır dediler Ben o maddenin muhatabı, onun mağduru olduğum halde ona sığınmıyorum, onun pazarlığına girmiyorum. Bunun pazarlığının içine girmeyi de bu çatı altında ahlaki ve insani bulmadığım gibi bu kurumu da zedeleyen bir adım olarak görüyorum. Kimse kendini kandırmasın.'' Erdoğan, kimsenin AB yolundaki işleri yapmayı bahane ederek seçimi erteletme çabasına girişmemesini isteyerek, ''Seçimin ertelenmesi demek Türkiye'ye AB yolunun tamamen kapanması demek. Açıkça ilan ediyorum,4 Kasım günü AK Parti büyük oy çoğunluğuyla tek başına iktidara gelecek, görevi resmen almadan hemen AB üyesi ülkeleri turlamaya başlayacaktır'' diye konuştu. 
     Erdoğan, Türkiye'nin AB'ye girmesine karşı çıkanların, seçimi erteletmeye çalışan çıkar lobisi olduğunu da ileri sürdü. 
     





</TEXT>
</DOC>
