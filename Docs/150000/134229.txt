<DOC>
<DOCNO> 134229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/yasam/ayas.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İki kalem çaldılar çabuk yakalandılar 
</HEADLINE>
<TEXT>

Hiç oyuncakları olmamıştı, karınları da açtı. Bu yüzden kantinden tost ve kalem çaldılar. Suçları çok büyüktü’ çünkü küçük şeyler çalmışlardı...’ 
     SADİ NERGİZDAL Antalya DHA 

     Bankasını hortumlayıp batıran ve halkın sırtına milyarlarca dolar borç yükleyenlerin elini kolunu sallayarak gezdiği Türkiye’de okul kantininden yiyecek, kalem ve oyuncak çalan üç ilköğretim öğrencisi jandarma tarafından gözaltına alınarak savcının huzuruna çıkarıldı. 
     Minik öğrenciler savcıya, "Hiç oyuncağımız olmadı, karnımız da açtı. Biz okuyup adam olmak istiyoruz. Bize yardım edin" deyince serbest bırakıldı. 
     
     Patates kızartması ziyafeti 
     Antalya Alanya’ya bağlı Konaklı’da oturan ve Emişbeleni İlköğretim Okulu’na giden 11 yaşındaki S.G. ile Kayabaşı Köyü’nde oturan ve Toslak Köyü İlköğretim Okulu’na taşımalı eğitim sisteminden yararlanarak giden 11 yaşındaki O.D. ve 14 yaşındaki A.D., okul çıkışında buluşarak bir süre dolaştı. İki öğrenci servisi kaçırınca, S.G.’nin okuduğu Emişbeleni İlköğretim Okulu’na gitti. 
     Okulun kapısını zorlayarak içeri giren öğrenciler, önce mutfakta patates kızartıp yedi. Ardından, kantinden ikişer kalem ve anasınıfındaki yap - boz oyuncağını alarak çıktılar. 
     Durumun fark edilmemesi üzerine birkaç gün daha aynı şekilde davrandılar. Kendilerine tost yapıp yediler, anasınıfından oyuncak stetoskop ve kepçe aldılar. 
     Ancak okul müdürü Hüseyin Zeybek ve kantin sorumlusu Osman Eren durumu fark edince jandarmaya başvurdu. Yapılan araştırmada okula girdikleri belirlenen üç öğrenci yakalanarak savcılığa götürüldü. 
     
     Okumak istiyorum ama... 
     Üç öğrenci savcılıkta verdikleri ifadede, okula önce sığınmak amacıyla girdiklerini, karınları aç olduğu için kantinde bir şeyler yediklerini, bu durumun hoşlarına gittiğini ve tekrarlamaya karar verdiklerini söyledi. Hırsız olmadıklarını anlatan öğrencilerin affedilmelerini istedi. 
     11 yaşındaki O.D. savcıya "Hiç oyuncağımız olmadı, karnımız da açtı. Biz okuyup adam olmak istiyoruz. Ama okumak için hiçbir şeyimiz yok. Bize yardım edin" dedi ve bir bisiklete binmek istediğini anlattı. 
     Çocukları serbest bırakan ve yaşları 15’ten küçük olduğu için mahkemeye sevk etmeyen savcı, soruşturmanın sürdüğünü söyledi. Okul yetkilileri de, olayı güvenlik amacıyla jandarmaya bildirdiklerini, ancak işin içinde öğrencilerin olduğunun öğrenilmesinden sonra konunun yargıya intikal etmesini istemediklerini belirterek, çocukların rehabilitasyona alındığını söyledi. 
     



 YAŞAM 
















</TEXT>
</DOC>
