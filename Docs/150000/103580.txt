<DOC>
<DOCNO> 103580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sonspo02.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevindirici haber... Hidayet'in durumu ciddi değil... 
</HEADLINE>
<TEXT>

     Indianapolis'te düzenlenecek Dünya Erkekler Basketbol Şampiyonası öncesinde bugün hazırlık turnuvasına başlayacak olan A Milli Basketbol Takımı'nda, dizinden rahatsızlanan Hidayet'in durumunun ciddi olmadığı bildirildi. 
     Milli Takım Menajeri Doğan Hakyemez, "Hidayet'in dizinde ağrılar oldu. Detroit Pistons'ın doktorlarına gösterdik. Ciddi bir şey yok. Sadece 3 gün fazla yormayacak'' dedi. 
     A Milli Takım, 29 Ağustos-8 Eylül arasında Indianapolis'te yapılacak şampiyona için, NBA'in Detroit Pistons takımının antrenmanlarını yaptığı Detroit yakınındaki Pontiac kentinde bulunan Auburn Hills adlı salonda günde iki idman yapıyor. 
     Öte yandan Hakyemez, Aydın Örs'ün ağabeyi Erol Örs'ün vefatının, milli takımda büyük üzüntü yarattığını söyledi. 
     A Milli Basketbol Takımı, bugün Detroit'teki hazırlık turnuvası çerçevesinde Arjantin ile karşı karşıya gelecek. 
     Milliler, yarın ABD üniversiteler karması, öbür gün de Lübnan ile maç yaptıktan sonra 26 Ağustos'ta şampiyonanın yapılacağı Indianapolis kentine geçecek. 
     





</TEXT>
</DOC>
