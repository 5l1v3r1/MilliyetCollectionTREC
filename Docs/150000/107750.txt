<DOC>
<DOCNO> 107750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/sonspo03.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi borçlarına uzatma... 
</HEADLINE>
<TEXT>

     Maliye Bakanlığı, 17 Ağustos ile 12 Kasım 1999 tarihlerinde meydana gelen depremler nedeniyle ve 31 Aralık 2002 tarihi itibariyle vergi borçlarını ödeyemeyen mükelleflerin bu borçlarının tecil ve taksitlendirilebilmesi için yarın dolacak başvuru süresini bir ay daha uzattı. 
     Maliye Bakanlığı'nın bu konudaki Tahsilat Genel Tebliği Resmi Gazete'de yayımlandı. 
     Buna göre, 31 Aralık 2000 tarihi itibariyle vadesi geldiği halde vergi borçlarını ödemeyen mükellefler ile 17 Ağustos-12 Kasım 1999 tarihlerinde meydana gelen depremlerden etkilenen Sakarya, Bolu, Düzce, Yalova ve Kocaeli illerinin merkez ve ilçeleri ile İstanbul, Eskişehir, Bursa illerinde mükellefiyet kaydı bulunan mükelleflerden varlıklarının en az yüzde 10'unu deprem nedeniyle kaybedenlerin her türlü vergi, resim, harç, vergi cezası ve gecikme faizi ile borç asıllarına uygulanan gecikme zammından olan borçlarının tecil ve taksitlendirmeye tabi tutulabilmesi için başvuru süresi 15 Ekim 2002 günü, mesai saati bitimine kadar uzatıldı. 
     Buna göre söz konusu mükelleflere bu borçlarını ilk taksidi Ekim 2002 tarihinden başlamak üzere 3 ayda, üç eşit taksit halinde ödeyebilecekler. 
     
     İTHALAT REJİMİ KARARINA EK VE ÇIKARMALAR 
     Öte yandan Resmi Gazete'nin bugünkü sayısında, 20 Aralık 1995 tarihli Bakanlar Kurulu Kararı ile yürürlüğe konulan İthalat Rejimi Kararı'nın eklerinde değişiklik yapıldı. 
     Dış Ticaret Müsteşarlığı'nın bağlı bulunduğu Devlet Bakanlığı tarafından hazırlanan Bakanlar Kurulu'nun İthalat Rejimi Kararına ek Karar uyarınca, bazı ürünler listeden çıkarılırken bazı ürünler ilave edildi. 
     





</TEXT>
</DOC>
