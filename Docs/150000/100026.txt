<DOC>
<DOCNO> 100026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/siyaset/siy01.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü’den sol’ dersi 
</HEADLINE>
<TEXT>

Kemal Derviş, Erdal İnönü ile görüşmesinde "solun birlikteliği" konusunda adeta ders aldı. İnönü, "Ben denedim. Ne Baykal, ne de Ecevitler koltuk bırakır" dedi 
     AYHAN AYDEMİR Ankara 

     Merkezde geniş bir platform için çalışmalarını sürdüren ekonomiden sorumlu Devlet Bakanı Kemal Derviş, önceki gün görüştüğü Erdal İnönü’den "solun birlikteliği" konusunda adeta ders aldı. Kendi deneyimlerini aktaran İnönü, "Ne Deniz Baykal ne de Bülent ve Rahşan Ecevit özveri gösterir. O koltukları bırakmazlar" dedi. 
     Edinilen bilgilere göre, İstanbul’da İnönü Vakfı’nda gerçekleşen görüşmede Derviş, merkezde geniş platform için solun birleşmesi konusunda çaba gösterdiğini söyledi ve İnönü’den bu konuda yardım istedi. 
     Görüşmede İnönü, Baykal ve Ecevitler ile ilgili şu yorumu yaptı "Ben bunu daha önce denedim. Çatıları birbirinin üzerine koymaya çalıştım. Ama olmadı. Birleşme illa da partilerin birleşmesiyle olmayabilir. Sizin isminizle bunun olabileceğine inanıyorum. 
     Deniz Baykal, hiçbir zaman özveri göstermez ve o koltuğu bırakmaz. Buna rağmen ne sorumluluk, ne de risk alır. Bülent ve Rahşan Ecevit ile ilgili de aynı şeyleri söyleyebilirim. 
     
     Türkiye size kilitlendi 
     Benim edindiğim izlenim Türk halkı sizin dürüstlüğünüze inanıyor. Size kilitlendi. Siz, Türkiye, komaya girmiş bir hasta iken gelmiştiniz. Şimdi komadan çıkardınız. Ama bu hastanın yürümesi lazım. Bu hastanın yürümesi için de sağlıklı ameliyat olması gerekir. Sağlıklı ameliyat olması için sağlıklı bir ekibin olması lazım. Bu ekibi ne CHP’de, ne de DSP’de kurabilirsiniz. 
     Siz bu ekibi kuracağınız yeri bulduğunuz an sizi destekleyeceğim. O kulvarı yakalayın yanınızda olmasam bile desteklediğimi söyleyeceğim." 



 SİYASET 














</TEXT>
</DOC>
