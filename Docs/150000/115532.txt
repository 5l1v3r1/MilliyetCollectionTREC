<DOC>
<DOCNO> 115532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/siyaset/siy04.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınların durumu uykumu kaçırıyor... 
</HEADLINE>
<TEXT>

Milletvekili adayı gazeteci Pınar Türenç, İstanbul’un orta yerinde her 100 kadından 21’inin okuma yazması olmaması uykularımı kaçırıyor’ dedi 
     ÜMRAN AVCI İstanbul 

     Pınar Türenç, yıllarca haberleriyle siyaset dünyasının içinde oldu. Gazeteci sıfatıyla gittiği ANAP Kongresi’nden MKYK üyesi olarak çıktı. İstanbul 3. bölge 5. sıradan milletvekili adayı oldu. "Siyasetten kaçma lüksüm yoktu" diyen Türenç, siyasete nasıl atıldığını şöyle anlattı 
     "Bir toplantıda Mesut Yılmaz, Pınar Hanım niçin siyasete girmiyorsunuz Siyasete girmenizi istiyorum ve başarılı olacağınızı düşünüyorum’ dedi. Taşın altına elimi soktum ve şu anda çok acıyor elim. Siyaset dışarıdan görüldüğü gibi değil. Bu işi ciddiye alıyorum ve insanları önemsiyorum. Bunu da tam yapabilmek için var gücümle çalışıyorum. Çok yoruluyor, acı çekiyorsunuz. Önünüze engeller çıkıyor. Onu aşmak için daha fazla çalışıyorsunuz. Ama yapmak zorundayız. Gördüğüm yanlışları düzeltmeye çalışıyorum. Bu arada özel notlar da alıyorum. Daha sonra onları kitaplaştıracağım." 
     
     Okuma yazma yok 
     Kadınlar için, yapacaklarını anlatan broşür hazırlattığını belirten Türenç, "Kadınlara gösterdiğimde resimler çok güzel’ diyorlar. Okumalarını istiyorum ama okuma yazmaları olmadığını söylüyorlar. Bunlar Esenyurt’taki, Çatalca’daki İstanbul kadını. Bu kampanyada benim en çok uykularımı kaçıran konu bu oldu. İstanbul’un orta yerinde her 100 kadından 21’inin okuma yazması yok. Bu beni acıtıyor" dedi. 
     MKYK’ya seçilmesinin kadın gazeteciler için de bir ilk olduğunu kaydeden Türenç şöyle konuştu "Bu seçimde birkaç kadın gazeteci seçime girdi. Türk basınında hep erkek gazeteciler siyaset yapıyordu. Ben bu konuda farkına varmadan öncülük yaptım. Siyasete iki nedenle girdim. Birincisi kadınların siyasette temsili. İkincisi de AB için sonuna kadar mücadele etmek." 
     



 SİYASET 



















</TEXT>
</DOC>
