<DOC>
<DOCNO> 113724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sontur01.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
General Franks'in Ankara gündemi yoğun 
</HEADLINE>
<TEXT>

     Türkiye ile ABD üst düzey askeri yetkilileri gelecek hafta başında Ankara'da yoğun görüşmelerde bulunacak. 
     ABD Merkez Komutanlığı Başkomutanı General Tommy Franks'ın, Pazartesi günü Genelkurmay yetkilileri ile yapacağı görüşmelerde Irak'ın önemli bir gündem maddesini oluşturması bekleniyor. 
     Pentagon yetkililerinin de yer alacağı bir heyetle Ankara'ya gelecek olan Franks, Pazartesi günü, tüm gün Genelkurmay'da temaslarda bulunacak. 
     ABD kaynakları, Franks'ın ziyaretinin tek amacının Irak'a ilişkin askeri konuları görüşmek olduğu iddialarını reddederken görüşmelerin geniş bir konu yelpazesini kapsayacağını, "genel görüşmeler" olacağını ifade ettiler. 
     Franks'ın Merkez Komutanlığı Başkomutanı olarak atanmasından sonra ilk kez Türkiye'yi ziyaret edeceğine işaret eden kaynaklar, ziyaretin "rutin" bir ziyaret olarak değerlendirilebileceğini söylediler. 
     Merkezi Florida eyaletindeki MacDill Hava Üssünde bulunan ABD Merkez Komutanlığının Fas'tan Hint Okuyanus'a kadan uzanan bir bölgeden sorumlu olduğuna işaret eden kaynaklar, Türkiye'nin Avrupa Komutanlığı bölgesinde yer almasına karşın, sınırlarında Merkez Komutanlığının ilgi alanında bulunan Irak, Iran ve Orta Doğu ülkelerinin de bulunduğunu anımsattılar. 
     Haziran 2000'de ABD Merkez Komutanlığı Başkomutanı olarak atanan Franks, "Çöl Fırtınası" operasyonuna da katılmıştı. Franks Almanya ve Kore'de de önemli görevlerde bulunmuştu. 
     





</TEXT>
</DOC>
