<DOC>
<DOCNO> 136361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/ekonomi/eko04.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst mükellef için yeşil pasaport önerisi 
</HEADLINE>
<TEXT>

İstanbul Defterdarlığı, dürüst mükelleflerin ödüllendirilmesi için, yeşil pasaport verilmesi, vergi indirimi yapılması gibi önerileri gündeme getirdi 
     Dürüst vergi mükelleflerine Japon yaklaşımını içeren uygulamalar gündeme geliyor. İstanbul Defterdarlığı, hiç borcu olmayan, hiç inceleme görmeyen, inceleme görüp de fark bulunmayan mükellefleri onore etmeye yönelik hazırlayacağı önerileri, Maliye Bakanlığı’na sunacak. 
     İstanbul Defterdarı Kadir Boy, Maliye Bakanı Kemal Unakıtan’ın "Vergisini düzenli, dürüst ödeyen, incelemeden ak çıkmış mükellefe indirim yapacakları, vergi yarışı getirecekleri" sözünü anımsatarak, Bakanlığa Vergi Yarışı projesiyle ilgili bir rapor sunacaklarını bildirdi. 
     
     Vergide Japon yaklaşımı 
     Kadir Boy, konuyla ilgili olarak şunları söyledi "Kriterler belirlenerek, hiç borcu olmayan, hiç inceleme görmeyen, inceleme görüp de fark bulunmayan mükelleflere değişik kategorilerde hizmet sunulmasıyla ilgili önerilerde bulunacağız. Örneğin, vergi indirimi yapılabilir, yeşil pasaport verilebilir, vergi dairesine geldiğinde özel itibar görme gibi imk nlar sağlanabilir." 
     
     Mavi beyan 
     Japonya’da da belirli kriterlerden geçen vergi mükelleflerine "mavi beyan" vermesi olanağı sağlanarak, bu mükelleflerin özel mükellef kategorisine alındıkları öğrenildi. 
     
Mankenlerin vergi beyanı 4 kat arttı      İstanbul Defterdarı Kadir Boy, vergi tahsilatını artırmak için yaptıkları sıkı denetimlerin sonuçlarını da aldıklarını bildirdi. İki yıl önce 19 mankeni özel takibe aldıklarını belirten Boy, bu mankenlerin 2001 yılı toplam beyanları 220 milyar lira düzeyindeyken, denetimler sonucu beyan edilen kazanç tutarının 800 milyar liraya çıktığını vurguladı. 
     Tüm eğlence sektörünü mercek altına aldıklarını, bar, pavyon, meyhane gibi mekanların sahiplerine, sanatçılara, menajerlere, otoparkçılara göz açtırmadıklarını belirten Boy, bu konuda teyakkuz halinde olduklarını kaydetti. Kadir Boy, ilgili yerlerin hasılatını belirlediklerini, eksik beyanda bulunulması halinde derhal ihtiyati haciz uygulamasına başvurduklarını bildirirken, ’Olağanüstü sonuç aldık. Bundan sonra ilgili mekanların sahibi fişini vermek için müşterinin arkasından koşturacak" diye konuştu. 
     



 EKONOMİ 




















</TEXT>
</DOC>
