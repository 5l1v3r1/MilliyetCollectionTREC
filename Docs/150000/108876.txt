<DOC>
<DOCNO> 108876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sontur06.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK kararına Hak-İş'ten tepki 
</HEADLINE>
<TEXT>

     Hak-İş Genel Başkanı Salim Uslu, Yüksek Seçim Kurulu'nun Recep Tayyip Erdoğan, Necmettin Erbakan, Murat Bozlak ve Akın Birdal'ın milletvekili olamayacağı yönünde aldığı kararın, özgür ve demokratik Türkiye özlemi adına kaygı verici olduğunu bildirdi. 
     Uslu yaptığı yazılı açıklamada, YSK'nın aldığı kararın ülkenin geleceği açısından üzüntü verici olduğunu belirterek, bu kararla toplumun adalet duygusunun incidiğini, demokrasinin ve hukukun evrensel kurallarının çıkarlara göre esnetilmiş olduğunu ileri sürdü. 
     Katiller, hırsızlar, soyguncular, dolandırıcılar ve kamu kaynaklarını hortumlayanlar için siyasetin kapılarının ardına kadar açıkken, düşüncelerini açıkladıkları için suçlananların siyasetten uzaklaştırılmasının hukuki karardan çok bir operasyon olduğunu bildiren Uslu, varılan sonuçta siyaset içi ya da siyaset dışı etkenlerin belirleyici olduğuna dair kaygıların tüm kamuoyu tarafından paylaşıldığını kaydetti. 
     Salim Uslu, YSK'nın verdiği kararla birlikte şimdiden iç ve dış kamuoyundaki seçimlerin meşruiyetine dair tartışmaların başlayacağını savunarak, açıklamasında şu görüşlere yer verdi ''Demokrasiye, düşünceye, temel hak ve özgürlüklere yönelik bu tür kısıtlamalar Avrupa'da Türkiye aleyhine kullanılacak, ayrıca Türkiye düşmanı çevrelere demokrasimizin ayıbı ve defosu olarak koz verecektir. Yüksek Seçim Kurulu'nun kararı, özgür ve demokratik Türkiye özlemi adına kaygı verici olmuştur. AB'ye aday olmayı hedef olarak belirleyen çağdaş dünyadaki yerini almak için tüm bireyleriyle mücadele eden özgür, kalkınmış, demokratik güçlü bir Türkiye özlemini ötelemeye ve ertelemeye kimsenin hakkı olmamalıdır.'' 
     





</TEXT>
</DOC>
