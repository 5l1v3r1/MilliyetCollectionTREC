<DOC>
<DOCNO> 146602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sonspo09.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol Federasyonu'nun özel davetlileri, İngiltere'ye gitti... 
</HEADLINE>
<TEXT>

     Futbol Federasyonu, İngiltere-Türkiye karşılaşması için özel uçak kiralayarak, aralarında federasyon yönetim kurulu üyeleri, milletvekilleri ve sanatçıların da bulunduğu 93 kişiyi İngiltere'ye götürdü. 
     Futbol Federasyonu Başkan Vekili Ata Aksu, Atatürk Havalimanı'nda yaptığı açıklamada, İngiltere maçının son derece önemli olduğunu belirterek, takım ve federasyon olarak çok ciddi hazırlandıklarını söyledi. 
     Aksu, yönetim kurulu üyeleri, milletvekilleri ve sanatçıların da aralarında yer aldığı toplam 93 kişiden oluşan bir heyetle İngiltere'ye gideceklerini ifade ederek, ''Sporun içinde olan insanları davet ettik. 20'nin üzerinde milletvekili var. Siyasi partilere yazı göndererek milletvekili gönderilmesini talep ettik. Milli takıma destek olmak için gidiyoruz'' dedi. 
     TBMM Adalet Komisyonu Başkanı ve AK Parti Zonguldak Milletvekili Köksal Toptan da A Milli Futbol Takımı'nın İngiltere'yi hiç yenemediğini ve gol atamadığını hatırlatarak, ''Her şeyin bir ilki var. İnşallah bu sefer bunu yaşayacağız. Başarılı olacağımıza inanıyoruz'' diye konuştu. 
     Kriz ortamında federasyon tarafından özel uçakla kalabalık bir heyetin götürülmesini nasıl değerlendirdiğinin sorulması üzerine Toptan, ''Milletimizin milli takımımızın başarısına ihtiyacı olduğunu düşünüyorum. Bu sıkıntı ortamında vatandaşlarımız mutlu olabilecek. Tabii gidenler masraflarını kendileri ödeyebilirler. Kimler var heyette tam bir bilgim yok'' dedi. 
     ''Çocuklar Duymasın'' adlı TV dizisinin sevilen oyuncusu Tamer Karadağlı da Milli Takım'ın başarılı olacağına inandığını belirterek, ''Umudumuz sportmence bir karşılaşma olması. Holiganların saldırabileceği söyleniyor. Ama Türkler'in de eli armut toplamayacaktır'' diye konuştu. 
     Karadağlı, kendisi ile birlikte aynı dizide ''Selami'' olarak tanınan Özgür Ozan, ''Havuç'' tiplemesiyle bilinen Furkan Kızılay ile tiyatrocu Hamdi Alkan'ın da maç için İngiltere'ye gideceğini belirterek, masrafların federasyon tarafından karşılanacağını, amaçlarının takıma destek ve moral vermek olduğunu söyledi. 
     
     İŞADAMI ULUSOY'DAN TEPKİ 

     Aynı heyetle İngiltere'ye giden Futbol Federasyonu Başkanı Haluk Ulusoy'un amcası Sefer Ulusoy, Türkiye'yi düşünerek gittiklerini belirterek, ''Ancak gözümüz arkada gidiyorum. Bu ekonomi ne olacak. Bizimle gelen milletvekillerine de söyledim Nasıl gidiyorsunuz Ben olsam gitmezdim . Başkaları gidebilir, ama bu ortamda milletvekillerinin gitmesi yanlış. Savaş var, ABD yardımları kesti. Ekonomi kötü durumda'' dedi. 

     
</TEXT>
</DOC>
