<DOC>
<DOCNO> 133880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/soneko21.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ASO Başkanı 2003 yılı bütçesi faiz ve maaş bütçesi 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, 2003 yılı bütçesinin, önceki yıllarda olduğu gibi bir faiz ve maaş bütçesi olacağını, yatırımlara bir kaynak aktarılamayacağını söyledi. 
     Çağlayan, Sanayi ve Ticaret Bakanı Ali Coşkun'un konuk olduğu ASO Meclis Toplantısı'nda yaptığı konuşmada, 2002 yılında devletin, dış borçlarının 17.8 milyar dolar, iç borçlarının ise 6.8 milyar dolar olmak üzere toplam 25 milyar dolar artarak 148 milyar doları bulduğunu, Hazine'nin iç borçlarının 92 milyar dolara, dış borçlarının ise 57 milyar dolara yaklaştığını anlattı. 
     Çağlayan, devlet, 2003 yılında iç ve dış borçları sorun yaşamadan çevirirse, bunun bir başarı olacağını söyledi. 
     İç ve dış borç sorunun devam ettikçe, enflasyonla mücadelede kalıcı başarı elde edilmesinin zor olduğunu belirten Çağlayan, bu nedenle iç ve dış borçlar konusunda bazı rahatlatıcı adımlarının atılmasının yerinde olacağını ifade etti. 
     Kamu kuruluşlarının borçlarının tek bir fon yönetim merkezinden yönetilmesinin yararlı olacağını düşündüklerini de kaydeden Çağlayan, "Diğer yandan öyle ya da böyle, bu borçların bir biçimde tasfiye edilmesi de gerekebilecektir. Yani kamunun kamuya borcunda istesek de istemesek de bir konsolidasyona gidilebilir" diye konuştu. 
     





</TEXT>
</DOC>
