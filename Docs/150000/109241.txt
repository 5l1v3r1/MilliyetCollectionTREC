<DOC>
<DOCNO> 109241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/spor/aspo.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞAŞ’IRTMA MI 
</HEADLINE>
<TEXT>

Galatasaray Teknik Direktörü Fatih Terim, Hasan Şaş konusunda İspanyollar’ın aklını karıştırdı, sakat olmadığı halde yıldız futbolcu için "Kararımı yarın bugün vereceğim" açıklamasını yaptı 
     ERHAN TELLİ 

     Kafalar karıştı 
     GALATASARAY Teknik Direktörü Fatih Terim’in, bugün oynanacak Barcelona maçında Hasan Şaş’a görev verip vermeyeceği konusunun günlerdir tartışılması, başarılı teknik adamın rakibi yanıltmaya yönelik bir taktiği olarak yorumlandı. İspanyol gazetecilerin dünkü basın toplantısında ilk merak ettikleri yıldız futbolcunun durumuydu ve hemen Terim’e "Hasan’ı oynatacak mısınız " sorusu yöneltildi. 
     
     Basını şaşırttı 
     SEZON başından bu yana büyük bir form düşüklüğü gösteren Hasan Şaş için "Yarın bugün karar vereceğim" açıklamasını yapan Terim, İspanyol gazetecilerin kafasını daha da karıştırdı. Tecrübeli teknik adamın bu cevabı üzerine Hasan’ın bir sakatlık problemi olup olmadığını soran gazeteciler, Fatih Terim’den "Hayır sakat değil" yanıtını aldıklarında şaşkınlıklarını gizleyemediler. 
     
     Onu kazanacağız’ 
     TEKNİK Direktör Fatih Terim, Hasan’ın geçen yıl Dünya Kupası nedeniyle yoğun bir tempo geçirdiğini ve zamana ihtiyacı olduğunu söyledi. Başarılı hoca, "Psikolojik anlamda önemli ve çok büyük sorunlar yaşadı. Yoksa fiziksel anlamda eksiği yok, aksine artısı var. Onu kazanma adına ne gerekiyorsa yapacağız. Hasan bizim için önemli bir futbolcu. Bu dönemi de atlatacaktır" diye konuştu. 
     



 SPOR 


























</TEXT>
</DOC>
