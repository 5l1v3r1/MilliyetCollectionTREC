<DOC>
<DOCNO> 118851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/soneko15.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
''Olası bir Irak savaşı Ortadoğu ekonomilerini olumsuz etkiler'' 
</HEADLINE>
<TEXT>

     ABD öncülüğünde Irak'a karşı girişilebilecek bir savaşın Ortadoğu ekonomilerini olumsuz etkileyeceği bildirildi. 
     Londra merkezli stratejik araştırmalar kuruluşu Namura International'ın uzmanı Anais Faraj, Ortadoğu ekonomilerinin, savaşın yaratacağı dalgalanma ve belirsizlikleri göğüslemeye hazır olmadığını söyledi. 
     Olası bir savaşın bölge ülkelerinin ekonomileri üzerindeki etkisinin savaşın ne kadar süreceği, İsrail'in katılıp katılmayacağı, ABD saldırısının İran ve Suriye'yi de kapsayacak biçimde genişleyip genişlemeyeceği ve ABD askerlerinin işgalci olarak Irak'ta kalıp kalmayacağı gibi pek çok etmene bağlı olacağını belirten Faraj, bununla birlikte her durumda Ortadoğu ülkelerine çıkacak faturanın ağır olacağını ifade etti. 
     Savaştan en kötü etkilenecek ülkenin Irak'ın komşusu Ürdün olacağını belirten Faraj, Irak'ın mezhep ve etnik çizgilere göre parçalanması durumunda, Suudi Arabistan'da da büyük siyasal kargaşalıklar yaşanabileceği uyarısında bulundu. 
     Faraj, Irak ile tercihle ticaret anlaşmaları bulunan Türkiye, Suriye ve Mısır'ın da, Bağdat'taki bir rejim değişikliğinde bu imtiyazlarını kaybedeceğinden, zarar görebileceklerini söyledi. 
     Uzman, bununla birlikte, rejm değişikliğinden sonra BM yaptırımları kalkacağından, Türkiye ve diğer iki ülkenin uzun vadede Irak ile ticaretlerini artırarak belli kazançlar elde edebileceğini öne sürdü. 
     





</TEXT>
</DOC>
