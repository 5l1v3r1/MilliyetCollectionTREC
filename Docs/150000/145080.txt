<DOC>
<DOCNO> 145080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sonspo20.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat "İngiltere'yi yenersek avantajı kaparız" 
</HEADLINE>
<TEXT>

     İspanya'nın Real Sociedad takımında forma giyen Nihat Kahveci ve Tayfun Korkut, A Milli Futbol Takımı kampına katılmak üzere İstanbul'a geldi. 
     Atatürk Havalimanı'nda gazetecilerin sorularını yanıtlayan Nihat, 2 Nisan'da oynanacak İngiltere maçıyla ilgili, Türkiye'nin şu anda çok güçlü bir takıma sahip olduğunu belirterek, ''Yenersek grupta gerçekten büyük bir avantaja sahip olacağız. Onlara karşı şu an bir golümüz bile yok. Rakip çok güçlü bir ekip. Bu maç için ciddi bir şekilde hazırlanacağız. Tabii ki hedefimiz galibiyet. Sonuçta hedefimiz oradan puan almak ve Türkiye'ye dönmek'' dedi. 
     Real Sociedad'daki form düşüklüğüne ilişkin bir soruya da Nihat, ''Villareal maçının son dakikalarında 2 gol yedik. Futbolda bunlar normal. Maçı son dakikaya kadar bırakmayacaksın. Ama iyi de oynamamıştık. Şimdi bunları değil, Türkiye'yi düşünüyoruz'' diye konuştu. İngiltere'nin belki son maçlarda istediği sonuçları alamadığını, ancak yine de güçlü bir takım olduğunu kaydeden Tayfun Korkut ise ''Çok zorlu bir deplasman. Türk futbolunun son yıllardaki başarısını inşallah orada da göstereceğiz. Türkiye'yi orada iyi bir şekilde temsil etmiş olarak ülkemize dönmek istiyoruz'' dedi. 
     




</TEXT>
</DOC>
