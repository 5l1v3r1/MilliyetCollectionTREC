<DOC>
<DOCNO> 121391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sonspo13.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
''Land Rover G4 Challange" Türkiye elemeleri İstanbul'da yapıldı... 
</HEADLINE>
<TEXT>

     Land Rover'ın her türlü extrem spor aktivitesini, off-road heyecanını ve macerayı içeren ''Land Rover G4 Challange'' yarışında Türkiye'yi temsil edecek adayın belirlenmesi amacıyla gerçekleştirilen ''Urban Challange'', İstanbul'da yapıldı. 
     Land Rover G4 Challange'ın Türkiye ayağında finale kalan 16 maceracının tanıtıldığı The Marmara Oteli'ndeki basın toplantısının ardından, finalistler, elemelerin şehir etabında mücadele ettiler. 
     Basın toplantısında, 16 finalistin belirlenmesine kadar geçen süreç hakkında bilgi veren Borusan Otomotiv Land Rover Satış ve Pazarlama Delegesi Sencer Alagöz, Ağustos 2002'de başlayıp, 7 Kasım 2002'de sona eren başvuru sayısında Türkiye'nin 16 ülke arasında ABD ve İngiltere'den sonra 3. olarak önemli bir başarıya imza attığını söyledi. 
     Finalistlerin, 1000'e yakın kayıttan, başvurusu kabul edilen 268 aday arasından Borusan Oto İstinye, İznik ve Ballıkayalar'da yapılan eğitim ve elemeler sonucu belirlendiğini açıklayan Alagöz, Castrol'un ana sponsorluğu üstlenmesiyle daha da güçlendiklerini kaydetti. 
     
     OTELDEN İPLE İNDİLER 
     Basın toplantısının ardından The Marmara Oteli'nden ip inişiyle yarışmaya başlayan 16 Türkiye finalisti, daha sonra bisikletle Balat'a gittiler. 
     ''Urban Challange'', 16 yarışmacının Balat'tan deniz kayağıyla Haliç'i geçip, Sütlücü'deki Rahmi Koç Müzesi'ne ulaşmasıyla sona erdi. 
     İngilizce bilgisi, kişisel uygunluk, davranış özellikleri ve tırmanma, iple iniş yeteneği gibi kriterlerin göz önüne alındığı elemelerde ayrıca ekip ruhu, oryantasyon çalışmaları ve off-road kullanımı da ön plana çıkıyor. 
     
     FİNAL 23-24 ARALIK'TA KAŞ'TA 
     Türkiye elemelerinde finalin 23-24 Aralık'ta Kaş'ta yapılacağı açıklandı. 
     Final sonucunda seçilecek bir maceracı, İngiltere elemeleri sonunda Türkiye'yi temsil etmeye hak kazanacak. 
     
     START NEW YORK'TA 
     Dünyanın eşsiz doğa manzaralarına sahip bölgelerde, arazi sürüşleri ve çeşitli spor dallarında 16 ülkenin yarışmacılarını biraraya getirecek olan Land Rover G4 Challange, 30 Mart 2003 tarihinde New York'ta başlayacak ve 4 hafta sürecek 4 bin millik yolun ardından sona erecek. 
     Türkiye'nin dışında 15 ülkenin katılacağı yarışmada her ülkeyi bir kişi temsil edecek. 
     G4 macerası, Kuzey Amerika'nın doğusu New York-Quebec , Güney Afrika Cape Town-Durban , Avustralya Sydney-Melbourne ve Kuzey Amerika'nın batısı Salt Lake City-San Fransisco bölgelerindeki 4 etaptan oluşuyor. 
     Her yıl değişik bölgelerde gerçekleştirilecek ''Land Rover G4 Challange''ın dünya birincisinin ödülü ise bir Land Rover olacak. 
     





</TEXT>
</DOC>
