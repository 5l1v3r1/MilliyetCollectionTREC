<DOC>
<DOCNO> 126021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/spor/spo01.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
KASETLER RAZVAN'DAN 
</HEADLINE>
<TEXT>

Lucescu, Romanya’dan tanıdığı Sinmartean, Iencsi ve Maldaraşanu’nun son durumlarını görmek için bu futbolcuların kasetlerini istedi. Oğlu da bunları babasına teslim etti 
     BÜNYAMİN OSMAN 

     Kartal’dan yakın takip 
     LUCESCU’NUN çok iyi bildiği Rumen pazarı konsunuda araştırmalarını yoğunlaştıran Beşiktaş, oyuncuları yakın takibe aldı. Romanya’da yayınlanan Gazeta Sportirulor’un haberine göre Siyah - Beyazlı ekibin çalıştırıcısı Mircea Lucescu’nun, oğlu Razvan’dan izlediği futbolcuların son durumlarını görmek için maç kaseti istediği, onun da İstanbul’a gidişi sırasında bunları götürdüğü yazıldı. 
     
     Romanya’nın yeni Hagi’si 
     LUCESCU’NUN, Rapid Bükreş’ten istediği Iencsi ve Maldaraşanu dışında, Romanya’nın yeni Hagi’si olarak gösterilen 22 yaşındaki Locian Sinmartean’ın ismi de gündeme geldi. Bistrita takımında forma giyen futbolcu, ligde 75 maçta 10 gol attı. Bu oyuncunun bonservis bedelinin 2 milyon dolar olduğu belirtildi. Öte yandan Alaves’te genelde yedek bulunan Bogdan Mara da sürpriz isim olarak gösterildi. 
     
Ronaldo nikah tazeledi      ORHAN YILDIRIM 

     BEŞİKTAŞ’IN başarılı savunma oyuncusu Ronaldo nikah tazeledi. Siyah - Beyazlılar’ın bir yıllığına anlaştığı futbolcu, dün sözleşmesini bir yıl daha uzattı. Üçte biri peşin olmak üzere 650 bin dolara imza atan Sambacı, aynı paraya daha uzun süreli sözleşmeye razı olmadı. Brezilyalı yıldız, "Şimdiye kadar hiçbir takımda böyle sağlıklı bir diyalog kurmadım. İleriyi düşünen Beşiktaş’ta başarının sürekli olmasını diliyorum. Bir 10 yıl daha sözleşme yaparım. Ama şimdiden söylüyorum, gelecek sene Beşiktaş ile 3-4 yıllık sözleşme imzalayacağım" dedi. 
     
Zor maç olacak’Beşiktaş’ın iki kaptanı Tayfur ve Sergen Bursaspor maçı için temkinli konuşuyor 
     KARTAL’IN iki kaptanı Tayfur ve Sergen, Bursaspor maçı için tedbiri elden bırakmadan temkinli demeçler verdi. Ligin ilk maçında rakiplerine karşı puan kaybettiklerini hatırlatan Tayfur, "Sahaya öc alma duygusu içinde çıkmayacağız. Sadace üç puan mücadelesi vereceğiz" diye konuştu. 
     SERGEN ise fiziksel ve zihinsel olarak yorgun düştüklerini söyledi. Yıldız futbolcu, "Bursa yeni hocası ile bir çıkış peşinde. Onlar için İstanbul’da puan almak, dertlerine ilaç olacak. Bir de her takım hiç yenilmediğimiz için bize karşı apayrı bir motivasyon ile oynuyor. Çok zor maç olacak" dedi. 
     
Golün ispatı      DENİZLİSPOR, gurbetçi bir bayanın amatör kamerayla tribünden çektiği görüntülerle golü ispatladıklarını iddia etti. Korner bayrağının arkasından çekilmiş görüntülerde topun çizgiyi geçtiğinin net olarak gözlendiğini ifade eden Başkan Mustafa Baysal, yapacakları itirazın değerlendirilerek karşılaşmanın yeniden oynanmasına karar verileceğine inandığını sözlerine ekledi. 
     



 SPOR 





























</TEXT>
</DOC>
