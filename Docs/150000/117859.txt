<DOC>
<DOCNO> 117859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sontur24.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Görme özürlü milletvekili yeminini kabartmalı alfabe ile yapacak 
</HEADLINE>
<TEXT>

     AK Parti'den İstanbul milletvekili seçilen görme özürlü Lokman Ayva, Meclis'te görme özürlüler için özel bir düzenlemenin olmadığını, ama gerekli düzenlemeler için işlemleri başlattıklarını belirterek, ''Meclis yeminini kabartmalı özürlü alfabesiyle yapacağım '' dedi. 
     Lokman Ayva, Altınokta Körler Derneği Genel Merkezi'nde Dernek Başkanı Eyyüp Doğan ile birlikte düzenlediği basın toplantısında, 3 Kasım'ı özürlüler için altın çağın başlaması olarak nitelendirerek, bu çağın devamı için mevki ve makam talebi olmaksızın hizmet edeceğini ifade etti. 
     Bir gazetecinin ''Meclis yeminini kabartmalı özürlü alfabesiyle mi yapacaksınız '' sorusuna Ayva, ''Evet öyle olacak. Mesela mazbatamı şu an kabartma olmadığından okuyamıyorum'' diye yanıt verdi. 
     ''Sizinle ilgili Meclis'te özel bir düzenleme olacak mı '' sorusunu ise Ayva, şöyle yanıtladı 
     ''Meclis'te ziyaretçiler için anons yapılıyor. Bu uygulama işitme engelliler için sorun oluyor. Duyamadıkları için saatlerce bekleyecekler. Bu anonsların yazılı olarak da yapılması için parti gurubuyla görüşüp gerekli işlemleri başlattık. Meclis'te tekerlekli sandalye için düzenleme vardı. 
     Şu ana kadar ihtiyaç olmadığı için bir düzenleme yok. Yasaları, Meclis kararlarını okumamız için kabartma olması ya da bilgisayarla bize ulaştırılması gerekiyor.'' Altınokta Körler Derneği Başkanı Eyyüp Doğan, Ayva'nın, Meclis'e giren ilk görme özürlü olduğunu belirterek, kendisine özürlülerden sorumlu Devlet Bakanlığı'nın verilmesini istediklerini belirtti. 
     Özürlülere iş verilmesi, bunun sağlanamaması durumunda, seçim nedeniyle kadük olan sakatlık tazminatının çıkarılmasını isteyen Doğan, ''Arkadaşımızın öncülüğü bizim de desteğimizle çıkacak bu taslakla özürlülere onurlu bir yaşama kavuşacaktır'' dedi. 
     





</TEXT>
</DOC>
