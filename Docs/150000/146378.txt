<DOC>
<DOCNO> 146378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/son/sondun24.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de intihar saldırısı... Yaralı sayısı 26'ya yükseldi 
</HEADLINE>
<TEXT>

     İsrail'in kuzeyindeki Netanya kentinde düzenlenen intihar saldırısında, yaralı sayısının 26 olduğu bildirildi. 
     Saldırının sorumluluğunu aşırı dinci İslami Cihad örgütü üstlendi. 
     Polis yetkilileri, intihar komandosunun üzerindeki bombayı patlatması sonucu öldüğünü ve saldırıda yaralananlardan 6'sının durumunun ağır olduğunu söylediler. 
     Görgü tanıklarına göre, saldırı, kent merkezindeki Bağımsızlık Meydanı'nda bulunan ''London'' adlı kafenin girişinde düzenlendi. Saldırganın, üzerindeki bombayı 4 İsrail askerinin yanında patlattığı ve patlamada çevredeki tüm camların kırıldığı belirtildi. 
     İsrail'de Yahudi Paskalyası arifesinde güvenlik önlemlerinin artırılması nedeniyle intihar komandosunun kafeye girişinin engellendiği ve bu sayede şu ana dek saldırgandan başka ölen olmadığı kaydedildi. 
     Bu arada, saldırının sorumluluğunu aşırı dinci İslami Cihad örgütü üstlendi. Associated Press ajansını telefonla arayan ve İslami Cihad örgütü üyesi olduğunu belirten bir kişi, saldırıyı örgütün düzenlediğini söyledi. 
     İsrail'de bundan önceki son intihar saldırısı 5 Mart'ta Hayfa'da düzenlenmiş, bir otobüste üzerindeki bombayı patlatan Filistinli ile 16 kişi ölmüştü. 
     Netanya'da geçen yıl Mart ayında Yahudi Paskalyası'nda geleneksel yemek sırasında bir otele düzenlenen intihar saldırısında 29 kişi hayatını kaybetmişti. 
     





</TEXT>
</DOC>
