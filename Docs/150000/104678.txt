<DOC>
<DOCNO> 104678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sonspo20.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş, Slovakya maçı kadrosunu yarın açıklayacak... 
</HEADLINE>
<TEXT>

     Milli Takımlar Teknik Direktörü Şenol Güneş, geçmişte alınan başarılarla artık övünmediklerini ve artık geleceğe baktıklarını söyledi. 
     Şenol Güneş, Trabzonspor Futbol Okulları'nın sertifika dağıtımı töreni sonrasında yaptığı açıklamada, kendilerinin işlerini yaptığını, yapmayı da sürdürdüklerini belirterek, ''Biz işimizi yaptık. Dünya Şampiyonası'nda üçüncülüğe ulaştık. Daha önce elde edilen başarılarıyla övünmüyoruz, günümüze ve geleceğe bakıyoruz'' dedi. 
     Hedeflerinin öncelikle Avrupa Şampiyonası Eleme Grubu'ndan çıkmak olduğunu kaydeden Güneş, daha sonra da Portekiz'deki finallerde iyi bir sonuç elde etmek olduğunu vurguladı. 
     Güneş, ligde takımların performanslarının giderek yükseldiğini anlatarak, takımda da 1-2 oyuncunun sakatlığının dışında sıkıntı bulunmadığını, Slovakya karşılaşmasının aday kadrosunu yarın açıklayacağını söyledi. 
     
     ''FUTBOLUN OKULLARA GİRMESİ GEREK'' 
     Futbolun gelişmesi için okullara girmesinin şart olduğunu dile getiren Güneş, böylece Türkiye'de futbolun geleceğinin parlak olacağını vurguladı. 
     Başarılı teknik adam, devletin semt sahalarını açması ve futbolun okulara girmesinin gerekliliğine dikkat çekerken, böylelikle bu sporun çok daha bilinçli olarak yapılacağını anlattı. 
     Trabzonspor'un geçmişte Avrupa'da ses getirdiğini kaydeden Güneş, ''Trabzonspor'un futbol okullarından geleceğin yıldızlarının çıkmasını bekliyoruz. Türk futbolunun Trabzonspor'a ihtiyacı var'' diyerek yıllarca futbol oynadığı eski kulübüne destek verdi. 
     





</TEXT>
</DOC>
