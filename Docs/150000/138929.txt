<DOC>
<DOCNO> 138929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/soneko09.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşil Kart sahipleri yeniden gözden geçirilecek... 
</HEADLINE>
<TEXT>

     Sağlık harcamalarında israfı önleyici yeni düzenlemelere gidiliyor. Bu çerçevede yeşil kart kullanımı da disipline ediliyor. 
     Maliye Bakanlığı yetkililerinden alınan bilgiye göre, Bütçe Uygulama Talimatı ile yürürlüğe konulan tedbirlerin ardından, gerek 2003 Bütçe Kanunu gerekse genelgelerle, sağlık harcamalarına dönük diğer düzenlemeler hayata geçirilecek. 
     Bu önlemlerin ilk adımında, hastane ve ilaç faturalarına ödeme öncesi ön kontrol getirilecek. Buna göre sağlık kuruluşlarının düzenlediği tedavi ve ilaç faturaları ile reçeteler, artık saymanlıklarca hemen ödenmeyecek. Fatura ve reçeteler, önce özel denetim komisyonunun önüne gidecek. Komisyonda doktor ve eczacı gibi sağlık temsilcileri ile diğer ilgililer bulunacak. 
     Özel komisyon, faturaların şişirilip şişirilmediğini, kullanılan ilaçların söz konusu tedaviye uygun olup olmadığını kontrol edecek. Gerçeği yansıtmayan fatura ve reçeteler, ilgili kuruma iade edilecek. Uygun görülenler ise saymanlığa gönderilecek ve burada ödenecek. 
     
     YEŞİL KARTLARA GÖZALTI 
     Sağlık harcamalarındaki israfı önlemenin ikinci adımını, yeşil kart sahiplerinin gözden geçirilmesi oluşturacak. 
     Maliye Bakanlığı yetkilileri, Türkiye'de 15 milyon dolayında yeşil kartlı vatandaş bulunduğunun sanıldığını, bazı birimlerin bu konuda daha yüksek rakamlar da telaffuz ettiğini belirttiler. 
     Oysa ülkede sosyal güvenlik kapsamı dışında kalan nüfusun bu kadar olmadığına dikkati çeken Maliyeciler, yapılan tespitlerde sadece mali durumu iyi olanlar değil, tedavi sırasında sevk işiyle uğraşmamak ve cepten ödeme yapmamak için SSK ve Bağ-Kurluların dahi yeşil kart çıkarttığının anlaşıldığını bildirdi. 
     Bu nedenle yeşil kart kullanımıyla sağlık harcamalarında büyük bir israf ortaya çıktığını kaydeden Maliye Bakanlığı yetkilileri, Sağlık Bakanlığı ile bu konuda görüşmeler yapıldığını ve bu çerçevede yeşil kartların yenilenmesi üzerinde durulduğunu söylediler. 
     Yetkililer, yapılacak çalışmada yeşil kartı gerçekten ihtiyacı olanların kullanmasının sağlanacağını, diğer kartların ise iptal edileceğini ifade ettiler. 
     
     İLAÇ YAZIMINA DA SINIRLAMA 
     Yeşil kartlılar için uygulamaya konulacak bir diğer düzenlemeyle de, yeşil kart sahiplerine de kopyalı sağlık karneleri verilecek. 
     Bu sayede doktorlar, hastaya hangi tarihte, ne tür ilaç yazıldığını görebilecek. Böylece yeşil kartlıların 3 günde bir doktora gidip aynı ilacı yazdırmasının ve daha fazla ilaç almasının önüne geçilecek. 
     Bütün kamu görevlileri ile emekliler için uygulamaya konulacak tedavi paket programı ile de, Bütçe Uygulama Talimatına rağmen hastanelerin fatura şişirmesi engellenecek. Bu programla Sağlık Bakanlığı, açık kalp ve apandisit gibi her tür ameliyat ve doğum gibi sağlık hizmetlerinde ödenecek tutarları belirleyecek. Sağlık kuruluşlarının düzenleyeceği faturalarda, hiç bir şekilde bu tutarın üzerine çıkılamayacak. 
     





</TEXT>
</DOC>
