<DOC>
<DOCNO> 101059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/ekonomi/eko03.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya’da jartiyer, Doğu’da şeffaflık moda 
</HEADLINE>
<TEXT>

Kriz mağduru kadın pantolon altına kaçık çorap giyiyor. Tesettürlü kadın fantazi, Konyalı kadın jartiyerli çoraba meraklı. İşte, Türk kadınının çorap eğilimleri 
     ŞULE YÜCEBIYIK 

     Anadolu kadını artık daha çok çorap tüketmeye başladı. Konya gibi muhafazakar bir ilde jartiyerli çorap en çok talep edilen modellerimizin başında geliyor. Doğu ve Güneydoğu illerinde ince çorap satışlarımız hızla artıyor. Tesettürlü kadınlar aslında çok süslü. İşli, pırıltılı fantazi çorapları en çok bu kitleye satıyoruz." 
     Bu tesbitler, Türkiye’nin en köklü çorap üreticilerinden biri olan Tekstüre Çorap’ın genç patroniçesi Didem Aras’a ait. 
     Türkiye’de tüketim alışkanlıklarındaki hızlı değişimi gözler önüne sermesi bakımından ilginç. 
     Aras, kentli kadınların çorap tüketimi hakkında da bilgiler veriyor "Kentlerde yaşayan, çalışan kadın pratik, sade çorapları tercih ediyor. Çorabı markasıyla istiyor. Pantolonun kamuda serbest bırakılmasından sonra külotlu çorap satışlarımız bu kesimde oldukça azaldı." 
     
     Krizde çoraplar kaçtı 
     Aras, krizde en çok etkilenen sektörlerden biri olduklarını vurguluyor. Bunun nedeni de en büyük hedef kitleleri olan çalışan kadınların işlerini kaybetmeleri ya da kişisel giderlerini kısmaları. 
     "Beyaz yakalı kadınlar, krizde çoraba para harcamamaya başladılar. Etek giymedikçe yeni çorap almadılar. Pantolonun altında görünmeyen, kaçık çoraplarla idare etmeye başladılar" diyen Aras, krizden hemen sonra üretimdeki ihracat payını artırma yolunu seçtiklerini vurguluyor. 
     Aras, yıllık 13 milyon dolara çıkardıkları ihracatları sayesinde krizde 100 işçi aldıklarını, yeni yatırımlar yaptıklarını ekliyor. 
     Son olarak "yazın serin tutan çorap" üreteceklerini açıklayan Aras, "DuPont’un geliştirdiği yeni bir iplikle yazları serin tutan ince çorap üreteceğiz. Türkiye’deki tek üreticisi Tekstüre olacak ve tüm Avrupa’ya ihraç edilecek" diyor. 
     
     Köy köy dolaşıp çorap tanıtacak 
     Tekstüre Çorap Pazarlama Koordinatörü Didem Aras, Türkiye’nin Avrupa’nın en az kadın çorabı tüketen ülkesi olduğunu vurguluyor. İtalya, Fransa gibi ülkelerde kadınlar yılda 20’yi aşkın çift naylon çorap tüketirken Türk kadını sözkonusu olduğunda bu rakam ikiye iniyor. 
     Ayrıca, kadınların büyük bölümü çorap çeşitlerini tanımıyor. İncesi, kalını, terletmeyeni, pantolonla ve etekle giyileni derken çorap çeşitleri 45’i buluyor. 
     Aras 30’u aşkın çorap çeşidini tanıtmak için Anadolu’ya çorap turnesi düzenleyecek. 
     Karadeniz, Doğu ve Güneydoğu’daki 12 ili içeren turne kapsamında köy köy dolaşılıp kadınlara naylon çorap çeşitleri ve kullanımıyla ilgili bilgiler verilecek. 
     



 EKONOMİ 



















</TEXT>
</DOC>
