<DOC>
<DOCNO> 101730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/ekonomi/eko05.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tariş’in başına Çin bereketi yağacak 
</HEADLINE>
<TEXT>

Yılda 5 milyon ton yağ ithalatı yapan Çin Tahıl ve Yağ Birliği, Tariş’i gezdi. Birlik Başkanı Bai Meiqing, Anlaşırsak Tariş’in tüm yağını Çin’e taşırız’ dedi 
     UTKU BOLULU İzmir DHA 

     Türkiye’den bitkisel yağ ve zeytinyağı almak isteyen Çin Halk Cumhuriyeti ticaret heyeti, Tariş tesislerinde inceleme yaptı. Heyet, kalite, fiyat ve hizmeti beğenirse Tariş, Çin’e tonlarca yağ satacak. 
     ABD, Arjantin, Kanada, Malezya ve Batı Avrupa’dan yılda 3 - 5 milyon ton arasında zeytin, pamuk, ayçiçek, mısırözü, soya fasülyesi yağı ithal eden ve Türkiye pazarından yağ almak isteyen Çin Halk Cumhuriyeti’nden gelen altı kişilik ticari heyet, Tariş’in pamukyağı ve zeytinyağı tesislerinde inceleme yaptı. Çin Tahıl ve Yağ Birliği Başkanı Bai Meiqing "Türkiye’den yağ ithal edeceğiz. Anlaşırsak, Tariş’in tüm yağını Çin’e taşırız’’ dedi. 
     Türkiye ile Çin arasında tarihi yakınlığın olduğunu belirten Meiqing, Çin’in açılma politikasının başlamasından sonra tahıl ve yağ ürünlerinde gelişme gösteren Türkiye ile ticari ilişki için harekete geçtiklerini söyledi. 
     Tariş Yönetim Kurulu Başkanı Hadi Acar da "Ürünlerimizi beğeneceklerinden eminim. Umarım gerisi gelecektir" dedi. 
     



 EKONOMİ 






















</TEXT>
</DOC>
