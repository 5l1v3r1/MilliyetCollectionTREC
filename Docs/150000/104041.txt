<DOC>
<DOCNO> 104041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/soneko32.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Ege Bölge Değerlendirme Toplantısı... 
</HEADLINE>
<TEXT>

     Sanayi ve Ticaret Bakanı Ahmet Kenan Tanrıkulu, İzmir'e bir teknoloji geliştirme bölgesi kurulabilmesi için çalışmaların yoğun şekilde sürdürüldüğünü söyledi. 
     Bakan Ahmet Kenan Tanrıkulu, TOBB Ege Bölge Değerlendirme Toplantısı'nda yaptığı konuşmada, İzmir'in limanı, uluslararası fuarı Milli İktisat kongresi, ticaret geleneği ve güçlü altyapısı, turizmi, girişimcilik ruhu ve geniş hinterlandı ile ülke ekonomisi için de ''stratejik öneme sahip bir il'' olduğunu anlattı. 
     Ege Bölgesi'nde yaşanan gelişmeleri yakından takip ettiklerine işaret eden Tanrıkulu, ''Hedefimiz bütün sektörlerin geliştiği öncü bir bölge yaratmak, bölgemizi layık olduğu seviyeye getirmektir''dedi. 
     Bakanlığının İzmir'e yönelik faaliyetlerini sıralayan Bakan Tanrıkulu, şöyle konuştu 
     ''Ege Bölgesi'nde ve İzmir'de 1999 yılından 2001 yılı sonuna kadar 26 adet OSB ve toplam 12 bin 912 işylerinden oluşan 59 adet Küçük Sanayi Sitesi hizmete sunulmuştur. İzmir'e bir teknoloji Geliştirme Bölgesi kurulabilmesi için çalışmalarımız yoğun şekilde sürdürülmektedir. Sayın İzmir Valisi Başkanlığında bir kurucu heyet oluşturulmuş ve bu heyet 1 Ağustos 2002 tarihinde bakanlığımıza başvurmuştur. Şu aşamada bu konuyu 2003 yılı yatırım programına aldırabilmez yönünde gayret gösteriyoruz. Yeni çıkardığımız kanun çerçevesinde oldukça önemli mali kolaylıklar getirerek bir endüstri bölgesi oluşturma amacıyla da çalışma yürütüyoruz.'' Bakan Tanrıkulu, 7 ilde ürün borsası kurulmasının kararlaştırıldığını, bunlar arasındaki izmir borsası'nın pamuk konusunda ihtisaslaşacağını belirterek, esnaf ve sanatkarların kredi imkanlarının artırılması yönünde de çalışmaların sürdüğünü kaydetti. 
     
     MALİYE BAKANI ORAL 
     Maliye Bakanı Sümer Oral da, 2002'nin normalde seçim yılı olmadığını, bütçeye kısıtlı, sınırlı ödenekler konulduğunu ve bütçenin bu şekilde yapıldığını söyledi. 
     Yılın ikinci yarısında seçim kararı alındığını, bu ödeneklerle seçim yatırımı yapılmasının mümkün olmadığını bildiren Oral, ''Bu bütçe içinde seçim ekonomisi uygulamak zordur. Bakanlık olarak ödenek dağıtımında seçim değil, normal yılın bütçe ilkelerine ulaşmak için ne yapılması gerekiyorsa onu yapıyoruz'' dedi. 
     2002 yılının personel kararını aşmanın doğru olmayacağını, ancak boşalan kadrolara eleman alınabileceğini, eğitim ve sağlık konusunda geniş düşünülebileceğini bildiren Oral, ''Mali Milat'', ''Enflasyon Muhasebesi'' ve ''Gelir Tanımı'' konularında da şunları söyledi 
     ''Uygulanan programın temel hedefi, ekonomiyi krizden kurtarmak ve ekonomiyi çağın şartlarına çekerek, dayanıklılığını arttırmaktır. 2003'ün başından itibaren Enflasyon Muhasebesi ve Gelirin Tanımının Uygulanması kararını aldık. Enflasyon Muhasebesi , Mali Milat ve Gelirin Tanımı sisteme girmesi gereken düzenlemelerdir. Maliye Bakanlığı olarak bunları paket halinde hazırlayıp, TBMM'ye sunacağız. Siyasette bazen öngörülmeyen olaylar olur ama Maliye Bakanı olarak bunun sahipliğini kolay kolay kimseye kaptırmam. Bunlara ekonominin ihtiyacı var.'' Uygulanan ekonomik program ile sağlam zemin oluşturulduğunu, kamu maliyesinin sağlıklı hale geldiğini bildiren Bakan Oral, ''Sorunlardan değil, sorunların çözümünü ertelemekten korkmalıyız'' dedi. 
     
     TOBB BAŞKANI 
     Türkiye Odalar ve Borsalar Birliği TOBB Başkanı Rifat Hisarcıklıoğlu, bu toplantının 4. Bölgesel Toplantı olduğunu belirterek, toplantıya Ege Bölgesi'nde bulunan 51 oda ve borsanın 44'ünün katıldığını söyledi. 
     Krizin en ağır olduğu geçen yıl Ege Bölgesi'ndeki organize sanayi bölgelerinde yüzde 6'lık faal şirket artışı olduğunu, istihdamda da yüzde 6'lık artış bulunduğunu kaydeden Hisarcıklıoğlu, geçen yılın ilk 6 ayına göre, elektrik tüketiminde yüzde 21'lik artış olduğunu da söyledi. Hisarcıklıoğlu bu karşılaştırmaların hem iyi hem de kötü olduğunu kaydederek, ''Artışlar çok tatminkar artışlar değil'' diye konuştu. 
     





</TEXT>
</DOC>
