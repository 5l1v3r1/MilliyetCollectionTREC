<DOC>
<DOCNO> 138444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/son/sontur05.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye İnterneti 10 yaşında 
</HEADLINE>
<TEXT>

     İnternetin Türkiye'ye gelişinin 10. yılı, çeşitli etkinliklerle kutlanacak. Bu yıl İnternet Haftası, internetin Türkiye'ye gelişinin yıldönümü olan 12 Nisan'ı da kapsayacak şekilde 7-20 Nisan tarihleri arasında kutlanacak. 
     Ulaştırma Bakanlığı bünyesindeki İnternet Kurulu tarafından organize edilen İnternet Haftası kutlamalarına ilişkin hazırlıklar sürüyor. 
     İnternet Kurulu üyesi ve Bilkent Üniversitesi Öğretim Üyesi Doç. Dr. Mustafa Akgül, 12 Nisan 2003 tarihinin Türkiye İnternetin 10. yaş günü olduğunu, internetin Türkiye'ye gelişinin yıldönümünün çeşitli etkinliklerle kutlanacağını ifade etti. 
     İnternet Haftası kutlamalarının bu yıl 6'cısının gerçekleştireleceğini belirten Akgül, internetin Türkiye'ye gelişinin yıldönümünü de kapsayacak şekilde kutlamaların bu yıl 7-20 Nisan 2003 tarihleri arasında yapılacağını söyledi. 
     ''Türkiye internetinin 10. yılı tüm ülkede etkinliklerle yaşanacak. Gönlümüzde İnternet Haftası'nı tüm ülkeye yayılmış bir internet şenliği olarak kutlamak yatıyor'' diyen Akgül, kutlamaların duyurulması amacıyla 500 bin adet afişin okul, postane, banka, kütüphane, otobüs, metro ve demiryollarına asılmak üzere hazırlanacağını kaydetti. Akgül, kutlamalara her kesimden destek beklediklerini ifade etti. 
     
     ''İNTERNET HAFTASI, PROJELER İÇİN BİR FIRSAT'' 
     Akgül, İnternet Haftası kutlamalarıyla interneti geniş kitlelerle tanıştırmayı, toplumun interneti enine boyuna tartışmasını, yaşamın tüm boyutlarını etkilemeye başlayan interneti ülkenin yeniden yapılandırılmasında etkin kullanılmasını amaçladıklarını belirtti. 
     İnternetin ülke gündemine yerleşmesi ve gelişmiş ülkelerle aradaki sayısal uçurumun giderilmesi için bir okulu ya da halk kütüphanesini internete bağlamayı, belediyelerde ve organize sanayi bölgelerinde e-ticarete prototip olacak internet evleri açmayı, kültürel mirasi internete taşımayı, köylere internete bağlı bilgisayar yerleştirmeyi önerdiklerini vurgulayan Akgül, İnternet Haftası kutlamalarının bu projeleri hayata geçirmek için iyi bir fırsat olduğunu kaydetti. 
     İnternet Haftası öncesinde kişilerin istedikleri isimleri internet adresi olarak alabilmesine imkan verecek ''.name.tr'' alan adı uygulamasının da hayata geçirileceğini ifade eden Akgül, bu uygulamayla internet kullanımını daha da yaygınlaştırmayı hedeflediklerini kaydetti. 
     Akgül, ayrıca kamu kurumlarının elektronik devlet e-devlet oluşumuna yönelik hizmetlerini halka tanıtmalarını, planlanan yeni hizmetler konusunda bilgi vermelerini beklediklerini sözlerine ekledi. 
     





</TEXT>
</DOC>
