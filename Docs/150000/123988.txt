<DOC>
<DOCNO> 123988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sonspo16.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Sarr gidiyor... 
</HEADLINE>
<TEXT>

     Galatasaray Kulübü 2. Başkanı ve Basın Sözcüsü Ali Dürüst, sezon başında AC Milan takımından kiralanan Senegalli Sarr'ı, Teknik Direktör Fatih Terim'in ligin ikinci yarısında düşünmediğini söyledi. 
     Transfer konusunda arayışlarının sürdüğünü anlatan Dürüst, ''Çalışmalarımız devam ediyor. Ayrıca hocamız Terim, Sarr'ı ikinci yarıda takımda düşünmüyor. Almaguer'in ise şu anda sakatlığı var, durumu daha sonra kesinlik kazanacak'' dedi. 
     Ali Dürüst, transferde iki kategoride arayışta olduklarını söylerken, ''Geleceği düşünerek ve şu anda oynayabilecek futbolcuları tarıyoruz. Araştırmalarımız sonunda gerekli transferleri yapacağız. Ayrıca, yabancı sayımız da belli. Bu sezon Avrupa'da maç yapmayacağımızı da düşünüp, bu şekilde transfere yöneliyoruz'' diye konuştu. 
     
     SARR'IN MENAJERİ ''BAŞKA DOKTOR ARASINLAR'' 

     Galatasaray'da kendisine kulüp bulması söylenen Sarr'ın menajeri İwan Postel, Senegalli futbolcunun 2 aydır sakatlığının geçmediğini ileri sürüp, kulüp doktorlarını kastederek, ''Sarr'ın hala ağrıları var. Bana göre Galatasaray başka oyuncu bakmak yerine önce başka doktor baksın. Doktorları eleştirmek istemiyorum, ancak Sarr'ın doktorlarla aralarında geçenleri ben biliyorum'' dedi. 
     Menajer Postel, Sarr'ın Türkiye'den ayrılmak istemediğini ve İstanbul'da çok mutlu olduğunu da dile getirerek, ''Eğer kendisi isteseydi Parma ve Como kulüpleri de dahil olmak üzere Seri A'dan 3 kulüple görüşürdüm. Ancak o burada kalmak istiyor'' diye konuştu. 
     Sarr'ın bazı maçlarda sakat sakat oynadığını ve bu yüzden tam olarak performansını gösteremediğini ileri süren İwan Postel, Senegalli futbolcunun, kendisine kulüp tarafından ''Oynamaya hazır mısın'' diye sorulduğunda ''Ağrılarım var. Ben buraya futbol oynamaya geldim. Ancak ağrılarım dindirilirse kendimi gösterebilirim'' dediğini anlattı. 

     
</TEXT>
</DOC>
