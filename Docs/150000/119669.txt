<DOC>
<DOCNO> 119669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/spor/spo15.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Boksta doping alarmı      ULUSLARARASI Boks Federasyonu son 4 yıl içinde Ukraynalı 6 boksörün dopingli çıkması üzerine tüm ülkeleri takibe aldı. Mısır’daki kongrede tüm üyeleri doping konusunda uyaran AİBA yetkilileri, önümüzdeki 2 yıl içinde dopingli yakalanacak sporcu ve ülkesine ağır ceza verileceğini duyurdu. 
     
Michael Owen baba oluyor      İNGİLİZ futbolunun ünlü yıldızı Michael Owen baba oluyor. Liverpool’un 22 yaşındaki süper golcüsünün kız arkadaşı Louise Bonsall’ın 4 aylık hamile olduğu belirtildi. İngiltere Owen’ın gayrımeşru çocuk sahibi olma haberiyle sarsılırken, çift evliliği düşünmediklerini ancak bu durumdan mutluluk duyduklarını açıkladı. 
     
Altay’dan tepki      ALTAY Kulübü Başkanı Ahmet Taşpınar, Beşiktaş’ın Sinan’ı istediğini duyduklarını, ancak kendilerine bir başvuru olmadığını söyledi. Taşpınar, "Beşiktaş etik değerlere önem veren bir kulüptür. Ancak bazı menajerler bizi devre dışı bırakmaya çalışıyorlar" dedi. 
     
Kriz bitiyor      HDK ile İstanbul Büyükşehir Belediyesi arasındaki alacak davasında sona yaklaşıldı. Olimpiyat Kanunu gereği Hazırlık ve Düzenlene Kurulu’na yatırılması gereken 34.5 trilyon liranın tahsili için açılan davada bilirkişi raporu da mahkemeye verildi. HDK yetkilileri 3 ay içinde mahkemenin sonuçlanacağını belediyenin ana para ile birlikte faizleri de ödeyeceğini vurguladı. 
     
Samsun’da Arıca ve Şifo sesleri      SAMSUNSPOR’DA son haftalardaki başarısızlıkların faturası Teknik Direktör Jovanovski’ye kesildi. Bu hafta oynanacak Altay maçı Makedon hocanın son şansı olarak değerlendirilirken, yeni teknik direktör adayları arasında Erdoğan Arıca ile Şifo Mehmet’in isimlerinin geçtiği öğrenildi. 
     
Bursaspor kaynıyor      FENERBAHÇE karşısında ağır bir yenilgi alan Bursaspor’da taraftarlar yönetim ve Teknik Direktör Nejat Biyediç’i istifaya çağırdı. Yönetim Kurulu’nun dün akşam yaptığı toplantı öncesi bir grup taraftar Vakıfköy tesislerine gelerek, "Biyediç defol git. Yönetim istifa. Yönetim bu futbolcuların hepsini sat" diye bağırdı. 
     



 SPOR 


























</TEXT>
</DOC>
