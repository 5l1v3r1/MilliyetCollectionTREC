<DOC>
<DOCNO> 148350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/soneko06.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Polonya Başbakan Yardımcısı Türkiye'de... 
</HEADLINE>
<TEXT>

     Polonya Başbakan Yardımcısı Grzegorz W. Kolodko, İstanbul'da biraraya geldiği Türk işadamlarını ülkesinde yatırıma davet etti. 
     Türk-Polonya İş Konseyi tarafından Conrad Otel'de düzenlenen yemeğe katılan Kolodko'ya, inşaat, enerji, petrol boru hattı, inşaat ve iş makinaları, madencilik makinaları, mühendislik hizmetleri, kimya ve petro kimya sanayi ile plastik sanayi alanında faaliyet gösteren firmaların üst düzey yöneticilerinden oluşan bir heyet eşlik etti. 
     Yemekten önce düzenlenen çalışma toplantısında Türk-Polonya İş Konseyi Başkanı Mithat Yenigün, Polonya Ticaret Odası Genel Sekreteri Marek Kloczko, Dış Ticaret Müsteşarlığı Genel Müdür Yardımcısı Osman Bekaroğlu ve Polonya Ekonomi ve Çalışma Bakanlığı Müsteşarı Marek Kossowski, iki ülke arasındaki ekonomik ilişkilerin geliştirilmesi konusunda işadamlarına önerilerde bulundular. 
     Türk-Polonya İş Konseyi Başkanı Mithat Yenigün, İş Konseyi etkinlikleri kapsamında 1991 yılından itibaren Türkiye ve Polonya'da dönüşümlü olarak düzenlenen toplantıların, 2 ülkenin iş dünyasını doğrudan biraraya getirmeyi, karşılıklı olarak iş olanakları konusunda bilgilendirmeyi hedeflediğini dile getirdi. 
     Yenigün, ekonomik işbirliğini geliştirmenin esas yolunun, her 2 ülke iş dünyasının birbirlerini yakından tanımaları ve temaslar kurmaları şeklinde olduğunu belirterek, bu kapsamda Polonya Ticaret Odası ve benzeri kuruluşlarla işbirliği içinde benzer organizasyonları daha sık düzenlemeyi arzu ettiklerini vurguladı. 
     Mithat Yenigün, toplantının ardından geçilen öğle yemeğinde de, Türkiye'de faaliyet gösteren 4 Polonyalı firma bulunduğunu, Polonya'da ise Türk şirketlerinin 110 milyon dolarlık iş hacmiyle 23. sırada olduğunu bildirdi. 
     Türkiye'nin, 2002 yılında Polonya'ya 340.5 milyon dolarlık ihracata karşılık 244.2 milyon dolarlık ithalat gerçekleştirdiğini belirten Yenigün, Türkiye'den Polonya'ya ağırlıklı olarak otomotiv ve yan sanayi, Polonya'dan Türkiye'ye ise ağırlıklı olarak elektrikli makinaların gönderildiğini söyledi. 
     
     BAŞBAKAN YARDIMCISI KOLODKO 
     Polonya Başbakan Yardımcısı Grzegorz W. Kolodko da, Polonya'da yatırım yapan Türk işadamlarının sayısının artmasını arzuladıklarını belirterek, 2 ülke arasındaki turizm potansiyeline de dikkat çekti. 
     DEİK İcra Kurulu Başkanı Rona Yırcalı ise DEİK ve Türk-Polonya İş Konseyi'nin faaliyetleri ve amacı konusunda bilgi verdi. Yırcalı, 2 ülke arasındaki ticari işbirliğinin daha fazla geliştirilmesi gerektiğini kaydetti. 
     Konuşmaların ardından Mithat Yenigün, Polonya Başbakan Yardımcısı Kolodko'ya kristal bir tabak hediye etti. 
     





</TEXT>
</DOC>
