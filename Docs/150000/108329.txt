<DOC>
<DOCNO> 108329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sontur12.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kesk "Bakanlar Kurulu sürpriz yaparsa biz de yaparız" 
</HEADLINE>
<TEXT>

     Kamu Emekçileri Sendikaları Konfederasyonu KESK Başkanı Sami Evren, bugünkü Bakanlar Kurulu toplantısından kamu çalışanlarının maaşlarındaki iyileştirme konusunda ''sürpriz bir karar'' çıkması durumunda kendilerinin de ''sürpriz yapacaklarını'' söyledi. 
     Evren, bazı sendika yöneticileriyle Başbakan Ecevit ile yaptıkları görüşmenin ardından, Başbakanlık Merkez Binası'ndan ayrılırken gazetecilerin sorularını yanıtladı. 
     Sami Evren, sendikal mücadelenin, bir hak, toplu görüşmede sendika üyelerinin bütçedeki paylarını arama mücadelesi olduğunu belirtti. 
     Bu mücadelede, 2002 yılı bütçesinde sınırlı olduğu iddia edilen kaynaklar içerisinden Ekim ayından geçerli olmak üzere 100 milyon lira teklif edildiğini hatırlatan Evren, artışın Bakanlar Kurulu toplantısında 100 milyon lira olarak ele alınacağını ifade etti. 
     
     ''KAMU ÇALIŞANLARI MÜJDE BEKLİYOR'' 
     ''Bütün kamu çalışanlarının, Bakanlar Kurulu'ndan bu müjdeyi beklediğini Sayın Başbakan'a ifade ettik'' diyen Evren, bu konuda oldukça umutlu olduklarını söyledi. 
     KESK olarak sendikal mücadeleyi sadece ücret tartışması olarak değerlendirmediklerini anlatan Evren, kamu çalışanlarının yıllardır birikmiş sorunlarını bir paket halinde görüştüklerini dile getirdi. Evren, şöyle devam etti 
     ''2002 yılına ilişkin yaptığımız bu görüşme, tam anlamıyla bir toplu sözleşmeye dönüşmüştür. Bakanlar Kurulu da bugün bu kararı teyit ettiği takdirde, 2002 yılına ilişkin talebimiz, beklentimizin altında olmasına rağmen ilk defa bir toplu sözleşme olduğu için tüm kamu çalışanları için anlamlıdır. 
     2003 yılına ilişkin özellikle müzakere ettiğimiz olay, Gayri Safi Milli Hasıla içindeki kamu çalışanlarına ayrılan payın 6.9 ile sınırlı tutulmasına itiraz ettik. Çünkü, bütçedeki bu pay büyütüldüğü takdirde, 2003 yılı içerisinde kamu çalışanlarının maaşlarında ciddi bir iyileştirmenin önü açılacaktır. 
     Sayın Keçeciler ile vardığımız mutabakat gereği Bakanlar Kurulu, 2003 yılı bütçesinin oluşumu sürecinde konfederasyonumuzu taraf olarak dikkate alacaktır.'' Kamu çalışanlarına da seslenen Evren, Bakanlar Kurulu'nun bugün vereceği kararın kendileri için anlamlı olduğunu vurgulayarak, ''Bu, dayanışmanın, örgütlü mücadelenin bir sonucudur'' dedi. 
     Evren, bütün kamu çalışanları ve memurları konfederasyona davet etti. 
     
     SORULAR 
     KESK Genel Başkanı, 100 milyon liralık artışın kamu çalışanlarına mı, yoksa sendika üyelerine mi yapılacağı sorusu üzerine, artışın bütün kamu çalışanlarına, emekli, dul ve yetimlerine yapılacağını bildirdi. 
     Evren, başka bir soru üzerine, brüt 100 milyonluk artıştan sonra en düşük memur maaşının Ekim ayından itibaren net 360 milyon lirayı, Ocak 2003'teki artıştan sonra ise 400 milyon lirayı bulacağını bildirdi. 2 milyar lira alan devlet memurunun maaşının ise net 2 milyar 72 milyon lira olacağını belirten Evren, artışın en düşük maaşlı memura yüzde 20, en yüksek maaşlı memura ise yüzde 1.2-1.3 olarak yansıyacağını kaydetti. 
     Sami Evren, ''Bu iş bitti mi Bakanlar Kurulu'ndan sürpriz bir karar çıkabilir mi '' sorusuna, ''Başbakan ile görüşmemiz oldukça olumlu geçti. Eğer Bakanlar Kurulu'ndan sürpriz bir karar çıkarsa KESK de süpriz yapar'' yanıtını verdi. 
     





</TEXT>
</DOC>
