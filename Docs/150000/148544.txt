<DOC>
<DOCNO> 148544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sondun24.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD uçakgemisinde savaş karşıtı askerler... Neler dediler neler... 
</HEADLINE>
<TEXT>

     Amerikan uçakgemisi Kitty Hawk'ta bir avuç asker, Irak savaşını onaylamıyor. 
     ''Ülkemiz niçin başka insanlara nasıl yaşayacaklarını öğretmeye, onlara ne yapmaları, ne yapmamaları gerektiğini söylemeye kalkıyor '' diye soran bu askerler, 5 bin kişilik personelin görev yaptığı devasa gemide bir avuç olsalar da fikirlerini söylemekten çekinmiyorlar. 
     AFP muhabirinin görüştüğü askerlerden Kevin Parker, ''Bu savaş olmamalıydı'' dedi ve Beyaz Saray yönetimiyle aynı fikirde olmadığını belirtti. 
     Savaş yanlısı arkadaşlarının tersine, ''Bütün ülkeler ABD'ye benzemek zorunda değil... Bana sorarsanız, bu savaşın işe yarayacağını düşünmüyorum. Siviller ölüyor, askerler ölüyor, bombalar her şeyi imha ediyor. Atılan taş ürkütülen kurbağaya değmiyor...'' diye konuştu. 
     Jason Meeh adlı asker de savaşa karşı olduğunu belirterek, ''Arkadaşlarımız çoğunluğa ayak uyduruyorlar ve genel kabul gören fikirlerin dışında bir şeyler söylemeye korkuyorlar'' dedi. 
     Meeh, ''Bu insanların bildiği tek şey var kabul etmeseler de kendilerine söylenene boyun eğmek...'' diye konuştu. 21 yaşındaki genç adam, ''Benim için Amerikalı olmak fikri hür olmak, genel kabul gören fikirlere şüpheyle bakabilmektir...'' dedi ve şöyle konuştu 
     ''Bence bu savaşın terörizmle mücadeleyle ilgisi yok. Herhangi birilerinin kurtarılması falan da söz konusu değil...'' ABD'nin emperyalist niyetleri olduğunu düşünen Meeh ve Parker, ''Her şeyden önce Irak'ın petrol zenginlikleri kontrol altına alınmak isteniyor. Sonra işin içinde para var... Dahası bu savaş, terörü yok etmek şöyle dursun onu daha da tırmandıracaktır'' diye konuştular. 
     Er Meeh, röportajı bitirirken şunları söyledi 
     ''Bu savaş, kültürümüzle Batı uygarlığı ve Ortadoğu kültürü arasındaki uçurumu daha da derinleştirecek. 11 Eylül'de o insanlar bize niçin saldırdılar diye sormak gerek... Ben bunu şimdi şimdi anlıyorum...'' 

     
</TEXT>
</DOC>
