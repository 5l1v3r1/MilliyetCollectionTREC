<DOC>
<DOCNO> 133636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/soneko11.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Levis'a kumaş Türkiye'den... 
</HEADLINE>
<TEXT>

     Sanko Holding Yönetim Kurulu Başkanı Abdulkadir Konukoğlu, jean pantolanlarının önde gelen isimlerinden Levis'a kumaş satmak için anlaştıklarını belirterek, ''bu başarı ile aynı zamanda dünyaya, Türk tekstil sektörünün gücünü gösterdik'' dedi. 
     Konukoğlu, yaptığı açıklamada, Sanko Holding kuruluşlarından İSKO'nun, Levis'a 100 yıldan beri kumaş veren ABD'de yerleşik Cone Mills ile anlaşma sağladığını söyledi. 
     501 blue-jean pantolonları üreticisinin 100 yıldan beri kumaşı Cone Mills firmasından aldığını kaydeden Konukoğlu, ''Ancak, firma, teknolojisi bazı ürünlere yetmeyince ortak aradı ve dünya genelinde yaptığı araştırma sonucu İSKO'yu tercih etti'' diye konuştu. 
     Yaklaşık bir yıl süren görüşmeler sonucu İSKO ile Cone Mills arasında anlaşma yapıldığını ve 501 blue-jean kumaşlarının İSKO Cone ortaklığı olan İSKONE firmasınca yapılmasını kararlaştırdığını vurgulayan Konukoğlu, şöyle devam etti 
     ''Dünya devi bir firmanın bizi tercih etmesi, Türk tekstilinin gücünü gösterdi. Bu anlaşma Türk tekstilinin, Gaziantep sanayicisinin tartışmasız bir başarısıdır. Bu anlaşma Gaziantep'i Türkiye'de, Türkiye'yi dünyada söz sahibi yapma iddiamızın ifadesidir. Anlaşma gereği Levis'a yıllık 50 milyon dolarlık ihracat yapılacak. Bu başarıda, yalnızca ürün kalitesi değil idari anlayışımız ve müşteri ilişkilerimiz de önemli rol oynamıştır.'' Sanko Holding ve Nestle Waters ortak kuruluşu Sansu tarafından üretilen Nestle Pure Life ile de yenilikleri sürdürdüklerini anlatan Konukoğlu, şu değerlendirmeyi yaptı 
     ''Su sektöründe de önemli başarılar sağladık. 19 litrelik damacana, 5, 1.5 ve 0.5 litrelik pet şişe ürünlerimizin ardından şimdi de Türkiye'nin 0.33 litrelik tek pet şişe suyunu ürettik. Bu ürün, özellikle restoran, kafe ve benzeri yerlerde tüketiciye önemli kolaylık sağlayacak.'' 
     





</TEXT>
</DOC>
