<DOC>
<DOCNO> 136389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/siyaset/asiy.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet esnafı silahlandırıyor... 
</HEADLINE>
<TEXT>

İçişleri Bakanlığı silah alımını kolaylaştırıyor. Esnaf ve sanatkar odalarının girişimleri sonucunda, oda başkanları ve en kıdemli iki yönetim kurulu üyesi silah ruhsatı alabilecek 
     TOLGA ŞARDAN Ankara 

     AKP hükümeti ekonominin orta direği olan esnaf ve sanatkarların desteğini alabilmek amacıyla yaklaşık 10 bin esnafa silah taşıma ruhsatı verilmesi için yönetmelik değişikliği hazırlattı. Emniyet Genel Müdürlüğü, İçişleri Bakanı Abdülkadir Aksu’nun talimatıyla, ateşli silahların taşınması için gereken ruhsatların verilmesini sağlayan yönetmeliği değiştiren bir taslak hazırladı. Asayiş Daire Başkanlığı’nın hazırladığı taslağın, Bakanlar Kurulu’nca onaylanması durumunda uygulamada üç önemli değişiklik olacak. Taslakta, öncelikle İçişleri bakanlarının istedikleri kişilere silah ruhsatı verebilmesi öngörüldü. Eski İçişleri Bakanı Meral Akşener döneminde yapılan değişiklikle silah ruhsatı verme yetkisi il valilerine devredilmişti. Değişiklikle, İçişleri bakanları, illerde valilere yapılan başvurularda "olumsuz" yanıt alan kişilere kendi yetkisiyle ruhsat verebilecek. Taslağın gerekçesinde bu istek, "İçişleri bakanının uygun gördüğü kişiye silah taşıma izni verememesi hiyerarşiye uygun düşmemektedir" görüşüyle açıklandı. 
     Silah ruhsatı alabilecek kişilerin kapsamı da genişletildi. Halen ticaret odaları, sanayi odaları, deniz ticaret odaları, ziraat odaları ve ticaret borsaları yönetim kurulu başkan ve üyeleri silah ruhsatı alırken, esnaf ve sanatkar odalarının hükümet nezdindeki girişimleri sonucunda, "oda başkanları ve en kıdemli iki yönetim kurulu üyesi" silah ruhsatı alacak kişiler kapsamına alındı. 
     Taslağın yasalaşması durumunda il valileri, yurt genelinde faaliyet gösteren 3 bin 434 esnaf ve sanatkar odasının yönetim kurulu başkanının aralarında bulunduğu yaklaşık 10 bin kişiye yeni silah ruhsatını onaylamak için mesai yapacak. Yapılan düzenlemeyle ateşli silahlarla işlenen suçlarda, faillerin daha kolay yakalanması için ruhsat sahibi olan kişilerin yeni alacakları silahlarından kovan ve çekirdek örneğinin arşivlenmesi hükmü yer aldı. 
     



 SİYASET 












</TEXT>
</DOC>
