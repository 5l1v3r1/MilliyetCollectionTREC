<DOC>
<DOCNO> 111528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/magazin/amag.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendini gerçek Mohikan zannetti 
</HEADLINE>
<TEXT>

Mohikan stili saçlarını kestiren Ümit Davala, kız arkadaşıyla eğlenirken gazetecileri karşısında görünce çıldırdı, sille tokat saldırdı. Sokak ortasında bir gazeteciyi de yere yıkıp ölesiye tekmeleyen Davala, karakolda ifadesi alındıktan konra serbest bırakıldı. 
     TAYLAN YILDIRIM 

     Elazığspor karşılaşmasının ardından İzmir’e gelen Galatasaray’ın milli futbolcusu Ümit Davala, dün gece aralarında manken Banu Akkaynak’ın da bulunduğu arkadaşlarıyla Borsa Restoran’a gitti. 
     Bu sırada bir grup gazeteci de görüntü almaya çabalıyordu. Duruma öfkelenen Ümit Davala, gazetecileri önce tekmeleyerek dışarı çıkartmayı başardı. Ancak hırsını alamamış olacak ki, birlikte yemek yediği Akkaynak’ı bir arkadaşı ile uzaklaştırdıktan sonra öfkeyle dışarı fırladı ve basın mensuplarına tekrar saldırdı. 
     
     Arkasına bakmadan kaçtı 
     Alkollü olduğu öne sürülen Davala, yerel Yeni TV kameramanı Ercan Akgün’ün kamerasını kırıp İzmir TV magazin muhabiri Ünal Gümüştekin ve İzmir TV kameramanı Gönen Güvenç’i yumrukladı. Davala, olayları yatıştırmaya çalışan Akşam Gazetesi muhabiri Serhan Şarman’a da tekme tokat saldırıp yerlerde sürükledi. 
     Kavganın büyümesinin ardından Ümit Davala, arkadaşlarınca sokak arasına park edilen Skoda Felicia marka bir otomobile binerek hızla olay yerinden uzaklaştı. Ancak gazeteciler, Ercan Akgün, Ünal Gümüştekin, Gönen Güvenç ve Serhan Şarman Kantar Karakolu’na gelerek Davala ve arkadaşlarından şikayetçi oldu. 
     
     Polis yanındakileri arıyor 
     Hilton Oteli’nde kaldığı belirlenen ve sabah polislerce karakola davet edilen Ümit Davala, ifadesinde izin vermedikleri halde görüntü alan basın mesuplarına kendisinin değil dayısı Muhittin Sekman’ın müdahale ettiğini, olaya karışmadığını iddia etti. Serbest bırakılan milli futbolcunun dosyası adliyeye intikal ettirilecek. 
     Davala’nın yanında olduğu iddia edilen eski futbolcu Metin Altınay ve Sekman’ın da polis tarafından arandığı belirtilirken, market işleten Sekman, gazetecileri darp etmediklerini savundu. 
     



 MAGAZİN 












</TEXT>
</DOC>
