<DOC>
<DOCNO> 108247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sondun09.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a ABD saldırısı ertelenebilir... 
</HEADLINE>
<TEXT>

     ABD'de yayınlanan ''USA Today'' gazetesi, Irak'a BM silah denetçilerinin dönüşünün, ABD'nin uygun hava koşullarında yapabileceği olası saldırıyı erteletebileceğini belirtti. 
     Gazetenin haberinde, Irak lideri Saddam Hüseyin'i devirmeye yönelik bir harekat için en ideal zamanın, ''kimyasal, biyolojik ya da nükleer silahlara karşı koruyucu giysilerle donatılmış ve ağır zırhlı araçlar içindeki askerlerin ilerleyebilmesi için uygun hava sıcaklığının bulunduğu güz sonuyla bahar başı arası olduğu'' aktarıldı. 
     Ulusal Hava Tahmini Merkezi'ne göre Irak'ta Kasım ayından Mart ayına kadar ortalama hava sıcaklığının 14.5-23.5 derece arasında olduğu belirtilen haberde, Nisan'da ısının ortalama 29, Mayıs ayında 35.5 ve Haziran ile Eylül arasında 42 dereceye çıktığı, şu andaysa ortalama 41 derece olduğu hatırlatıldı. 
     Haberde, Irak'ın silah denetçilerine koşulsuz geri dönüş izni vermesi kararının ardından silah denetçilerinin Irak'a ulaşması ve işbaşı yapması sürecinin, Pentagon'a Irak saldırısı için uygun hava koşulları fırsatını kaçırtabileceğine dikkat çekildi. 
     
     RAMAZAN AYININ ETKİSİ 
     Haberde, 1991 Körfez Savaşı'nın, hava sıcaklığının düşük olduğu Ocak-Nisan'da ve Ramazan ayının bittiği döneme denk getirildiği hatırlatıldı. 
     Ramazan ayının bu yıl Kasım ayı başında başlayarak Aralık başlarında sona ereceğine dikkat çekilen haberde, Irak BM silah denetçilerini kabul etmeden önce de, Arap dünyasının hassasiyeti nedeniyle Amerikan güçlerinin Ramazan sonrasına kadar bekleyeceği kanısının yaygın olduğu kaydedildi. 
     USA Today'in haberinde, Amerikan Deniz Kuvvetleri'nden emekli General Steve Baker'ın ''Ramazan ayıyla Nisan arasının saldırı için gerçekten istenen aylar olduğu'' görüşü aktarılarak, ayrıca, gün ışığının az olması nedeniyle kış aylarının Amerikan güçlerine büyük avantaj sağlayacağı savunuldu. 
     Haberde, Körfez Savaşı'ndan bu yana ABD'nin sıcak hava koşullarındaki harekat kabiliyetini geliştirdiği, bu amaçla Amerikan ordusunun yaz aylarında Kuveyt'te rutin eğitimler yaptığı kaydedildi. 
     





</TEXT>
</DOC>
