<DOC>
<DOCNO> 111500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sontur19.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Recep Tayyip Erdoğan, Sincan'da halka hitap etti... 
</HEADLINE>
<TEXT>

     AK Parti Genel Başkanı Recep Tayyip Erdoğan, meydanlara çıktığında ''kuru sıkı atmadığını, boş vaatlerde bulunmadığını'' belirterek, vatandaşları kira öder gibi taksitle ev sahibi yapacaklarını söyledi. 
     Erdoğan, Ankara'nın Sincan ilçesinin Lale Meydanı'nda vatandaşlara hitap etti. 
     Recep Tayyip Erdoğan, 3 Kasım'da Türkiye'nin büyük bir değişim ve dönüşüm yaşayacağını kaydetti. 
     Türkiye'de işsizlik, yokluk ve yoksulluğun had safhada olduğunu, 10 lise mezunundan ancak birinin üniversiteye girebildiğini ifade eden Erdoğan, bütün bunların çağdaşlık adına yapıldığını belirterek, ''Bu gerici zihniyet, ülkemizi arzuladığımız yere asla götüremez'' dedi. 
     İş başındaki hükümetin, çalışanlar için belirlediği 183 milyon liralık asgari ücreti de eleştiren Erdoğan, bu ücretin 5 kişilik bir ailenin çay ve simit parasına yetmediğini söyledi. Erdoğan, ''İktidara geldiğimizde bu yokluk ve yoksulluğun belini kıracağız. 3 Kasım akşamı iktidara geliyoruz'' diye konuştu. 
     İktidara geldiklerinde hidroelektrik ve termik santralları hizmete sokarak ucuza enerji temin edeceklerini anlatan Erdoğan, ayrıca Türkiye'de 15 bin kilometre çift gidiş-gelişli duble yol yapacaklarını söyledi. 
     AK Parti Genel Başkanı Erdoğan, meydanlara çıktığında ''kuru sıkı atmadığını, boş vaatlerde bulunmadığını'' anlatarak, şöyle konuştu 
     ''Türkiye'yi iktidara geldiğimizde şantiye haline getireceğiz. Bir-iki yıl içinde Türkiye'nin çehresini değiştireceğiz. Vereceğimiz işler bir-iki müteahhide değil, yüzlerce müteahhide olacak. Valileri de protokol işlerinden vazgeçirerek bu işlerin denetimine baktıracağız. 
     İktidarımızda sizlere daire dağıtmayacağız, ancak kira öder gibi taksitle sizi ev sahibi yapacağız. İstanbul'da geçmişte 15 bin aileyi bu şekilde daire sahibi yaptık.'' Erdoğan, seçimlere 27 gün kaldığını, bu süre içerisinde hitap ettiği meydana daha başka liderlerin de geleceğini belirterek, şöyle konuştu 
     ''Ne aldananlardan ne de aldatanlardan olun. Seçime 27 gün kaldı. Hepinize sesleniyorum, kapı kapı dolaşacağız. Çok koşacağız çok. Hani bir reklam var ya, oradaki çocuk ne diyor, 'çok çalışmam lazım, çok' diyor ya... Seçimlere 27 gün var. Bizim de çok çalışmamız lazım çok... Anketlerde açık ara öndeyiz. Ancak, tevazu sahibi olmalıyız. Boş durmamalıyız.'' 
     
     NOTLAR 

     Mitinte, AK Parti'den milletvekili aday adaylığı için başvuran, ancak listelere alınmayan Nil Demirkazık da vatandaşlarla birlikte Erdoğan'ı dinledi. 
     Meydanda ''Günlerce tuz yemiş kuzu nasıl su bekliyorsa, biz de seni öyle bekliyoruz'', ''Bu sevda da bu şarkı da kıyamete kadar bitmez'', ''Aşk, heyecan, emrinde Sincan'' pankartları yer aldı. 
     Erdoğan, miting öncesinde partisinin Sincan ilçe merkezinin açılışını yaptı. 
     





</TEXT>
</DOC>
