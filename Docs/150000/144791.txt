<DOC>
<DOCNO> 144791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sondun82.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Dışişleri Bakanı "Arap ülkeleri savaşı kınamalı" 
</HEADLINE>
<TEXT>

     Irak Dışişleri Bakanı Naci Sabri, Arap ülkelerinden, ABD liderliğinde Irak'a düzenlenen saldırıyı kınamalarını ve saldırının derhal durdurulmasında ısrar etmelerini istedi. 
     Arap Birliği Dışişleri Bakanları'nın toplantısı için Mısır'ın başkenti Kahire'ye gelen Sabri, havaalanında gazetecilere yaptığı açıklamada, ''Arap ülkeleri bu emperyalist ve siyonist saldırıyı kınamak ve derhal durdurulmasını istemek zorundadır'' dedi. Sabri, ''bütün Araplar bu saldırıyı kınadığı için, Arap hükümetlerinin de kınamak zorunda olduğunu'' söyledi. 
     Sabri, Ürdün hükümetinin Iraklı diplomatları sınırdışı etmesini de, ''beklenmedik ve üzücü bir hareket'' olarak niteledi. 
     Ürdün, bugün 5 Iraklı diplomatı sınırdışı etmişti. 
     Irak Devlet Başkanı Yardımcısı Taha Yasin Ramazan, Arap hükümetlerinden ülkesinin fazla bir şey beklemediğini belirtmiş ve bunun yerine Arap halkını eyleme geçmeye çağırmıştı. 
     Ramazan, televizyondan yayınlanan basın toplantısında, ''Bu yöneticilerden hiçbir umut yok. Bütün Araplar ve bütün Müslümanlar bu saldırı karşısında bir kurşun haline gelmeli'' ifadesini kullanmıştı. 
     





</TEXT>
</DOC>
