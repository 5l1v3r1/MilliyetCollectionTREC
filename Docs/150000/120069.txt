<DOC>
<DOCNO> 120069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/guncel/gun05.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay İşkencenin hiçbir mazereti olmaz 
</HEADLINE>
<TEXT>

Yargıtay, sanıklara işkence yapan polislerin eylemi için, "İnsanlık suçu. Delil elde etme görevi, insan hakları ihlallerini meşrulaştırmanın mazereti olamaz" dedi 
     ANKARA Milliyet 

     Yargıtay Ceza Genel Kurulu, "İşkence suçu insanlığa karşı işlenen bir insanlık suçudur. İnsan hakları da yüzyılın en önemli konularından birisidir" saptamasında bulundu. Yargıtay, doktorların işkenceye ilişkin muayenelerini polislerin yanında yapmaması gerektiğini de belirtti. Yargıtay 8. Ceza Dairesi, oto hırsızlığı suçundan gözaltına alınan iki kişiye işkence yaptıkları gerekçesiyle yargılanan polislerin suçunu "kötü muamele olarak" tanımlayan, mağdurların muayenelerini polislerin yanında, üzerini bile soymadan yapan doktorun da beraatı yönünde hüküm kuran Mersin 2. Ağır Ceza Mahkemesi’nin kararını bozdu. Suçun "işkence" olarak tanımlanması, doktorun da "görevi ihmal" suçuyla cezalandırılması gerektiğini belirten dairenin kararına yerel mahkemenin direnmesi nedeniyle, dosya Yargıtay Ceza Genel Kurulu’nun gündemine geldi. 
     Genel Kurul, 8. Daire’nin kararını yerinde gördü ve polisler hakkında "işkence", doktor hakkında "görevi ihmal" suçlarından hüküm kurulması gerektiğini belirtti. Yargıtay, gözaltına alınan iki kişinin suçlarını söyletmek için çırılçıplak soyuldukları, elektrik verip testisleri sıkılarak etkili eyleme maruz bırakıldıkları konusunda kuşku bulunmadığının altını çizdi. Delil elde etme görevinin, insan hakları ihlallerinin meşrulaştırılmasının mazereti olamayacağını kaydeden Yargıtay, sağlık kontrollerinin de işkenceye karşı bir önlem olduğunu vurguladı. Genel Kurul’un kararı kesin olduğu için yerel mahkeme sanık polisler hakkında işkence suçundan hüküm kuracak. 
     
     



 GÜNCEL 













</TEXT>
</DOC>
