<DOC>
<DOCNO> 116850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/yasam/ayas.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP Akşam iktidardı sabah Meclis’te yok 
</HEADLINE>
<TEXT>

Başbakan Ecevit, "Daha bir yıl siyasetteyim" diyordu ama sandık bir güne bile izin vermedi .. 
     ANKARA Milliyet 

     Yarım yüz yıllık inişli çıkışlı siyasi yaşamını seçimlerden sonra noktalayacağını, ancak genel başkanlık koltuğunu bir yıl sonra bırakacağını açıklayan Bülent Ecevit erken emekli olacak. Başbakan’ın DSP’de parlattığı isimlerin partiden ayrılıp YTP’yi kurmasından sonra Ecevitler’in yeni prens ve prensesleri olarak ortaya çıkanlar da en azından bir sonraki seçime kadar Meclis’e veda edecek. Ecevit’in geçen seçimlerde kazanamayacağı belli olduğu halde İstanbul Büyükşehir Belediye Başkan adayı göstererek Meclis’ten uzaklaştırdığı Maliye eski Bakanı Zekeriya Temizel, DSP’nin barajın altında kalması nedeniyle yine milletvekili olamadı. 
     
     Yıldızlar erken söndü’ 
     Ecevit’in sağ kolu Hüsamettin Özkan’ın koltuğuna oturttuğu Dışişleri Bakanı Şükrü Sina Gürel kendini gösterme fırsatı bulamadan Meclis dışı kaldı. Ecevit çiftinin Özkan’ı partiden uzaklaştırmak için kullanmasıyla yıldızı parlayan Emrehan Halıcı, Kemal Derviş’in yerine oturan Masum Türker, Adalet eski Bakanı Hikmet Sami Türk, çiçeği burnunda bakanlar Tayyibe Gülek, Zeki Sezer ve Tayfun İçli de Meclis’e erken veda etti. 
     
Kendileriyle dalga geçtiler      BÜLENT ÖZDEMİR İstanbul 

     Sonuçlar gelmeye başladığında DSP İstanbul İl Başkanlığı’nda sessizlik ve üzüntü hakimdi. Sonuçların gelmesiyle moralleri bozulan partililer binayı terk etti. Oy oranlarına esprili bir dille yaklaşan bazı partililer ise, duygularını En azından bağımsızları geçtik’ sözleriyle dile getirdi. Binanın ışıklarının çoğu da erkenden kapatıldı. Milletvekili adaylarından Cenk Özeker, "Bu kadar düşük oy beklemiyorduk. Bundan sonra yeniden yapılanacağız. Bazı şeyleri değiştirip yeniden yol almamız gerekiyor" diye konuştu. 
     
BÜLENT ECEVİT Siyasetin Karaoğlanı      Mavi gömleği ve kasketiyle simgeleşen, şiirleriyle de ses getiren Türk siyasetinin "Karaoğlan"ı Bülent Ecevit, 28 Mayıs 1925’de İstanbul’da doğdu. Bir süre gazetecilik yaptıktan sonra 1959’da CHP Ankara Milletvekili olarak Meclis’e girdi. İnönü hükümetlerindeki Çalışma Bakanlığı sırasında toplu sözleşme ve grev haklarına ilişkin yasalara imza attığı için "işçi babası" olarak tanındı. 1972 kurultayında İnönü’ye karşı aday olarak genel başkan seçildi. Partisinden kopmalara rağmen CHP’yi 1973 seçimlerinde birinci parti durumuna getirdi. "Umudumuz Ecevit" sloganları dağa - taşa yazıldı. Necmettin Erbakan liderliğindeki MSP’yle tartışılan bir koalisyon kurdu. 
     
     Apo’yla patlama yaptı 
     12 Eylül 1980 askeri müdahalesi Ecevit’le CHP’nin yollarını ayırdı. Kendisi Hamzakoy’da zorunlu ikamete tabi tutulurken eşi Rahşan Ecevit DSP’yi kurdu. Yasağının kalkmasıyla 1987’de aktif siyasete geri dönen Ecevit DSP Genel Başkanlığı’nı eşinden devraldı. 1990’dan sonra DSP’nin yıldızı parlamaya başladı. 20 Ekim 1991 seçimlerinde Ecevit altı arkadaşıyla Meclis’e girdi. 1995 seçimlerinde DSP’nin milletvekili sayısı 76 oldu. 18 Nisan 1999 seçimlerinde, Abdullah Öcalan’ın yakalanmasının kamuoyunda estirdiği rüzgarın da etkisiyle DSP birinci parti oldu. 
     Son aylarda en fazla sağlığı konuşuldu. Bu süreçte yakın çalışma arkadaşları da dahil birçok isim partisinden ayrılarak YTP’yi kurdu. Bu kopmalar ve Ecevit’in sağlık durumu DSP’yi barajın altına itti. Aktif siyaseti bırakacağını açıklayan Ecevit, özlediği zamana kavuşacak ve ara vermek zorunda kaldığı şiir çalışmalarına dönebilecek. 
     
DSP örgütü kazan kaldırdı      Seçim sonuçları açıklandığı sırada DSP Genel Merkezi önüne gelen bazı ilçe örgütü üyeleri, slogan attı Bizi buraya almadınız, böyle oldu 
     ANKARA Milliyet 

     İktidar partisiyken barajı aşamayarak Meclis dışında kalan DSP’de seçim şoku, genel merkezde sessizlikle karşılandı. DSP Genel Başkanı ve Başbakan Bülent Ecevit seçim sonuçlarını evinde eşi Rahşan Ecevit’le izlerken, Keçiören ilçe örgütü üyeleri genel merkezin dışında protesto sloganları attı. 
     
     Dev ekranda hüzün 
     DSP Genel Merkezi’nde gazeteciler ve partililer için basın merkezinde dev ekran kuruldu. Parti kurmayları Tayfun İçli, Emrehan Halıcı, Zeki Sezer, Süleyman Yağız, Mecit Şekercioğlu, Melda Bayer ve Masum Türker ilk sonuçları değerlendirdi. İçli ile Halıcı basın merkezinde bir ara satranç oynadı. 
     Bu sırada Genel Merkez önüne gelen Keçirören DSP İlçe Örgütü üyeleri, "Örgüt burada, yöneticiler nerede", "Bizi buraya almadınız, sonuç böyle oldu", "Partimiz sahipsiz değildir" ve "Halkçı Ecevit" diye slogan attı. 
     
     Bayer ağladı 
     Seçim sonuçlarına tepki gösteren partilileri sokağa çıkan DSP’li kurmaylar, "Bundan sonra daha çok çalışmamız lazım. Mücadele yeni başlıyor" diye teskin ederken, Devlet Bakanı Melda Bayer, seçim sonuçları karşısında göz yaşlarını tutamadı. Bazı partililerse "1999 seçimindeki oylar nereye gitti" dedi. 
     Ecevit, sandıkların hemen hemen tamamının açıldığı saatlerde partiye eşiyle beraber geldi. DSP’liler tarafından alışkışlarla karşılanan Ecevit, kurmaylarıyla beraber seçim sonuçlarını değerlendirdi. 
     



 YAŞAM 

























</TEXT>
</DOC>
