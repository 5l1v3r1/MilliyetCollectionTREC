<DOC>
<DOCNO> 123874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/spor/spo04.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AYBABA ANAYASASI 
</HEADLINE>
<TEXT>

Trabzonspor’un hocası başarıyı yakalamak için dört temel kuralın yerine getirilmesini istedi 
     Öncelik ailede 
     TRABZONSPOR Teknik Direktörü Samet Aybaba, genç bir kadroyla ligde üst sıralar için mücadele etmelerinin küçümsenmemesi gerektiğini, başarıyla ilgili ilkelerini futbolcularına aşılamaya çalıştığını söyledi. Samet Aybaba kendi anayasasını, "Aile olmak, karşılıklı sevgi ve saygı, özel hayata dikkat ve savaşma" olarak açıkladı. 
     
     Özel uyarı 
     KOYDUĞU kuralların uygulanması halinde başarının da kaçınılmaz olduğunu kaydeden Aybaba, "Benim ilke edindiğim şeylerin hayata geçirilmesi halinde, inanıyorum ki oyuncularımız, futboldan sonraki yaşamlarında da çok başarılı olur" yorumunu yaptı. Genç hoca, oyuncuların özel hayatına da çok dikkat etmesi gerektiğini hatırlattı. 
     
     Sümer dört köşe 
     TRABZONSPOR Başkanı Özkan Sümer, İstanbul’da yaptığı görüşmeler sonrası Salih Alpaslan, Tahsin Kaya, Bahri Köse, Selami Sarı, Mehmet Bektaş ve İbrahim Taşkın’dan tam destek sözü aldı. Azmi Yılmaz’ın, "Listeye alınmam halinde 500 bin dolar veririm" dediği, Haşim Sayitoğlu’nun da, "Taban olarak desteğimiz Sümer’e" dediği bildirildi. 
     AHMET Ağaoğlu’nun listesine girmesi beklenen Kerim Kalafatoğlu herkesi şaşırttı. Yaklaşık 4.5 milyar lira ödeyerek, 150 üyenin aidatını yatıran Kalafatoğlu, "Ağaoğlu, birleştirici, uzlaştırıcı kişiliğini ortaya koymadı" diyerek, Sümer’in tarafında yer aldı. Bu arada Ağaoğlu’nu eski başkan Mehmet Ali Yılmaz’ın desteklediği öğrenildi. 
     
     Mehmet dertli 
     DENİZLİSPOR maçında da bekleneni veremeyen Mehmet Yılmaz, beş haftalık gol orucunu bozamamanın sıkıntısını yaşıyor. Genç futbolcu, "Bu beni çıldırtıyor. Çok üzülüyorum. Ama bu sıkıntım bir gün mutlaka bitecek. Gol atmaya başlayacağım" dedi. Ligde dört golü bulunduğunu hatırlatan Mehmet Yılmaz, "Hedefim 15 gol. Sezon sonunda bonservisim alınırsa kalmak isterim" diye konuştu. 
     



 SPOR 


























</TEXT>
</DOC>
