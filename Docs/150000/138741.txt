<DOC>
<DOCNO> 138741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/soneko16.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol fiyatları artıyor... 
</HEADLINE>
<TEXT>

     Irak konusundaki yeni gelişmeler üzerine ham petrol fiyatları son iki yılın en yüksek düzeyine çıkıp, varil fiyatı 36 dolara yaklaştı. 
     Singapur borsasında Amerikan Batı Teksas petrolünün varil fiyatı 40 sent artışla 35 dolar 98 sente çıktı. Batı Teksas petrolünün varil fiyatı geçen hafta da 37 doları aşmıştı. 
     Amerikan ısınma amaçlı akaryakıtın galon fiyatı da 1.65 sent artışla 1 dolar 12.5 sente çıktı. 
     Kimi analist, ham petrolün varil fiyatının 4 dolar alta düşebileceği, 10 dolar da daha yukarıya çıkabileceğini tahmin ediyor. 
     Geçen yılın 15-21 Şubat tarihleri arasındaki haftada 20.08 dolar olan Amerikan Batı Teksas petrolünün varil fiyatı, bu yılın ilk yedi haftasında 33 dolar 76 sente çıktı. 
     Mali analiz ve müşavirlik şirketi Merrill Lynch de, global stoklardaki azlık, petrole talepte artış ve özellikle Petrol İhraç Eden Ülkeler Teşkilatı'nın OPEC yedek üretim kapasitesinin sınırlı oluşu nedeniyle, daha önce 24 dolar olarak öngördüğü Batı Teksas petrol fiyatının 2003 yılı ortalama varil fiyatı tahminini 28.5 dolara yükseltti. 
     Merrill Lynch, Brent ham petrolünün 2003 yılı için varil fiyatı tahminini de 22.5 dolardan 26.5 dolara çıkarttı. SG Securities de, Batı Teksas petrolünün varil fiyatı tahminini 25 dolar 15 sente, Brent petrolününkini de 23.5 dolara çıkarttı. 
     SG'nin ekonomik araştırmalar notunda, ''merkezi senaryomuza göre, yüzde 90 ihtimalle kısa süreli bir savaş olacak, bu savaş Körfez'deki Irak ya da komşu ülkeler petrol tesislerine önemli tahribat yapmaksızın askeri ve siyasi hedeflerine ulaşacak'' denildi. 
     





</TEXT>
</DOC>
