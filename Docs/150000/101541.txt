<DOC>
<DOCNO> 101541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/siyaset/siy01.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasette hatır’ olmazsa olmaz 
</HEADLINE>
<TEXT>
Ünlü’nün hatırına 2 otomobil ve ofis 
DSP’li Fikret Ünlü’ye ve ailesine yakınlığıyla bilinen Mardinli işadamı Necati Yağcı, lüks bir ofisini ve iki otomobilini Kemal Derviş’in kullanımına ücretsiz tahsis etti 
     SEÇKİN ÜREY Ankara 

     Devlet Bakanlığı görevinden istifa eden Kemal Derviş de, Türk tipi siyaset çarkının içine girdi. Derviş için Ankara’da tutulan ofis ile kendisi ve danışmanı Oya Ünlü’ye verilen otomobillerin, TSMF’den İnteryatırım’ı satın alan işadamı Mehmet Necati Yağcı tarafından ücretsiz olarak tahsis edildiği ortaya çıktı. 
     Derviş ve Oya Ünlü’nün kullandıkları büro ve makam araçlarını "Zafer İnşaat" adlı şirket tahsis etti. Devlet Bakanı DSP’li Fikret Ünlü ve ailesiyle geçmişe dayanan dostluğu bulunan Mardinli işadamı Yağcı’ya ait olan Zafer İnşaat, Tasarruf Mevduatı Sigorta Fonu’na devredilen İnteryatırım’ı 16 Mayıs’ta satın aldı. 
     
     Şoförlerini de verdi 
     İstifa kararı alınca kullanacak büro ve araç arayışına giren Derviş’in bu ihtiyacını gidermesine Ünlü ailesi yardımcı oldu. Yağcı, Ünlü ailesinden gelen talep üzerine, Ankara’nın en lüks semti Gaziosmanpaşa’da Kaptanpaşa Sokak’taki 53 nolu binada bulunan boş ofisini ve biri "station wagon" olmak üzere iki adet Renault Megane marka şirket aracını şoförleriyle birlikte Kemal Derviş ve Oya Ünlü’ye tahsis etti. 
     Yurtdışında ve özellikle Türk cumhuriyetlerinde müteahhitlik işleri yapan Zafer İnşaat, çoğunlukla ABD’li şirketlerin projelerini yürütüyor. Yaklaşık 10 yıldır işlerini yurtdışına kaydıran Zafer İnşaat, özellikle Batılı şirketlerin projelerini gerçekleştirmekte uzmanlaşmış bir şirket olarak tanınıyor. 
     
     Şirket tasarruf tedbiri almıştı 
     Ankara’da iki ofisi bulunan Zafer İnşaat’ın, ekonomik krizden sonra tasarruf amacıyla Kaptanpaşa Sokak’taki ofisi boşalttığı, başkentteki çalışmalarını yine Gaziosmanpaşa Hatır Sokak 20 numaradaki diğer ofisinde sürdürdüğü bildirildi. Şirketin sahibi Yağcı’nın, DSP’den istifa ederek İsmail Cem liderliğindeki YTP’ye katılan Mardin Milletvekili Mustafa Kemal Tuğmaner ile de yakın arkadaşlığı olduğu belirtildi. 
     Milliyet’in sorularını yanıtlayan Yağcı, "Ünlüler ile çok eskiye dayanan aile hukukumuz var" dedi. Kendisine geçen hafta sonu Derviş için ricada bulunulduğunu belirten Yağcı, Oya Ünlü’nün mü, babası Fikret Ünlü’nün mü aracı olduğu sorusuna "Kendileriyle çok uzun yıllara dayanan bir dostluğumuz olduğunu söyledim. Ben sadece ikisini değil, ailenin diğer üyelerini de tanırım" yanıtını verdi. 
     
     İstedikleri kadar kullanabilirler’ 
     Herkesin yakın arkadaşından gelen böyle bir talebe aynı yanıtı vereceğini ifade eden Yağcı, "Ofis bir yıldır boş. Araçlar da şirketin. Herhangi bir ücret talebim olmadı. Cebimden de bir para yardımı yapmadım" dedi. Siyasetle her vatandaş kadar ilgilendiğini ve milletvekili olmak gibi bir düşüncesi olmadığını belirten Yağcı, "Orayı istedikleri kadar kullanabilirler. Ben sadece yardımcı olmak istedim" diye konuştu. 
     Oya Ünlü ise, ofisi sadece birkaç gün kullanacaklarını dile getirdi. 
     
Ecevit’in bakanı aracı oldu      Devlet Bakanı DSP’li Fikret Ünlü’nün, bakanlığı sırasında yurt gezilerinin planlanmasına yardımcı olduğu Kemal Derviş hükümetten ayrıldıktan sonra da, ofis ve makam aracı ihtiyaçları için devreye girmesi dikkat çekti. 
     Derviş’in, yurt gezileri kapsamında Eskişehir’e davet edilmesi için DSP’li Büyükşehir Belediye Başkanı Yılmaz Büyükerşen’e ricada bulunmasının ortaya çıkması üzerine sıkıntıya düşen Ünlü, tepkilerin ardından kızı Oya’nın isteği üzerine aracı olduğunu açıklamak zorunda kaldı. DSP’de giderek artan bir tepkiye hedef olan Ünlü’nün Devlet Bakanlığı’ndan istifa etmenin eşiğinde olduğu dile getirildi. 



 SİYASET 

















</TEXT>
</DOC>
