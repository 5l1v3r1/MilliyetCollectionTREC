<DOC>
<DOCNO> 112209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sondun20.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan, Türkiye'ye desteğinin süreceğini açıkladı 
</HEADLINE>
<TEXT>

     AB Komisyonu'nun dün yayınladığı ilerleme raporlarından Kıbrıs Rum Kesimi'ne ilişkin olanını tarihi bir adım olarak tanımlayan Atina, raporda beklentilerinin karşılığını bulamayan Türkiye'ye ise AB yolunda destek vermeyi sürdüreceğini açıkladı. 
     Yunanistan Dışişleri Bakanı Yorgo Papandreu, Yunan özel Flash radyosuna yaptığı açıklamada, Türkiye'ye Kopenhag zirvesinde üyelik müzakereleri için tarih verilip verilmemesinin AB Komisyonu'nun değerlendirmelerine bağlı olduğunu, ancak bu aynı zamanda siyasi bir karar olacağı için diğer 14 üye ile birlikte karar vereceklerini söyledi. 
     Bu siyasi kararın Türkiye'yi Avrupa yolunda tutmanın arzu edilip edilmediği ile bağlantılı olduğunu belirten Papandreu, ''Bu diplomatik dilde Türkiye'ye tarih verilebilir anlamına mı geliyor'' şeklindeki sorusuna ise ''Evet, neden olmasın. Bunu bu şekilde ifade edebileceğimize inanıyorum'' yanıtını verdi. 
     Papandreu, devlet radyosu NET'e verdiği demeçte de, Türkiye'nin geçen yaz, yasal sisteminde büyük değişikler yapan önemli bir çaba gösterdiğini vurguladı. 
     Papandreu, ''Yunanistan Türkiye'nin bu çabasını destekliyor ve Türkiye ile diğer adaylar hakkında önemli kararlar alacağımız Kopenhag zirvesinde de bu çabayı destekleyeceğiz'' dedi. Başbakan Yardımcısı ve Dışişleri Bakanı Şükrü Sina Gürel ile dün AB Komisyonu'nun raporu açıklandıktan sonra telefon görüşmesi yaptığını belirten Papandreu, ''Sayın Dışişleri Bakanı'na Komisyon raporu hakkında düşüncelerimi aktarma ve raporda bir yandan Avrupa yolunun ve kapının açık olduğunu göstermesi açısından olumlu unsurlar olduğunu vurgulama, diğer yandan da Türkiye'nin yapması gerekenleri aktardığını söyleme fırsatı buldum. Henüz yapılamayanlar önemli ve Komisyon, tarafsız bir biçimde kaleme alınmış raporunda Türkiye'nin nerelerde ilerleme kaydetmesi gerektiğini vurguluyor'' diye konuştu. 
     AB Komisyonu'nun Rum kesimi hakkındaki raporunu ''olumlu ve tarihi bir gelişme olarak'' nitelendiren Papandreu, ''Ancak önümüzde çok kritik 2 ay var. Halen, İrlanda'da yapılacak Nice anlaşmasına ilişkin referandum gibi, çok önemli konular açıklığa kavuşmuş değil. Bu referandumdan çıkabilecek olumsuz bir sonuç, genişleme süreci konusunda dev sorun yaratır'' dedi. 
     
     BEGLİTİS'İN AÇIKLAMASI 

     Yunanistan Dışişleri Bakanlığı Sözcüsü Panos Beglitis de, Atina'nın Kopenhag zirvesinde Türkiye'ye somut içerikli olumlu bir mesaj verilmesini arzu ettiğini söyledi. 
     Beglitis, yaptığı basın toplantısında, Türkiye'nin AB yolunun açık olması ve attığı adımların engellenmemesi gerektiğini vurguladı. 
     Dışişleri Bakanlığı Sözcüsü, ''Türkiye önemli alanlarda ilerleme kaydetti, ancak AB çerçevesine uymak için çabalarını sürdürmesi gerekiyor. Türkiye, Kopenhag zirvesine kadar yaptığı reformların uygulanması alanındaki çabalarını artırabilir. Biz, çaba gösterilmesi için gerekli zamanın bulunduğunu düşünüyoruz ve Komisyon raporu da aynı görüşü yansıtıyor. Yunanistan AB müktesebatına uyum konusunda Türkiye ile işbirliğini sürdürecektir. Türkiye bizim için gerçek bir aday ülkedir, sanal değil'' dedi. 
     
     PROTOPAPAS'IN AÇIKLAMASI 

     Bu arada, Yunanistan Hükümet Sözcüsü Hristos Protopapas, ''Atina'nın Türkiye'nin AB yolunu desteklemeyi sürdüreceğini, ancak Ankara'nın da Helsinki zirvesi kararlarına uyması gerektiğini'' söyledi. 
     Protopapas, yaptığı basın toplantısında, Komisyon raporunun Rum kesimi için ''tarihi bir adım' olduğunu, ancak Kopenhag zirvesine kadar ''gidilecek daha çok yol'' olduğunu belirtti. 
     Gazetecilerin ''Türkiye'nin tehditlerini'' konu alan sorularını da yanıtlayan Protopapas, ''Ankara, AB yolunu tehlikeye atmadan ve Birlik ile karşı karşıya gelmeden önce iyice düşünecektir. Sonunda soğukkanlı yaklaşımların hakim olacağını tahmin ediyorum'' dedi. 
     
     YUNAN BASINI 

     Öte yandan, AB Komisyonu'nun Kıbrıs Rum kesimine ilişkin raporunu ''tarihi bir adım'' olarak nitelendiren Yunan basını, Türkiye'nin ise hayal kırıklığına uğradığını yazdı. 
     Raporun, Türkiye'de ''kendisine haksızlık edildiği duygusu'' yarattığı değerlendirmesinde bulunan gazeteler, Türkiye'nin bu aşamada ''bekleme odasının'' dışında kaldığı yorumunu yaptılar. 
     Rum kesiminin ise AB üyeliği yolunda tarihi bir adım attığını kaydeden Yunan basını, Dışişleri Bakanı Gürel'in yaptığı açıklamaları ise ''tehdit' olarak değerlendirdi. 
     Atina'nın en büyük endişesinin Kopenhag zirvesinin ertesi günü itibarıyla Kıbrıs'ın kesinlikle ikiye bölünmesi olduğunu vurgulayan gazeteler, BM Genel Sekreteri Kofi Annan'ın Atina'nın tezlerine uymayan bir çözüm planı sunabileceğine de dikkati çektiler. 
     Türkiye'deki ''siyasi istikrarsızlık'' nedeniyle Ankara'nın KKTC'yi ilhak ''tehdidini'' ne dereceye kadar gerçekleştirebileceğinin ise bilinmediğini yazan Yunan basını, Atina'nın elinde de AB'nin tüm genişleme sürecini bloke edebilecek veto kartı olduğunu savundu. 
     Gazeteler, önümüzdeki dönemde çeşitli sorunlar yaşanmasının kaçınılmaz olduğunu, ancak Türkiye'nin, AB Komisyonu'nun raporu ile ''AB'ye çağrılan'' Rum kesimi için 15'lerin aldığı ortak karara karşı çıkmasının zor olduğu yorumunu yaptılar. 
     Türkiye'nin AB ile ilişkilerinde uğradığı hayal kırıklığının sorumlusunun ilk kez Yunanistan olmadığına da dikkati çeken Yunan basını, gerek Rum kesimi gerekse Türkiye için asıl kararın AB'nin Kopenhag zirvesinde alınacağını da yazdı. 
     





</TEXT>
</DOC>
