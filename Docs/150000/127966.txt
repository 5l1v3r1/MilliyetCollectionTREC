<DOC>
<DOCNO> 127966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/son/sontur18.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadenizli balıkçılar ABD'ye hamsi ihraç etmek istiyor 
</HEADLINE>
<TEXT>

     Doğu Karadeniz İhracatçılar Birliği Yönetim Kurulu Başkanı Ahmet Hamdi Gürdoğan, Karadeniz'de bol miktarda avlanan hamsiyi, Avrupa ülkelerinden sonra ABD'ye de ihraç etmek istediklerini söyledi. 
     Gürdoğan, Karadeniz'de sezonun başlamasıyla bol miktarda avlanan hamsinin, Almanya'dan sonra Avusturya ve Hollanda'ya da ihraç edildiğini belirtti. 
     Trabzon'dan ihraç edilen mallar arasında hamsinin de önemli bir paya sahip olduğunu belirten Gürdoğan, geçen yıl Kasım ayından bu yana Almanya'ya 85 bin 249, Avusturya'ya 16 bin 200, Hollanda'ya ise 19 bin 200 kilo olmak üzere toplam 120 bin 649 kilo hamsi ihraç ettiklerini, 
     ihracat karşılığı toplam 110 bin 134 dolar girdi sağlandığını ifade etti. Bir önceki yılın aynı dönemine oranla hamsi ihracatında artış yaşandığını ifade eden Gürdoğan, bu artışın hamsinin bol miktarda avlanması ile bağlantılı olduğunu belirterek, şöyle dedi ''Hamsi Karadeniz Bölgesi'nden ihracatı yapılan önemli ekonomik ürünler arasında yerini almıştır. Hijyenik şartlar altında uygun şekilde şoklanan hamsinin ihracatına, önümüzdeki aylarda da devam edilecek. Karadeniz'de bol miktarda avlanan hamsiyi ABD'ye de ihraç etmek istiyoruz. Bu konuda ihracat yapmak isteyen ihracatçılarımıza her türlü kolaylığı sağlayacağız.'' 
     






</TEXT>
</DOC>
