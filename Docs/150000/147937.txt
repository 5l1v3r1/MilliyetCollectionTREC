<DOC>
<DOCNO> 147937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sontur02.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçi Konfederasyonları, yarın İstanbul'da toplanacak... 
</HEADLINE>
<TEXT>

     Türk-İş, Hak-İş ve DİSK Genel Başkanları ile Yönetim Kurulu üyeleri yarın İstanbul'da toplanarak, İş Güvencesi Yasası'nın yeniden ertelenmesi girişimleri ile TBMM'de görüşmeleri askıya alınan yeni iş yasası tasarısına ilişkin izlenecek ortak tavrı belirleyecek. 
     Türk-İş Bölge Temsilciliği'nde gerçekleştirilecek yarınki toplantıda, 4 ve 5 Nisan tarihlerinde yapılan Türk-İş Başkanlar Kurulu ile Hak-İş Başkanlar Kurulu'nda alınan kararlar ve DİSK'in önereceği görüşler değerlendirilecek. 
     Türk-İş Genel Başkanı Salih Kılıç, Hak-İş Genel Başkanı Salim Uslu ve DİSK Genel Başkanı Süleyman Çelebi'nin yanı sıra her 3 konfederasyon yönetim kurulu üyeleri ile birlikte bazı sendika genel başkanı ve şube başkanlarının da katılacağı toplantıda alınan kararlar ortak bir basın toplantısı ile kamuoyuna açıklanacak. 
     Her 3 işçi konfederasyonu daha önce ortak bir karar alarak, öncelikle 15 Mart'ta yürürlüğe giren İş Güvencesi Yasası'nın uygulanmaya devam etmesini, ardından 1475 sayılı İş Yasası, 2821 sayılı Sendikalar Yasası ile 2822 sayılı Toplu İş Sözleşmesi, Grev ve Lokavt Yasalarında yapılacak değişiklikleri değerlendirebileceklerini açıklamışlardı. Türk-İş, Hak-İş ve DİSK, İş Güvencesi Yasası'nın yeniden ertelenme girişimlerinde bulunulması halinde, hükümet ve işverenlerle yürütülecek uzlaşma görüşmelerine katılmayacaklarını da bildirmişlerdi. 
     Bu arada, 2 Nisan'da yapılan hükümet-işçi ve işveren zirvesinde, hükümet gerek İş Güvencesi Yasası, gerekse yeni iş yasası tasarısı üzerinde uzlaşmaları için ilgili sosyal taraflara yarın akşama kadar süre vermişti. 
     
     ÖNCE İŞ GÜVENCESİ 
     Türk-İş Genel Başkanı Salih Kılıç A.A muhabirine yaptığı açıklamada, 3 işçi konfederasyonu olarak öncelikle İş Güvencesi Yasası'nın ertelenme girişimlerinden vazgeçilmesini istediklerini, aksi durumda demokratik tepkilerini göstereceklerini söyledi. 
     İş Güvencesi Yasası'nın bazı işverenlerin iddia ettiği gibi, işletmelere çok büyük zararlar getirmeyeceğini, aksine üretimi artıracağını ve iş barışını sağlayacağını vurgulayarak, İş Güvencesi Yasası'nın ertelenmesine kesinlikle karşı olduklarını söyledi. 
     Hükümetin bir yandan sosyal diyalog çağrısı yaptığını, diğer yandan ise kendisine duyulan güveni ve diyalog kanallarını tahrip edici bir yol izlediğini savunan Kılıç, Türk-İş, Hak-İş ve DİSK'in kararlı tavırlarını sürdüreceklerini bildirdi. 
     Kılıç, ''AK Parti TÜSİAD'ın, işverenlerin mi işçisiyle, memuruyla, esnafıyla, sanatkarıyla, köylüsüyle, emeklisiyle, vatanını seven yatırımcısıyla halkımızın mı temsilcisi olduğunu icraatlarıyla göstermelidir'' dedi. 
     
     HÜKÜMETİN TERCİHİ 
     Hak-İş Genel Başkanı Salim Uslu ise yarınki toplantıda ortak bir tavır belirlemenin yanı sıra her iki yasaya ilişkin kamuoyundaki bilgi eksikliklerinin giderilmesine yönelik çözümler arayacaklarını bildirdi. 
     Gerek İş Güvencesi Yasası, gerekse yeni iş yasası tasarısı hakkında parlamentonun yeteri kadar bilgi sahibi olmadığını belirten Uslu, bu konuda 3 konfederasyon olarak parlamenterleri bilgilendireceklerini söyledi. 
     Uslu, iş güvencesi ve iş yasasına karşı kamuoyunun duyarlılığını artırmak gerektiğine dikkat çekerek, ''Hükümetin tercihi objektif bir değerlendirmeden kaynaklanmıyor. Hükümet daha çok bazı çevrelerden gelen telkinleri tek değer olarak kabullenmiş görülüyor. Buna karşı hükümeti bilgilendirmek zorundayız'' dedi. 
     





</TEXT>
</DOC>
