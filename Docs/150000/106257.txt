<DOC>
<DOCNO> 106257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/son/sondun09.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İran yeni bir karadan karaya füze denedi 
</HEADLINE>
<TEXT>

     İran, savunmasını güçlendirme çabaları kapsamında yeni bir karadan karaya füzeyi başarıyla denediğini bildirdi. 
     Devlet Havacılık Kurumu Başkanı Ahmed Vahid, İran televizyonuna yaptığı açıklamada, Fatih A-110 adını verdikleri füzenin, dünyada hedefine tam olarak ulaşan füzelerden biri olduğunu belirtti, ancak füzenin gücü ve menzili hakkında bilgi vermekten kaçındı. 
     Vahid, İran'ın son 30 yıl içinde sık sık füze saldırılarına hedef olan ülkelerden biri olduğunu belirterek, yeni füzenin sadece olası tehdit ve kriz durumlarında koruma amaçlı kullanılmasının planlandığını söyledi. 
     Rusya, Çin ve Kuzey Kore'den askeri ve teknolojik yardımlar alan İran'ın çeşitli menzil ve güçlerde füze yaptığı ve denediği biliniyor. Birleşmiş Milletler, Rusya ve Çin'den İran'la bu konuda yaptıkları işbirliğini durdurmasını istiyor. 
     ABD Başkanı George Bush da ''şeytan ekseni'' içinde gösterdiği İran'ı kitle imha silahları elde etmeye çalışmak ve terörizmi desteklemekle suçluyor. İran ise Amerikan iddialarını reddederek, silah alım programının geleneksel silahları kapsadığını ve caydırıcı amaçlı olduğunu bildiriyor. 
     





</TEXT>
</DOC>
