<DOC>
<DOCNO> 104915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/siyaset/asiy.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ve Evren’i de giydiriyor ama çocuklarını okutmuyor 
</HEADLINE>
<TEXT>

Ramsey, kış kataloğu için Cameron Lee ve Hanna Hauge’yi getirdi. Genel Müdür Yardımcısı Üçsöyler, "Baykal, Evren ve zamanında Türkeş’i de giydirdik. Tayyip Erdoğan’ın çocuklarına bursu Ramsey değil, patronumuz Gür veriyor" dedi 
     İLKNUR GÜLMEZ 

     AKP Genel Başkanı Recep Tayyip Erdoğan’ı giydiren ve yurtdışında okuyan çocuklarına burs veren Ramsey, kış kreasyonlarının katalog çekimi için Avusturyalı Cameron Lee ve Danimarkalı Hanna Hauge’yi İstanbul’a getirdi. Ramsey’in bu operasyonu, Erdoğan nedeniyle oluşan imajını değiştirmek için yaptığı iddia edildi. Ramsey’in Genel Müdür Yardımcısı Sadettin Üçsöyler ise, çekimlerin bir yıl öncesinden planlandığını söyledi. 
     
     Baykal’ı da giydiriyoruz 
     İki modelin basın için dudak dudağa poz vermesine müdahale eden ve Erdoğan’lı soruların kendisini gerdiğini belirten Üçeyler, şöyle konuştu "Bu çekim bir yıl öncesinden planlandı. Çünkü Cameron Lee, çok dolu bir manken, gün almak ise son derece güç. Ayrıca Erdoğan müşterilerimizden sadece biri. Biz Kenan Evren, Deniz Baykal ve zamanında Alpaslan Türkeş’i de giydirdik. Tayyip Bey’in sponsoru falan değiliz. Kendisi gelir, normal müşteri gibi beğenir, parasını öder ve gider." 
     
     Burs, Remzi Bey’in tasarrufu 
     Erdoğan olayından sonra imajlarının zedelenmediğini, aksine durup dururken medya sayesinde gündeme geldiklerini belirten Üçeyler, "Herkes artık medya sayesinde Ramsey’i tanıyor. Biz sadece işimizi yapıyoruz, politik hiçbir şeyimiz yok" dedi. Erdoğan’ın çocuklarına burs verenin Ramsey değil, Ramsey’in patronu Remzi Gür olduğuna da dikkat çeken Üçeyler, "Bu Remzi Bey’in kendi tasarrufu. Parasını istediği yere harcar" diye konuştu. 
     



 SİYASET 












</TEXT>
</DOC>
