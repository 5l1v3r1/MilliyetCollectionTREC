<DOC>
<DOCNO> 113946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sontur27.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Başsavcı'ya rest 
</HEADLINE>
<TEXT>

     AKP Genel Başkanı Recep Tayyip Erdoğan, Anayasa Mahkemesi'nin milletvekili seçilme yeterliliğine sahip olmadığı gerekçesiyle kurucu üyelikten çıkarılması yönündeki ihtarını sürenin dolduğu gün olan bugün yerine getirerek Kurucular Kurulu üyeliğinden istifa etti. Erdoğan, genel başkanlığa devam edecek. 
     AKP Genel Sekreteri Ertuğrul Yalçınbayır, Erdoğan'ın istifa dilekçesini bugün öğleden sonra AKP Genel Sekreterliği'e sunduğunu söyledi. Yalçınbayır, "Kendileri istifalarını verdi. Kayıtlarda bir numaralı kurucu üye olarak yer alan Erdoğan'ın üyeliği düşürüldü. Böylece Anayasa Mahkemesi'nin ihtarı yerine getirildi" dedi. 
     Erdoğan'ın ya İstanbul Üsküdar ya da Ankara Çankaya'dan partiye üyelik kaydını yaptıracağını belirten Yalçınbayır, "Genel başkanlığı kesintisiz olarak sürmektedir. Bu konuda zaten tereddütümüz yok. Anayasa Mahkemesi'nin kararı, kurucu üyelikten çıkmasıdır, netice hasıl olmuştu" diye konuştu. 
     Yargıtay Başsavcısı Sabih Kanadoğlu'nun başvurusu üzerine Anayasa Mahkemesi, Erdoğan'ın milletvekili seçilme yeterliliğine sahip olmadığı gerekçesiyle kurucu üyelikten çıkarılması için AKP'ye ihtar verilmesini kararlaştırmıştı. Anayasa Mahkemesi'nin ihtarın gereğini yerine getirmesi için verdiği 6 aylık süre bugün sona eriyordu. 
     





</TEXT>
</DOC>
