<DOC>
<DOCNO> 105765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sontur12.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Tayyip Erdoğan için kararı YSK verecek" 
</HEADLINE>
<TEXT>

     Adalet Bakanı Prof. Dr. Aysel Çelikel, AK Parti Genel Başkanı Recep Tayyip Erdoğan'ın milletvekili seçilmesiyle ilgili kararı Yüksek Seçim Kurulu'nun vereceğini söyledi. 
     Prof. Çelikel, Adalet Bakanlığı, Galatasaray Üniversitesi ile Uluslararası Ceza ve İnfaz Hukuku Vakfı tarafından Galatasaray Üniversitesi'nde düzenlenen, ''İnfaz Hukuku Alanında Güncel Sorunlar ve Yaklaşımlar'' seminerinin ardından, basın mensuplarının sorularını yanıtladı. 
     Çelikel, bir gazetecinin, ''Hasan Celal Güzel hakkında verilen karardan sonra AK Parti Genel Başkanı Erdoğan'ın milletvekili seçilip seçilmeyeceğine'' ilişkin sorusunu, ''Kişisel olarak böyle bir yorum yapmak yetkisine sahip değilim. Recep Tayyip Erdoğan'ın durumuyla ilgili olarak Yüksek Seçim Kurulu karar verecek'' diye yanıtladı. 
     Bakan Çelikel, ''idam cezasının kaldırılmasından sonra yurtdışında bulunup iadesi istenen suçlular konusunda Adalet Bakanlığı'nın bir girişimi olup olmadığına'' yönelik soru üzerine de Bakanlığın Dış İlişkiler Genel Müdürlüğü'nün ilgili dosyaları hazırladığını kaydetti. 
     Ölüm cezasının 3 Ağustos'ta kaldırıldığını hatırlatan Çelikel, Dışişleri Bakanlığı'nın ilgili yerlere yazıları gönderdiğini, ancak henüz bir cevap gelmediğini söyledi. 
     Çelikel, ''Bir kısmını alabileceğimizi düşünüyorum. Çünkü bunlar zaten terör suçlusu. Ama bazen de 'siyasi amaçla işlenmiş suçlar' denilerek bazı devletler iade etmeme eğiliminde olabiliyor. Şimdilik bekliyoruz'' diye konuştu. 
     Aysel Çelikel, ABD'de suçluların iadesi değil, ancak sınır dışı edilme kararı alınırsa buradaki suçluların alınabileceğini de kaydetti. 
     ''Barolar tarafından F tipi cezaevleriyle ilgili olarak ortaya konulan '3 kilit 3 kapı açılsın' önerisine nasıl yaklaşıldığının'' sorulması üzerine Çelikel, ''Onun da uygun olmadığını Barolar Birliği Başkanı'na ve İstanbul Barosu Başkanı'na bildirdim. Cezaevlerinin güvenliği açısından da uygun değil. Önce iyileştirmelerle yola çıkmamız gerekiyor'' dedi. 
     Çelikel, ''Siyasi Partiler ve Seçim Kanunu'na ilişkin Bakanlığın herhangi bir çalışma yapıp yapmadığını'' soran bir gazeteciye, bunun kendi konusu dışında olduğunu, Bakanlığın böyle bir çalışması bulunmadığını söyledi. 
     





</TEXT>
</DOC>
