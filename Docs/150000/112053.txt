<DOC>
<DOCNO> 112053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sonspo15.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA Teftişe geliyor... 
</HEADLINE>
<TEXT>

     Türkiye'nin 2008 Avrupa Futbol Şampiyonası'na Yunanistan'la birlikte ortak adaylığıyla ilgili, bir UEFA heyeti İzmir, Antalya ve İstanbul'daki tesislerde incelemelerde bulunacak. 
     Futbol Federasyonu'ndan yapılan açıklamaya göre, 13 Ekim Pazar günü Türkiye'ye gelecek Frantisek Laurinec başkanlığındaki 7 kişilik UEFA İnceleme Heyeti, gezisine 14 Eylül Pazartesi günü İzmir'den başlayacak. 
     Heyetten bir grup İzmir'de Alsancak ve Atatürk Stadı'nda incelemelerde bulunurken, öteki grup şehri gezecek ve İzmir Büyükşehir Belediyesi'nde brifing alacak. 
     Aynı gün öğleden sonra Antalya'ya geçecek UEFA İnceleme Heyeti, Atatürk Stadı'nı antrenman sahası olarak inceleyecek, yeni yapılacak stat yerini gezecek. Heyet, Antalya Valisi ve Belediye Başkanını da ziyaret edecek. 
     UEFA İnceleme Heyeti, 15 Ekim Salı günü İstanbul'da olacak. Burada bir grup Florya Metin Oktay Tesisleri, Atatürk Olimpiyat Stadı ve Fenerbahçe Şükrü Saracoğlu Stadı'nda incelemelerde bulunurken, öteki grup Lütfi Kırdar Uluslararası Kongre ve Sergi Sarayı'nı gezecek, Vali Erol Çakır ve Büyükşehir Belediye Başkanı Ali Müfit Gürtuna'yı ziyaret edecek. UEFA heyeti, akşam bir basın toplantısı düzenledikten sonra Futbol Federasyonu'nun vereceği yemeğe katılacak. 
     





</TEXT>
</DOC>
