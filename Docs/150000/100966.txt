<DOC>
<DOCNO> 100966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sondun30.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'yı sel aldı Onlarca ölü ve kayıp var 
</HEADLINE>
<TEXT>

     Avrupa kıtasını etkileyen şiddetli yağışlarda, ölü ve kayıp sayısı onlarla ifade ediliyor, binlerce kişi de zor durumda. 
     Rusya'nın Karadeniz kıyısındaki sellerde daha önce 18 olan ölü sayısı 21'e yükseldi, çok sayıda kayıp var. Bölgede, evler sular altında kalırken, otomobiller denize sürüklendi. 
     Çek Cumhuriyeti'nin güneyinde de yağışların neden olduğu sellerde en az 4 kişi öldü, nehirlerin yükselmesi sonucu 2 bin kişi evlerine terketmek zorunda kaldı. 
     Şiddetli yağış ve kötü hava koşulları Hırvatistan, Bulgaristan, Romanya, Avusturya, Kırım, İtalya ve İspanya'da da etkili oldu. 
     Romanya'nın güneyindeki Gorj'da bir çocuk ile yaşlı bir adam hayatını kaybetti. Böylece ülkede son 2 haftada ölenlerin sayısı 7'ye yükseldi. 
     Bulgaristan'da da son 48 saat içinde ülkenin kuzey ve güneyinde etkili olan yağışlar, toprak kaymalarına, hayvanların ölümüne yol açtı. Ülkenin güneydoğusunda evler, yollar, köprüler, ekinler ve elektrik ile telefon hatları zarar gördü. 
     Hırvatistan'da gazeteler son 30 yılın en değişken yazını geçirdiklerini aktarırken, 3 ayda 10 kadar kasırga görüldü, şiddetli fırtına ağaçları devirdi, elektrik hatları koptu, evlerin çatıları uçtu. 
     Ukrayna Acil Durumlar Bakanlığı, Kırım'da çok sayıda evin sular altında kaldığını ve binlerce evin elektriğinin kesildiğini açıkladı. 
     Avusturya'da Tuna'nın bir kolu olan Kamp Nehri'nde su seviyesi, son 48 saat içinde aldığı yağışlar nedeniyle 100 yılın rekorunu kırarak yükseldi. 
     





</TEXT>
</DOC>
