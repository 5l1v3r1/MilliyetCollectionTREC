<DOC>
<DOCNO> 130567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sonspo08.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Vücut geliştirme'de doping yapan sporcu, bir daha yarışamayacak 
</HEADLINE>
<TEXT>

     Vücut Geliştirme Federasyonu, 2003 yılı faaliyet programında ilk sırayı '' dopingle mücadeleye'' ayırdı. 
     Federasyon Başkanı Eryetiş Kurtaral, göreve geldiği 1997'de 465 olan sporcu sayısını bin 650'ye, bayan sporcu sayısını da 8'den 150'ye çıkarttıklarını belirtirken, 180 ülkenin üye olduğu Uluslararası Vücut Geliştirme Federasyonu'nun IFBB ilk 3 sırası içinde yer aldıklarını kaydetti. 
     Bu başarıya gölge düşmemesi için uzun bir süredir doping ile mücadeleye önem verdiklerini, ancak 2003 yılı içinde bu mücadelenin ''en üst sınırlara'' ulaşacağını belirten Kurtaral, şöyle dedi 
     ''Doping yapan bir sporcu, asla yarışmalara giremeyecek. Doping sadece vücut geliştirme camiasının değil, tüm branşların ortak problemidir ve endişe verici boyutlara ulaşmaktadır. Bizler derecelerden ziyade, sağlıklı, temiz, dürüst ve ahlaklı bir nesil yetiştirmek çabasındayız. Başkanlık görevine başladığım günden itibaren, bu illetle mücadele ettim. İlk 3 dereceye giren sporculardan doping örneği alınmazken, ben bu uygulamayı başlattım.'' 2003 yılı içinde 7 bölgede 7 ayrı ''Doping Semineri'' düzenleyeceklerini ve yarışmaya katılacak her sporcudan doping kullanmadığına dair taahhütname alacaklarını ifade eden Kurtaral, dopingle mücadelede antrenörlerin de sıkı takibe alınacağını sözlerine ekledi. 
     





</TEXT>
</DOC>
