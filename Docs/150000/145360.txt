<DOC>
<DOCNO> 145360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sontur28.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Mülteci akınını önlemek için içeri girmek istiyoruz" 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, olası mülteci akınını önlemek için ''Türk güçlerini'' kuzey Irak'tan 20 kilometre kadar içeri sokmak istediklerini söyledi. 
     Gül, Amerikan AP ajansına verdiği demeçte, Türkiye'nin herhangi bir göç akınını önlemede kararlı olduğunu belirtti ve 1991 yılındaki göç sırasında Türkiye'nin yaşadığı sıkıntıya dikkat çekti. 
     Türkiye'nin kuzey Irak içinde 20 kilometrelik bir bölge oluşturmayı planladığını ifade eden Gül, ''Tüm mültecileri orada tutmak istiyoruz. Bu çok açık'' diye konuştu. 
     ''Burası kimsenin yaşamadığı, güvenlik nedenlerinden dolayı istediğimiz bir bölge'' diyen Gül, ihtiyaç duyulması halinde Türkiye'nin planının bu olduğunu söyledi. 
     Gül, Türkiye'nin kaç asker göndermek istediği yolundaki bir soru üzerine de, bunun Türkiye'nin duyacağı ihtiyaca bağlı olduğunu, Türk ve Amerikan yetkililerinin bu planı değerlendirdiklerini kaydetti. 
     




</TEXT>
</DOC>
