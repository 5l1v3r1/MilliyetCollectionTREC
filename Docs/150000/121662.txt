<DOC>
<DOCNO> 121662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sontur10.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda Antalya'ya gitmek isteyenlere rehber 
</HEADLINE>
<TEXT>

     Antalya, Ramazan Bayramı'nda da tatilcilerin gözdesi olmaya aday... 
     Her bayramda ve yılbaşında yerli turistlerin akınına uğrayan Antalya'da, turistik tesis sahipleri, bu ilgiyi artırabilmek için çeşitli etkinlikler ve paket programlar düzenliyor. 
     Özel günlerde, dinlence turizminin yanı sıra eğlence turizminin de yoğun olduğu Antalya, her bayramda olduğu gibi bu yıl da ünlü sanatçılara ev sahipliği yapacak. 
     
     ANTALYA'DA EĞLENCE 

     Antalya'nın Ramazan Bayramı'nda ağırlayacağı ünlü sanatçılar arasında Gülben Ergen, Hande Yener, Petek Dinçöz, Nez ve Grup Gündoğarken yer alıyor. 
     Son günlerde yakaladığı çıkışla, Türkiye'nin en çok ilgi çeken sanatçılarından biri haline gelen Nez, Antalya'nın Kundu Köyü'ndeki Topkapı Palace Otel'de, bayramın 1. gününde sahne alacak. Otelde aynı gün, ünlü pop sanatçısı Hande Yener de sahneye çıkacak. Topkapı Palace Otel'in bayramın ikinci günündeki programında ise Hande Yener ve Grup Gündoğarken sahne alacak. 
     Bu programı izlemek isteyenler, Topkapı Palace Otel'de 3 gece 4 gün konaklama ile birlikte, kişi başına 525 milyon lira ödeyecek. Tüm yemek ve içkilerin ise paket programa dahil olduğu bildirildi. 
     Konyaaltı'nda bulunan Porto Bello Otel'de de bayram süresince Gülben Ergen ve Petek Dinçöz sahne alacak. Gülben Ergen ve Petek Dinçöz'ü dinlemek isteyenler, paket programla, 3 gece 4 gün için 500 milyon, 4 gece 5 gün için 600 milyon, 7 gece 8 gün için ise 850 milyon lira ödeyecek. 
     
     FİYATLAR 20 MİLYON LİRADAN BAŞLIYOR 

     Antalya'daki turistik tesisler, bayramda yerli tatilcileri çekebilmek için çeşitli paket programlar uyguluyorlar. Birçok otel, 3 gece 4 günlük paket programları ile gazetelere ilan vererek müşteri çekmeye çalışırken, Antalya'ya gösterilen ilginin beklenenden yüksek olduğu bildirildi. 
     Akdeniz Turistik Otelciler Birliği AKTOB Başkanı Ahmet Barut,, bayramda büyük bir turizm patlaması beklenmediğini, ancak her zaman olduğu gibi tatilcilerin Antalya'ya büyük ilgi gösterdiğini söyledi. 
     Antalya'daki turistik tesis fiyatlarının her keseye uygun olduğunu belirten Barut, ''Antalya'da her keseye uygun tesis var. Tatil yapmak isteyenlere, bu fırsatı kaçırmamalarını öneriyorum'' diye konuştu. Antalya'da tatil yapmak isteyenlerin yarım pansiyon 20-30 milyon liradan başlayan fiyatlarla oda bulabileceklerini bildiren Barut, rezervasyonsuz otellere gelen yerli turistlere acente fiyatı uygulanacağının altını çizdi. 
     
     ALANYA'DA YÜZDE 80 DOLULUK BEKLENİYOR 

     Ramazan Bayramı için Alanya'da da turistik tesis işletmecilerinin hazırlıkları sürüyor. 
     Alanya Turistik İşletmeciler Derneği ALTİD Basın Sözcüsü Gülçin Güner, Alanya şehir merkezinde doluluk oranının halen yüzde 60 seviyelerinde olduğunu, bayramda bu oranın yüzde 80'e ulaşmasının beklendiğini bildirdi. 
     Alanya'da da fiyatların, her şey dahil sistemi uygulayan tesislerde kişi başına 50-60 milyon, yarım pansiyon uygulayan tesislerde de 25-35 milyon lira arasında değişeceğini, bunun da tatil için çok uygun olduğunu söyledi. 
     





</TEXT>
</DOC>
