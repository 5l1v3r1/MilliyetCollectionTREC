<DOC>
<DOCNO> 112405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/sondun05.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
BM üyesi 130 ülke, Irak için olağanüstü toplantı istedi... 
</HEADLINE>
<TEXT>

     Amerikan Temsilciler Meclisi'nin, Başkan George Bush'a, Irak'a savaş açma yetkisi veren tasarıyı kabul ettiği saatlerde, BM üyesi ve barışçı çözümden yana olan yaklaşık 130 ülke, Güvenlik Konseyi'nin Irak konusunda açık bir olağanüstü toplantı yapması talebiyle Konsey Başkanlığı'na başvurdu. 
     Başvuru talebinde bulunan ülkelerin çoğunun bağlı bulunduğu Bağlantısızlar Grubu, ABD ve İngiltere tarafından BM Güvenlik Konseyi'ne sunulacak olan ve Irak'a karşı güç kullanılmasına olanak veren BM tasarının, kamuoyu önünde açık açık tartışılmasını istiyorlar. 
     Güvenlik Konseyi'nde Irak'la ilgili açık toplantının, gelecek hafta yapılması ve en az 100 delegenin söz alarak görüş açıklaması bekleniyor. Konsey Dönem Başkanı Kamerunlu Martin Belinga-Eboutou, toplantının kesin tarihinin, üyeler arasında yapılacak danışmalardan sonra belirleneceğini söyledi. 
     Diplomatik kaynaklar ise toplantının 16 Ekim Çarşamba günü yapılması olasılığının kuvvetli olduğunu söylediler. 
     Konsey'in veto yetkisine sahip 5 daimi üyesi, Irak'a karşı güç kullanılması konusunda görüş ayrılığı içindeler. ABD ve İngiltere, Irak'a karşı güç kullanılmasına olanak veren tek bir tasarının Konsey'den geçirilmesi için çalışırken, Fransa, Rusya ve bir ölçüde onları destekleyen Çin, ilk aşamada Irak Devlet Başkanı Saddam Hüseyin'e, BM ile işbirliği yapma şansı verilmesini istiyor. 
     





</TEXT>
</DOC>
