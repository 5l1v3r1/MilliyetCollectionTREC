<DOC>
<DOCNO> 125315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/guncel/gun99.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Aksoy’a suiistimal davası      Tasfiye edilen İktisat Bankası’nın eski sahibi Erol Aksoy ile bankanın 10 eski yöneticisi hakkında, usulsüz kredi verdikleri iddiasıyla 5’er yıla kadar hapis istemiyle dava açıldı. Şişli Cumhuriyet Savcılığı’nca hazırlanan iddianamede, 14 Mart 2001 ve öncesinde Erol Aksoy Grubu’na bağlı toplam 17 şirkete usulsüz kredi verildiği, bu kredilerin tahsil edilemediği, bankanın faiziyle birlikte toplam 256 milyon 124 bin 790 dolar zarara uğratıldığı iddia edildi. İddianamede sanıkların hakkında, "Görevleri gereği basiretli işadamı gibi davranmayıp kendi veya üçüncü şahıslarla ilgili görevlerini suiistimal ederek bankayı zarara uğrattıkları" ifadesi kullanıldı. 
     
Anne ve çocuklarını hiç kimse istemiyor      İSTANBUL Milliyet 

     Sosyal Hizmetler İl Müdürü Kahraman Eroğlu, Ümraniye sapığı olduğu gerekçesiyle tutuklanarak cezaevine konulan Yaman Özçelik’in 34 ailesinin, sosyal yardım almak amacıyla kendilerine başvurduğunu söyledi. Eve kurumun uzmanlarını gönderdiklerini ancak kimseyi bulamadıklarını anlatan Eroğlu, şöyle konuştu "Teyzesi ile konuşuldu. Teyze, Özçelik’in çocuklarının mağdur olduğunu, toplum tarafından dışlandığını ve bu yüzden de sürekli ev değiştirmek zorunda kaldıklarını anlatmış. Kendilerine her türlü sosyal yardım yapılacak." 
     
Erginlere 9’ar yıl avukatlarına 5.5 yıl      İZMİR DHA 

     Karagümrük Çetesi olarak bilinen Nuri ve Vedat Ergin kardeşler ve adamlarının İzmir DGM’deki yargılanmaları dün sonuçlandı. Uşak Cezaevi’nde toplu isyan çıkarmak, gasp, silahla araç ve işyeri kurşunlamak, yaralama, birden fazla kişiyi tasarlayarak öldürmek ve bunları yapmak için çıkar amaçlı suç örgütü kurmakla suçlanan toplam 58 sanıktan Nuri Ergin ve kardeşi Vedat Ergin, 9’ar yıl hapse mahk m oldu. Avukatları Tuncay Kütükoğlu da çeteye yardım ve yataklıktan 5 yıl 7 ay hapis cezası aldı. Diğer 33 sanık da 5 ay ile 5 yıl arasında değişen cezalara çarptırıldı, 23 sanık ise beraat etti. 
     
     Cezaevinde cep telefonu kullanıyor 
     ESKİŞEHİR DHA 

     Eskişehir Özel Tip Cezaevi’nde yapılan kontrollerde, Susurluk davasından hükümlü Sami Hoştan’ın üzerinde cep telefonu bulundu. Cezaevinde yapılan rutin kontrollerde, Susurluk davasından dört yıl hapis cezası alan Hoştan ile Taner Biber’in üzerinden birer cep telefonu çıktı. Cezaevi yönetimi telefonlara el koyarken, olayla ilgili soruşturma başlattı. 1 Mart 2002’de Beykoz’da gözaltına alınan Hoştan, kanser olduğunu belirterek, cezasının infazının ertelenmesini talep etmişti. Adli Tıp raporunda Hoştan’ın cezaevinde kalmasında sakınca olmadığı belirtilmişti. 
     



 GÜNCEL 



















</TEXT>
</DOC>
