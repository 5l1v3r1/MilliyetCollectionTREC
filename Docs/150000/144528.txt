<DOC>
<DOCNO> 144528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/son/sondun51.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'daki savaş karşıtı gösteri olaysız sona erdi 
</HEADLINE>
<TEXT>

     İngiltere'nin başkenti Londra'da bugün öğleden sonra başlayan ve göstericilerin iddiasına göre 500 bin, polisin tahminlerine göreyse yaklaşık 200 bin kişinin katıldığı barış gösterisi olaysız sona erdi. 
     Ülkenin dört bir yanında yapılan gösterilerin yanı sıra bugünün en büyük barış gösterisine sahne olan Londra'da protestocular, hükümetin savaş kararına karşı çıkan sloganlar atarken, başbakan Tony Blair ise Londra'yı terk edip Checquers'daki yazlık konutunda dinlenmeye çekildi. İşçi Partisi'nin sol kanadını temsil eden milletvekillerinin yanı sıra çeşitli sendikaların başkanları ve okullardan gelen binlerce öğrencinin katıldığı gösteri, yaklaşık 5 saat sürdü. 
     Thames nehri kenarından başlayan yürüyüş Hyde Park'da sona ererken, aralarında milletvekillerinin de bulunduğu savaş karşıtı ünlüler, burada toplanan göstericilere konuşmalar yaptı. 
     Ulaştırma İşçileri Sendikası Başkanı Jimi Elsby, ABD ve İngiltere yönetimlerine, ''Irak'a saldıracağınıza, barış ve güvenliği artırmak adına Ortadoğu barışını sağlasaydınız'' diye seslendi. 
     Bu arada, protestoya sadece Londra'dan değil, Londra dışından otobüslerle gelen binlerce kişinin de katıldığı dikkati çekti. 
     





</TEXT>
</DOC>
