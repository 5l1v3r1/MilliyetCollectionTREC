<DOC>
<DOCNO> 123978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sonspo06.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli atlet Ayhan'ın teşekkür yemeği... 
</HEADLINE>
<TEXT>

     Avrupa Şampiyonu Milli atlet Süreyya Ayhan ve antrenörü Yücel Kop, bir teşekkür yemeği verdi. 
     Yemeğe, Devlet Bakanı ve Başbakan Yardımcısı Mehmet Ali Şahin, Gençlik ve Spor Genel Müdürü Kemal Mutlu, teşkilatın üst düzey yöneticileri ile medya mensupları katıldı. 
     Teşekkür yemeğinde bir konuşma yapan Devlet Bakanı ve Başbakan Yardımcısı Mehmet Ali Şahin, ''Süreyya'nın yapacağı daha çok iş var'' dedi. Şahin, sözlerini şöyle sürdürdü 
     ''Süreyya'nın şampiyon olmasından sonra Türk bayrağını omuzunda taşımasının Türkiye'nin desteğini her saniye hissettiği anlamına geliyor. Ondan daha büyük başarılar bekliyoruz. Biz de devlet desteği vereceğiz.'' Devlet Bakanı ve Başbakan Yardımcısı Şahin, spordaki başarının sadece devlet desteğiyle olmadığını ifade ederek, özel sektörün de özendirilip, teşvik edilmesi gerektiğini söyledi. Federasyonların kendi yağıyla kavurulması gerektiğine inandığını vurgulayan Şahin, ''Federasyonlar kendi yağlarıyla kavrulmalı. Özerkliği öteden beri destekliyorum. Bununla ilgili çalışmalarımız da sürüyor'' diye konuştu. 
     
     TARİHİ TARİH 12 ARALIK 
     2008 Avrupa Futbol Şampiyonası'nı düzenleyecek ülkenin belirleneceği Nyon kentindeki toplantıya da değinen Mehmet Ali Şahin, ''12 Aralık tarihi bizim için çok anlam ifade ediyor. 12 Aralık'ta hem UEFA'da hem de AB'de hedefi 12'den vurmak istiyoruz'' diyerek sözlerini tamamladı. 
     Yemekte Süreyya Ayhan, kendisine destek olan herkese teşekkür ederken, milli atletin birinci olduğu yarışlar da sinevizyon gösterileriyle konuklara gösterildi. 
     





</TEXT>
</DOC>
