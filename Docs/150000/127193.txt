<DOC>
<DOCNO> 127193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/yazar/altan.html </URL>
<DATE> 2002/12/27/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Evrensel değişim Türkiye’yi de sarmalıyor 
</HEADLINE>
<TEXT>

     İnsan ömrü en fazla 35 - 37 bin gün... O nedenle de insanoğlu kendi hipnozlarına, saplantılarına, doğru sandığı inançlarına çivilenip kalıyor ve kendi yaşamını da kapsayan "sürekli bir değişim"in akıntısı içinde yaşadığını algılayamıyor. Doğduktan sonra nasıl büyüdüğünü büyüdükten sonra nasıl çocuk yaptığını çocuk yaptıktan sonra, çocuklarının nasıl büyüdüğünü çocuklar büyürken de, yılların nasıl değişip gittiğini yıllar değişip giderken de, kendisinin nasıl yaşlandığını ve hayatının nasıl "sürekli bir değişim"in akıntısı içinde azaldığını, yeterince netleştirip özümseyemiyor. 
     
     Hepimiz evrensel bir değişimin içindeyiz. 
     "Irk, ulus, devlet, bayrak" kavram ve tabuları da, böyle bir değişimin içinde... 
     Okullarda genç kuşaklara, analitik bir tarih bilincinin pencereleri açılmaz sürüp giden tarihsel bir değişimin motoru saydamlaştırılmaz ve genç beyinlere durmadan hamasi bir ırkçılık propagandası dopinglenirse bir anda bir Irak savaşıyla burun buruna gelmek, herkesi afallatır. 
     
     21. yüzyıl, hızlı bir küreselleşme süreci... 
     ABD Başkanı Bush, kendine özgü birtakım değişik çıkar hesaplarıyla da saldırsa Saddam’a 20 - 25 yılın sonunda, bambaşka bir tablonun ortaya çıkmasına neden olacaktır Yakındoğu’da... 
     1789 öncesi, İngiltere Başbakanı Pitt Fransa Kralı 16. Louis’yi devirip, tahta kardeşini geçirmek için el altından Fransız ihtilalcilerine bir hayli yardım etti ama, sonunda hiç beklemediği bambaşka bir sürprizle karşılaştı. Avrupa’da "Mutlakiyet" dönemi sarsılmaya başlamıştı. Dünya değişiyordu. 
     
     Irak savaşı öncesi, Washington’un Türkiye’den istedikleri... Türkiye’nin kararsızlıkları... Ve sonunda kabul ettiği isteklerle, bazı ricaları ABD’den... 
     ABD’nin ilk ağızda vereceği 5 milyar dolarlık yardım paketi... 
     Ayrıca yardımların 15 - 20 milyar dolara çıkarılacağı vaadi... 
     
     Şimdi gelelim "tarihsel değişim" içinde, Türkiye’de nelerin değişmediğine... 
     Yoksulluk, mesleksizlik ve köylülük günümüze kadar sürmüş durumda. 
     1597 yılında 19 kardeşiyle oğlu Şehzade Mahmut’u boğduran III. Mehmet de, hazinenin tamtakır oluşundan yakınıyor ve Sadrazamı Yemişçi Hasan Paşa’dan idam ettirdiği Tırnakçı Hasan Paşa’nın ne kadar giysisi varsa, hepsinin satılıp, parasının kendisine verilmesini istiyordu. 
     
     Osmanlı tarihinin bu yönleri, nedense hep saklı tutulmuştur okul öğrencilerinden... 
     Ve gençlere sürekli - Sultan Aziz’e kadar - padişahlarla, Cumhuriyet dönemi siyasetçilerinin propagandaları yapılmıştır. 
     Oysa tarih dersleri, eksisi artısıyla analitik bir tarih bilincini geliştirmek içindir. Siyasetçi propagandalarıyla çocukların beyinlerini hipnotize etmek için değildir. 
     Aksi halde, "evrensel değişim"i algılayabilecek kadrolardan yoksun kalır AB üyeliğine uzak Irak savaşına yakın bir sürüklenmenin ortasında, sürprizli olayları kendinizce kulaçlamaya çalışırsınız. 
     
     Tıpkı tarih bilinci gibi ekonomi bilinci de geliştirilmedi Türkiye’de... 
     Neden Türkler, yüzlerce yıldan beri hep yoksuldu. Ve neden en büyük itibar, Hazine’den geçinmeli bir yönetici olmaktaydı 
     Çünkü Türklerin en büyük özelliği mesleksiz oluşlarıydı. 
     Ancak Hazine’den geçinmelilerin üst takımı, afurlu tafurlu yaşayabiliyordu. Yani efendim, sanal bir çağdaşlaşma imajına karşın ortaçağ dönemlerinin köylülüğüyle mesleksizliği sürüp gidiyordu. 
     
     Şimdi artık çok hızlı bir değişimin arifesinde Türkiye... 
     80 bin Amerikan askeri, 5 yıl süreyle Diyarbakır’da konuşlansa da arifesinde, konuşlanmasa da. 
     Güney Kıbrıs Rum Devleti bile AB üyesi oldu. Türkiye ise ancak 2020’lere doğru olabilecek. 
     
     Peki o zamana kadar neler olacak 
     Her kış yine binlerce köy yolu kapanacak mı 
     Hamaset babalanması ve olduğundan fazla görünme megalomanisi, sürüp gidecek mi 
     Bütün bu yamukluklar, imbiklerden geçme rotasında artık... 
     Türkiye de, küreselleşme sürecinin içindedir ve gitgide daha çok saydamlaşacaktır. 
     Enseyi karartmayın ve 2003 yılını, "evrensel değişim"e kadeh kaldırarak kutlayın... 
     
     







Değişen İran, değişmeyen Irak 


Evrensel değişim Türkiye’yi de sarmalıyor 


Vefa eylemi.. 


MGK formülü 


Şahinler, güvercinler ve de baykuşlar 


Yılmaz’la Moskova’da 


Gençler unutuldu mu 


2002’yi geride bırakırken 


Saddam’dan sonra ne olacak 


Savaş rüzgarı 1 


80 bin asker önerisi 


Tayyip Bey, İSO’da Özal’ın demode kopyası gibiydi 


Bazı danslar bazı yaşları bekler 


Savaş faturamızı kimse paylaşmaz 


</TEXT>
</DOC>
