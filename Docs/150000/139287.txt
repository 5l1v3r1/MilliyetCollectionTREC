<DOC>
<DOCNO> 139287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/ekonomi/aeko.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Restore et işlet 
</HEADLINE>
<TEXT>

Maliye, tarihi köşkler, yalılar ve sarayların, işletme hakkı devri yoluyla özelleştirilmesine karar verdi 
     Yerli ve yabancı işletmecilerin, İstanbul’daki Sait Halim Paşa Yalısı ile Vahdettin Köşkü’nün de aralarında olduğu bazı yalı ve köşklere talip olması, Maliye’yi harekete geçirdi. Bakanlık, büyük bölümü İstanbul’da bulunan tarihi köşkleri, yalıları ve sarayları işletme hakkı devri’ yolu ile özelleştirme kararı aldı. Özelleştirme Yüksek Kurulu da köprü ve otoyolları özelleştirme kapsamına aldı. 
     
     Envanteri çıkarılıyor 
     2003 için 4 milyar dolarlık özelleştirme hedefi ortaya koyan hükümet, Türkiye’nin tarihi zenginliklerini, para basan’ köprü ve otoyolları programa alıyor. Edinilen bilgilere göre tarihi binaların özelleştirilmesi fikri, bu binaların işletmesine gelen yoğun talep sonucu ortaya çıktı. Yerli ve yabancı yatırımcılar, köşk ve yalı niteliğindeki tarihi binaların kendilerine satılmasını, bu mümkün değilse irtifak hakkı tesisi ile işletme haklarının devredilmesini istedi. Aynı şekilde bazı saraylar için de, Maliye’ye benzer tekliflerde bulunuldu. 
     Maliye Bakanlığı da, gelen teklifler üzerine bir bölümü kendi bünyelerinde bulunan, bir bölümü ise Kültür Bakanlığı ve TBMM’ye tahsisli olan saray, köşk ve yalılar için envanter çalışması yapma kararı aldı. Bu çerçevede, söz konusu tarihi yerler ile bunların bugünkü konumlarına ilişkin bir araştırma başlatıldı. 
     
     49 yıllığına devredilecek 
     Maliye yetkilileri, köşk, saray ve yalıların bir bölümünün bakımsızlık sonucu yıkılmaya yüz tuttuğunu, bu proje ile kültür dokuları bozulmadan restorasyonlarının ve ekonomiye kazandırılmalarının amaçlandığını söyledi. Örneğin Sait Halim Paşa Yalısı, uluslararası bir kültür merkezi olarak işletilmek isteniyor. Diğer bazı köşk ve yalıların restoran ya da diğer şekillerde turistik birer işletme niteliğinde, ancak asıl özellikleri korunarak işletilmesi düşünülüyor" dedi. 
     Tarihi varlıkların satışının mümkün olmadığına dikkati çeken Maliye yetkilisi, ancak buraların işletme hakkının 49 yıla kadar, irtifak hakkı tesisi ile yerli ve yabancılara devredilebileceğini, hasılat ortaklığı ile de devlete ilave bir gelir yaratılabileceğini ifade ettiler. 
     
Lojman satışı bütçede      Maliye Bakanlığı, TBMM lojmanlarının satışı için 2003 yılı Bütçe Kanun Tasarısına özel bir hüküm koyuyor. Bütçeye konulması kararlaştırılan madde ile de, yeni imar planları sırasında Çankaya Belediyesi ile Büyükşehir Belediyesinin çıkarabileceği herhangi bir zorluğa karşı önlem olarak, bu konudaki imar yetkisinin gerekirse Bayındırlık ve İskan Bakanlığı’nca kullanılması hükme bağlanıyor. 
     
Otoyol ve Boğaz köprüleri özelleştirme kapsamında      Özelleştirme Yüksek Kurulu, otoyolların işletmeye açık kesimleri ile İstanbul’da bulunan Boğaziçi ve Fatih Sultan Mehmet köprülerini özelleştirme kapsamına aldı. Edirne - İstanbul - Ankara, Pozantı - Tarsus - Mersin, Tarsus - Adana - Gaziantep, Toprakkale - İskenderun, İzmir - Çeşme ve İzmir - Aydın otoyollarının işletmeye açık kesimleri özelleştirilecek. 
     Boğaziçi ve Fatih Sultan Mehmet köprüleri de mali ve hukuki açıdan özelleştirmeye hazırlanacak. Bu hazırlık, Bayındırlık ve İskan Bakanlığı ile Karayolları Genel Müdürlüğü tarafından, Özelleştirme İdaresi Başkanlığı ile işbirliği içinde yürütülecek ve hazırlık işlemleri 3 ay içinde tamamlanacak. 
     



 EKONOMİ 




















</TEXT>
</DOC>
