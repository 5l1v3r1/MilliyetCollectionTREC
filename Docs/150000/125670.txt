<DOC>
<DOCNO> 125670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sonspo29.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakem Ersoy'a Denizli Barosu'ndan tepki... 
</HEADLINE>
<TEXT>

     Denizli Barosu Başkanı Adil Demir, Denizlispor'un, Beşiktaş ile yaptığı Türkiye Kupası karşılaşmasının son dakikasında attığı golün haksız yere iptal edildiğini ve maçın uzatma dakikalarının oynanmadığını ileri sürerek, kulübün yapacağı itiraza hukuki destek sağlayacaklarını bildirdi. 
     Adil Demir, düzenlediği basın toplantısında, Denizlispor ile Beşiktaş arasında yapılan Türkiye Kupası 3. kademe maçının hakemi Erol Ersoy'a tepki gösterdi. 
     Karşılaşmanın 90. dakikasında gelişen pozisyon sonrasında Erol Ersoy'un santraya yöneldiğini, Beşiktaşlı futbolcuların yan hakem Koray Gençerler'e koşması üzerine, Gençerler ile görüşen Ersoy'un ikinci kez gol kararı verdiğini, ancak siyah-beyazlı oyuncuların itirazı üzerine kararını değiştirdiğini bildirdi. 
     Erol Ersoy'un, maçı, sahaya güvenlik görevlilerinin yanısıra birçok yöneticinin girdiği sırada topu Beşiktaşlı bir oyuncunun ayağına atarak ''sözde'' başlattığını ve hemen ardından karşılaşmayı bitirdiğini ifade eden Demir, hakemin 2 dakika olarak belirlenen uzatma bölümünü ise oynatmadığını savundu. 
     Denizlispor'un hakkının gasp edildiğini öne süren Demir, şöyle konuştu 
     ''Futbol Federasyonu'nun bu karara onay vermeyeceğine inanıyoruz. Sahada bulunmaması gereken şahıslar çıkartılmadan müsabaka başlatılamayacağından, maçın tekrarına karar verilecektir. Hukuki süreçte Denizlispor Kulübü'ne her türlü desteğe hazırız. Ayrıca bir imza kampanyası açılması kararı da aldık.'' 
     





</TEXT>
</DOC>
