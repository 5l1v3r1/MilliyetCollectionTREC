<DOC>
<DOCNO> 126450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sontur34.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ı izleyen gazeteci ve işadamları Moskova'da kayboldu 
</HEADLINE>
<TEXT>

     AK Parti Genel Başkanı Recep Tayyip Erdoğan'ın Moskova gezisine katılan gazeteci ve işadamları, organizasyon bozukluğu nedeniyle şehir içinde yoğun trafiğin olduğu güzergahların seçilmesi yüzünden Erdoğan'ın programını izleyemediler. 
     Erdoğan ve beraberindekiler, Vunukova-2 Askeri Havaalanı'na indikten sonra basın mensupları ve işadamları, ayrı otobüslere bindirilerek Enka Holding ve Koç Holding tarafından yaptırılan alışveriş merkezinin açılışına katılmak üzere hareket ettiler. 
     Eskort ile şehir merkezine ilerleyen konvoyu kaçıran basın mensupları ve işadamlarını taşıyan otobüs, yoğun şehir trafiğine takıldı. 
     Yaklaşık 4 saat boyunca şehir içinde tur atan otobüslerdeki basın mensubu ve işadamları, organizasyondaki bozukluğa tepki gösterdiler. 
     Basın mensupları ve işadamları, Erdoğan'ın programlarına katılamazken, daha sonra, konaklanacak Metropol Oteli'ne gelebildiler. 
     
     ERDOĞAN'IN YARINKİ TEMASLARI 
     Erdoğan, yarın, Türk Büyükelçiliği'ni ve Moskova Uluslararası Müzikevi'ni, ardından da Türk Ticaret Merkezi'ni ziyaret edecek. 
     Erdoğan, daha sonra, Rusya Devlet Başkanı Vladimir Putin tarafından kabul edilecek. 
     Öte yandan, geziye katılan Devlet Bakanı Kürşat Tüzmen de Türkiye-Rusya KEK Eş Başkanı Farit Gazizullin ile görüşecek. 
     Enerji ve Tabii Kaynaklar Bakanı Hilmi Güler de Rus meslektaşı İgor Yusufov ile biraraya gelecek. Bu görüşmede, Mavi Akım Projesi'nin gündeme geleceği ifade edildi. 
     





</TEXT>
</DOC>
