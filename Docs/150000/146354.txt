<DOC>
<DOCNO> 146354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/yazar/yilmaz.html </URL>
<DATE> 2003/03/30/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
"Türkiye kendini ortaya atmalı" 
</HEADLINE>
<TEXT>

     Türk Sanayici ve İşadamları Derneği TÜSİAD , ABD ile pazarlıkların kesilmesinden beri süren suskunluğu bozmak için seçtiği kürsüde, AKP ile ipleri koparma stratejisinin ötesine gitmedi. 
     Tabii bir de Başbakan Tayyip Erdoğan’ı ziyaret edip, "Yanınızdayız" açıklaması yapan Ankara Sanayi Odası ASO gibi, iş dünyasında kendine karşı bir cephe açmaya yaradı. 
     TÜSİAD Başkanı Tuncay Özilhan, ABD ile pazarlıkların sürdüğü dönemde "Hükümetin tavrını olumlu buluyoruz" açıklaması yaparken, bugün veryansın ediyorsa, bu AKP’ye veya Başbakan Erdoğan’a karşı olmaktan kaynaklanmıyor. TÜSİAD, Türkiye’nin stratejik olarak ABD’den kopmasına itiraz ediyor. Ne var ki Özilhan’ın üslubunu yalnız Erdoğan değil, TÜSİAD üyelerinin tümünün desteklediği de söylenemez. 
     En azından dün yaptığım görüşmelerde, Özilhan’ın iş dünyasının "beklentilerine" yanıt vermediği izlenimi hakimdi. 
     
     Bizsiz olmaz 
     Beklenti nedir Bu soru önemli. Sorunun yanıtını arayabilmek için sizi 19 Mart günü, Washington’da düzenlenen Amerikan - Türk İş Konseyi ATC toplantısına götürmek isterim. 
     Toplantının konuk konuşmacısı DYP’de genel başkanlık yarışını kaybeden İlhan Kesici... 
     Kesici kütüphanesindeki 14 bin kitabın hakkını veren bir sunuş yapıyor... Katılımcılar Kesici’den "Bu coğrafyada 500 yıllık yönetim deneyimimiz var, bizsiz başarılı olamazsınız" sözlerini duyuyor. 
     Kesici’nin Washington’daki konuşmasında bir başka önemli nokta, I. ve II. Dünya Savaşı sırasında yeniden şekillenen dünyanın süreçlerini karşılaştırması oluyor. Birincisi 20 yıl, ikincisi ise 40 yıl sürmüştü... 
     
     Global müttefik 
     Türkiye’nin, ABD’nin dizayn ettiği yeniden paylaşım düzeni dışında kalması mı, tasarım masasındaki ABD, İngiltere, Avusturya, İspanya’nın yanında beşinci ülke mi olması ulusal çıkarları temsil ediyor 
     Kesici sorunu Irak’ta savaşa evet veya hayır demenin ötesine taşıyor. Tam orta yerinden çatırdasa da, "Tek Avrupa" diyen AB mi, yoksa "Tek dünya" diyen ABD mi "global müttefik" 
     Kesici, Türkiye’nin Kıbrıs, AB, Ermenistan, Yunanistan ile meseleler bir yana Türk Cumhuriyetleri ile enerji koridoru pazarlığında global ittifakının ABD olduğunun altını çiziyor. ABD için Türkiye’nin konumu isi açık yerel müttefik. Biz ABD’nin işine bu çoğrafyada yarayacağız. Başka bir coğrafyada değil .. Ve bir Portekiz değiliz, yanımızı okyanusa veremiyoruz... 
     Kesici ABD’de yalnızca Washington’ta temaslarda bulunmakla kalmadı, New York’a da geçti, Türk lobileri yapan grupların organize ettiği öğlen yemeklerinin konuşması oldu. Daha önceki yazılarımın birinde sözünü etmiştim, ABD merkez sağda yeni isim arıyor 
     
     Sivil inisiyatif 
     Kesici cephesini burada keseceğim, TÜSİAD Haysiyet Divanı, Türkiye Sosyal ve Ekonomik Araştırmalar Vakfı Başkanı olması bir yana, demokrat bir kimlik olarak işadamı Can Paker’e gelmek istiyorum. 
     Paker, Özilhan’ın açıklamasını tavır olarak eleştiriyor, sözlerini doğru buluyor. Nedeni çok açık bugüne faydası yok. 
     Orta vadeli bile değil, gelişmelere anında tepki verecek sivil insiyatife duyulan gereksinmeyi tekrarlıyor. 
     TÜSİAD’ın yaptığının aksine akademisyeni, sendikacıyı, işadamını göreve çağıran Paker de en az Kesici kadar iddialı 
     "Ekonomimizi güçlendirip, Kopenhag kriterlerine tam uyum sağlayıp Avrupa Birliği’ni parçalanmadan kurtaracak siyasi bir güç olarak kendimizi ortaya atmalıyız... Bu ABD’yi dışlamak anlamına gelmez." 
     Kesici ile evde sohbet ederken kesinlikle katıldığım bir saptama yaptı. Türkiye, her dönemden daha çok bugün dış politikaya yatırım yapmak zorunda. En iyi adamlarla, en geniş bütçeyle... Keskin bir viraj alınıyor, şakası yok. 
     
     







</TEXT>
</DOC>
