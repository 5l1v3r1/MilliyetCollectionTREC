<DOC>
<DOCNO> 148718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/spor/aspo.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray’daki istifa olayının perde arkasını aralıyoruz 
</HEADLINE>
<TEXT>
GELİYORUM DİYEN YANGIN 
Başkan Canaydın’ın, futbol şubesini sürekli hırpalaması, medya maymunları yakıştırması yapması, son olarak "Sistem değişecek" mesajını yollaması Burak Elmas’ın sabrını taşırdı 
     HALİL ÖZER 

     Galatasaray’da önceki gün, Burak Elmas’ın yönetim toplantısında 25 dakikalık şok konuşma sonrası istifasını vermesiyle yaşanan gelişmelerin perde arkasında ilginç olaylar yatıyor. Başkan Özhan Canaydın’ın, "İstifanı kabul etmiyorum. Haklısın, politik olamıyorum. Bu yüzden de sık sık hata yapıyorum" itirafına rağmen Elmas kararından vazgeçmedi. 
     
     "Koca şirketim var" 
     Aslında istifa olayı oldukça uzun bir geçmişe sahip. Canaydın tarafından futbol şubesine getirilen, ancak yine Başkan tarafından bu görevde pasif tutulan Burak Elmas ve Özer Saraçoğlu’nun, soyunma odalarına girmesi yasaklanmış, demeç vermeleri engellenmişti. Malatya deplasmanında, iki yöneticinin televizyonlara yaptığı açıklamadan sonra, Başkan tarafından azarlanmaları fitilin ateşlendiği an olmuştu. Elmas o gün istifa kararını almış, ancak zarar vermemek için beklemeye geçmişti. Dostlarına da "Koca bir şirket sahibiyim. Ama çocuk gibi azarlanıyorum" ifadesini de kullanmıştı. 
     6 - 0’lık Fenerbahçe yenilgisi sonrasında Canaydın kararından dönüş yaparak, bu yöneticilerin yeniden devreye girmesini istemişti. Revivo ve Abel’in transferleri de Elmas ve Saraçoğlu tarafından gerçekleştirilmişti. Bu düzenin işleyişi ile herşey düzelmesine rağmen, Başkan Özhan Canaydın’ın "azarları ve sitemleri" bitmiyordu. Hatta Başkan’ın, medyayla içiçe olması nedeniyle iki yöneticiye "Medya Maymunları" yakıştırması yapması ve bunun camiada duyulmasıyla huzursuzluk doruğa çıkmıştı. 
     Son olarak, geçen hafta Özhan Canaydın, sürpriz kararını iki yöneticiye açıklamıştı "Önümüzdeki sezon futbol şubesini kapatıyorum. Yeni bir sistem getireceğim. Ama bir - iki yönetici yine bu işin içinde kalacak". Bu sözler hem Elmas’ı, hem de Saraçoğlu’nu şoke etti. Ardından da ikili çıkışlarını da yaptılar "Biz seneye yokuz". 
     
     Sert konuşma 
     Burak Elmas istifa kararından önce protesto için Diyarbakır deplasmanına gitmedi, önceki akşam da gerekli çıkışı yaptı. Burak Elmas, önceki gece Başkan’a şu sözleri söyledi "Beni buraya siz getirdiniz. Asla politik hedefim olmadı. Çünkü oturduğum koltuk çok değerli. Sayın başkanımızın memnun olmadığı bir yönetici olarak, bu koltuğu daha fazla işgal etmek istemiyorum". Elmas ayrıca, başkanın kendisine güvenmediğini açıkca söylediğini, sürekli arkalarından konuştuğunu ve azarlandıklarını da ekledi. İşin en ilginç tarafı Burak Elmas bu kararını, eski başkan ve kayınpederi olan Faruk Süren’e de söylememişti. Elmas şöyle açıklıyordu gerekçesini "Özhan bey hemen Faruk beyi suçlayabilirdi. Kararımı ona söyleseydim, yemin edemezdim. Şimdi gönül rahatlığı ile bu kararı, özgür irademle aldığımı söyleyebilirim." 
     Başkan Özhan Canaydın tüm bu gelişmelere rağmen umudunu kaybetmeyip, "Sezon sonu görüşelim" demesine rağmen, kararından dönmeyen Burak Elmas çevresine "Basın öğrendi. Bu saatten sonra dönüş olursa, nasıl rahat ve huzurlu çalışabilirim. Bu iş bitti" ifadesini kullandı. 
     Ve, sezon başından bu yana yönetimdeki sıkıntı, istifa ile böyle noktalanıyor, aynı sıkıntıları yaşayan diğer yöneticilerin tavrı merakla bekleniyordu. 
     
Canaydın’dan bombardıman Divan Kurulu toplantısında konuşan Galatasaray Başkanı, müjdelerini sıralayıp, Sarı-Kırmızılılar’a önemli mesajlar verdi 
     ERHAN TELLİ 

     300 dönümlük arazi 
     GALATASARAY’IN olağan Divan Kurulu toplantısında konuşan Başkan Özhan Canaydın, müjdeli haberleri arka arkaya sıraladı. Canaydın, son 15 günde belediyeleri dolaştıklarını belirterek, "Büyükçekmece Belediyesi’nden spor tesisleri yapabilmek için göle yakın tarafta 300 dönümlük bir arazi aldık. İçinde orman da olan bu alanda üç adet de saha bulunuyor. Buraya çok güzel bir tesis yapacağız" dedi. 
     
     Riva’ya country club 
     BEYOĞLU Belediyesi’nden müze için 49 yıllığına bir bina, Büyükşehir Belediyesi’nden de basketbol şubesi için Metin Oktay Spor Salonu’nu alacaklarını belirten Galatasaray Başkanı, Riva’daki arazinin de country club yapmak istediklerini ifade etti. Canaydın, "Bu arazimizi geçtiğimiz günlerde İngiliz mimarlar gezdi ve çok beğendi. Kemer Country ekibinin de içinde bulunduğu bir projeye başlayacağız" diye konuştu. 
     
     Mayıs uğurlu ay 
     2007’ye kadar yayılmış borcu, borçla kapattıklarını vurgulayan Özhan Canaydın, mayıs ayının Galatasaraylılar açısından uğurlu bir ay olacağını vurguladı. Stat konusunun 25 Mayıs’a kadar çözüme kavuşacağına dikkat çeken Cim - Bom Başkanı, "Hem stat kredimizi elimize alacağız, hem de borcumuzu 13 seneye en ucuz faizle yayarak kökten temizleyeceğiz" açıklamasını yaptı. Başkan ayrıca "Taraftarlık kartı" ve "gönüldaşlık beratı"na da değindi. 
     
Elmas’ın yerine Şencan      FLORYA’DA yapılan toplantı öncesinde istifasını sözlü olarak Galatasaray Başkanı Özhan Canaydın’a bildiren Futbol Şubesi Sorumlusu Burak Elmas, resmi istifasını 15.00’de kulübe yolladı. Yönetim kurulundan ayrılan Elmas’ın bu ayrılığının ardından, yedek üyelerde ilk sırada bulunan Mehmet Şencan ise asil üyeliğe geçti. 
     
İstifayı kabul etti      DİVAN Kurulu toplantısında Burak Elmas’ın istifasını geri çektiğini, basında ortaya çıkan haberlerin spekülatif olduğunu vurgulayan Galatasaray Başkanı Özhan Canaydın, genç yöneticinin ısrarlı tutumu karşısında istifayı kabul etmek zorunda kaldı. Sarı - Kırmızılı kulübün başkanı, toplantı sırasında 15 kişilik yönetimlerde ayrılmaların da doğal olduğunun altını çizerek bunun sinyalini vermişti. 
     
Saraçoğlu da bırakacak      GALATASARAY’DA Burak Elmas’ın istifasından sonra gözler Futbol Şubesi Sorumlusu Özer Saraçoğlu’na çevrildi. Ancak Saraçoğlu şu anda istifa etmeyi düşünmesine rağmen bu isteğini gerçekleştiremiyor. Galatasaray Lisesi mezunu olan Saraçoğlu, gelenekler yüzünden istifayı beklemeye aldı. Ancak Elmas’ın çok yakın arkadaşı olan Saraçoğlu, yeni sezonda futbol şubesindeki görevini bırakacağını da Başkan Özhan Canaydın’a resmen bildirdi. 
     
Ali Dürüst beklemede      YÖNETİMDEKİ bu kargaşaya rağmen 2. Başkan Ali Dürüst sessizliğini koruyor. Özhan Canaydın’ın yönetiminde, Burak Elmas ve Özer Saraçoğlu’na yakınlığı ile tanınan Dürüst, son gelişmelerle ilgili herhangi bir açıklama yapmadı. Telefonlarını kapatan Dürüst’ün de Burak Elmas’ın istifasına neden olan olaylardan sıkıntı duyduğu belirtiliyor. Dürüst’ün bugün Florya’da yapması beklenen olağan basın toplantısı merakla bekleniyor. 
     


SPOR 






























</TEXT>
</DOC>
