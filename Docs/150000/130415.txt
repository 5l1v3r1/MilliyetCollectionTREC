<DOC>
<DOCNO> 130415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sontur27.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya'da yoğun kar yağışı sürüyor... 
</HEADLINE>
<TEXT>

     Edirne'de, sabah saatlerinde başlayıp aralıksız süren kar ve tipi günlük yaşamı aksatıyor. 
     Kar ve tipi yüzünden şehir içinde ulaşım güçlükle sürdürülüyor, zincirsiz araçların trafiğe çıkması engelleniyor. Karayolları ve köy Hizmetleri'ne bağlı ekiplerin yollarda trafiğin aksamaması için çalışmalarını sürdürüyor. 
     Ekipler olası buzlanmaya karşı yollara tuz dökerken, yol ve kaldırımlarda biriken kar yığınlarının araç ve yaya trafiği engellememesi için kar küremesi yapılıyor. Edirne'de il merkezinde, ilçe ve köylerde kapalı yol bulunmuyor. 
     Buzlanma nedeniyle Kapıkule ve İpsala'nın Çobantepe yöresinde 3 TIR mahsur kaldı. Karayolları ekiplerinin çekici yardımıyla TIR'ları kurtarmasıyla birlikte, araçlar güzergahlarına devam edebildiler. 
     Tarihi Kırkpınar yağlı güreşlerinin yapıldığı Sarayiçi Ermeydanı, kar yağışı dolayısıyla sular altında kaldı. Edirne merkeze bağlı Yalnızgöz Köprüsü, Fatih Sultan Mehmet Köprüsü ulaşıma kapandı. Bazı ekili tarım arazileri de kar yağışı ve dün yağan yağmur sonrasında zarar gördü. 
     
     KIRKLARELİ'NDEKİ DURUM 
     Kırklareli Valisi Cemalettin Sevim, Karayolları ve Köy Hizmetleri ekiplerinin aralıksız çalıştığını, ilçe ve köy yollarının ulaşıma kapanmamasına çaba gösterdiğini söyledi. 
     Kar ve tipinin sürdüğünü belirten Sevim, merkeze bağlı Çağlayık Köyü ile Demirköy'deki TRT Verici İstasyonu'nun bulunduğu Mahya Tepe ile ulaşımın sağlanamadığını bildirdi. 
     Sevim ayrıca Dereköy-Demirköy arasında ulaşımın güçlükle sağlandığını ifade ederek, Demirköy'de, sabah saatlerinde ilçe ve bağlı köylerde meydana gelen elektrik kesintisinin giderildiğini kaydetti. 
     Sevim, bu arada sürücülerin yavaş ve dikkatli seyretmesini, zincirsiz yola çıkmamalarını istedi. 
     





</TEXT>
</DOC>
