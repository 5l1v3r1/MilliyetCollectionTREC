<DOC>
<DOCNO> 110506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/spor/yurundul.html </URL>
<DATE> 2002/10/01/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Hedef maçı 
</HEADLINE>
<TEXT>

     Galatasaray bu gece Ali Sami Yen’de Brugge karşısında çok önemli bir maça çıkıyor. Lokomotiv Moskova deplasmanında alınan üç puan grup ikinciliği için büyük avantaj sağladı. Brugge de puansız gönderilirse, hedefe çok yaklaşılacak. Bu geceki kritik maçta en büyük handikap Barcelona yenilgisinin gereğinden fazla abartılmasıdır. Medyanın yanında Fatih Terim’in de tecrübesine rağmen panik yapması takımda stres yarattı. Halbuki göz ardı edilmemesi gereken bir gerçek var. Dünya’nın en iyi ve en hızlı top yapan takımı Barcelona gününde olup, oyununu tutturmuşsa, hele bir de skor avantajı yakalamışsa, yapacak fazla bir şeyiniz kalmaz. 
     Brugge, Belçika’nın son senelerdeki en istikrarlı takımı. Oyun disiplini, savaşmak, ileride ve geride çoğalmak temel ilkeleri. En büyük eksikleri oyuna sürekli hükmedecek kolektif bütünlüklerinin olmayışı. Kopuk kopuk oynamaları Galatasaray’ın işine gelen bir rahatsızlık. Galatasaray açısından alışılmış dar alan presiyle rakibi baskı altına alıp, değişik ofansif girişimleri deneme ortamı şekillenecek. Yalnız üç puan anahtarı bizce karşı ataklara akılcı tedbir getirmekten geçer. Brugge deplasmanlarda geride kalabalık kalıp, ileride aniden çoğalıp, pozisyon bulabilen bir ekip. Kuvvetli, devamlılığı olan son adam siyahi forvet Mendoza düz bir oyuncu. Bülent - Emre ikilisi Mendoza’nın driplinglerini engelleyecek kapasitedeler. Esas önemli konu, depar kulvarlarına geriden sarkacak adamları kaçırmamak. Bilhassa Verheyen bu konuda çok tehlikeli. Ayrıca defans bloklarının solundaki oyuncuları da içe kat ederek, hücuma gole dönük destek veriyor. Bütün bu tehlikeler için orta saha - defans bütünleşmesine özen göstermek şart. Tabii her zamanki gibi kaleye gelecek duran toplara da dikkat gerekiyor. Çünkü temposu gittikçe yükselen prese dayalı günümüz futbolunda artık her takım duran topları bir silah olarak kabul edip, değişik ön ve arka direk çalışmaları yapıyor. 
     



 SPOR 



























</TEXT>
</DOC>
