<DOC>
<DOCNO> 148924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sontur11.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
23 Nisan... Tören mi, Bayram mı 
</HEADLINE>
<TEXT>

     23 Nisan Ulusal Egemenlik ve Çocuk Bayramı'nın tören havası yerine çocukların kendini özgür ve mutlu hissedilebileceği günler haline getirilmesi gerektiği bildirildi. 
     Selçuk Üniversitesi Eğitim Fakültesi Eğitimde Psikolojik Hizmetler Öğretim Üyesi Yrd. Doç. Dr. Hasan Yılmaz, Büyük Önder Atatürk'ün çocuklara armağan ettiği bayramın, amacına uygun hazırlanmasının çocukların gelişimi üzerinde önemli yararları olacağını ifade etti. 
     Kötü iklim ve koşullarda yapılan uzun bayram provalarının çocukların kafasındaki bayram coşkusunu eziyete çevirebileceğini belirten Yılmaz, bu tür etkinlikler için yapılan hazırlıkların çocukların kendini geliştirmesi ve aynı zamanda arkadaşlarıyla birlikte sorumluluk duygusu kazanarak, eğlenceli zaman geçirmesini sağlayacak nitelikte olması gerektiğini söyledi. 
     Bayramların sosyal hayat açısından da önem taşıyan eğitim-öğretimin amaçlarından biri olduğuna dikkat çeken Yılmaz, ''Bu nedenle bu tür fırsatlar çok iyi değerlendirilmeli. Çocukların bu tür günlere heyecanla ve sevinçle hazırlanmaları ve bayram günü coşku içinde olmaları için uygun programlar düzenlenebilir. Bu şekilde bayram tören havası yerine, çocukların kendini özgür, mutlu hissedebileceği günler haline getirilmeli'' dedi. 
     Bütün dünyada sadece Türk çocuklarına özgü olan bir bayramın gereği gibi değerlendirilmesi için yöneticilerin çocukların beklenti ve sıkıntılarını dikkate alarak, onlarla konuşarak, bayram kutlamalarında yeni düzenlemelere gitmesini isteyen Yılmaz, böylece çocukların kafasındaki bayram imajının tören ve provanın getirdiği bazı olumsuzluklarla değil, coşku, eğlence ve mutlulukla özdeşleştirilmesinin mümkün olabileceğini söyledi. 
     





</TEXT>
</DOC>
