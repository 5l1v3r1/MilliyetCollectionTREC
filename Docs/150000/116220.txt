<DOC>
<DOCNO> 116220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur19.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit kararsızları DSP'ye çağırdı 
</HEADLINE>
<TEXT>

     Başbakan Bülent Ecevit, seçime birkaç gün kala kararsız seçmenlerin oylarını en kararlı parti DSP'de toplayacağını umduğunu belirterek kararsız seçmenleri DSP'ye çağırdı. 
     Ecevit, basın toplantısında, DSP'ye eşi Rahşan Ecevit'le birlikte yaşamının en önemli yıllarını verdiklerini, son bir yıllık dönemde partisine karşı tarihte eşi görülmemiş entrikalar düzenlendiğini söyledi. 
     Grup üyelerinin yarısının entrikaların tuzağına düşüp partiden ayrıldıklarını ancak buna karşın partiden bir çivi bile sökemediklerini vurgulayan Ecevit, gruba yöneltilen zalimce saldırılardan sonra daha da güçlendiklerini ifade etti. 
     Yeni atanan bakanların olağanüstü koşullara karşın başarılı olduklarını savunan Ecevit, ekonomide ciddi düzelmeler kaydedildiğini belirtti. Ecevit, bu nedenle DSP'nin Genel Başkanlığını DSP'li arkadaşlarına devredebilecek durumda olduğunu ifade ederek, bundan kıvanç duyacağını söyledi. Ecevit, Genel Başkanlıktan hemen ayrılmasının söz konusu olmadığını da vurguladı. 
     
     "SEÇMEN KAYGILI" 

     Ecevit, "Toplumun büyük çoğunluğu seçim sonrasına kuşkuyla bakıyor. Laik demokratik rejimi tehlikede görenler, kaygı içinde. Meydan mitinglerinde bazıları hesapsız kitapsız vaatlerde bulunurken, bazıları da boş laflarla yetiniyorlar. Gerçek niyetlerini gözden saklıyorlar" diye konuştu. 
     Ecevit, Türkiye'yi her konuda esenliğe kavuşturmanın temel güvencesinin DSP iktidarı olduğunu savunarak "Seçimlere üç gün kala büyükçe bir seçmen kitlesi kararsız görünmektedir. Kararsız seçmenlerimizin en kararlı partisi olan DSP'de oylarını toplayabileceklerini umuyorum" dedi. 
     "SEZER ERDOĞAN TARTIŞMASI POLEMİK DEĞİL" 
     Ecevit, Cumhurbaşkanı Sezer ile AKP Genel Başkanı Erdoğan arasındaki Başbakanlık tartışmasına ilişkin bir soru üzerine bu tartışmayı polemik saymanın doğru olmayacağını söyledi. Ecevit, demokrasinin ve Anayasa'nın Cumhurbaşkanlık sağladığı yetkilere dikkat çekerek, Sezer'in bu yetkileri gereken ölçüde kullanacağını ifade ettiğini belirtti. Ecevit, seçimlerden sadece 2 partinin Meclis'e gireceği gibi bir sonucun çıkması halinde bir meşruiyet sorunun doğup doğmayacağına ve Türkiye'nin yeniden bir seçime sürüklenip sürüklenmeyeceğine yönelik bir soruya, "Bu konuda bir tahminde bulunamam. Ama öteden beri ben yüksek barajın demokratik açıdan doğru olmadığını belirtmiştim. Şimdi de belirtiyorum. Tabi bu aksaklık hemen düzeltilemez. Herhalde ilk etapta daha makul bir düzeyde baraj saptanmalıdır" karşılığını verdi. 
     
     "AKP NİYETİNİ SAKLIYOR" 

     Ecevit, 4 Kasım'da ortaya çıkacak tablo konusundaki tahmininin sorulması üzerine de bunu tahmin edebilmenin çok güç olduğunu belirterek, çok kaypak bir zemin üzerinde siyaset yapıldığına dikkat çekti. 
     Ecevit, "Ayrıca niyetlerini saklayan kesimler var. Bunların başında da AKP geliyor. Onun için bir teşhiste bulunabilmek çok zor. Ama benim temennim istisnasız bütün partilerin laik demokratik rejime kesinlikle sahip çıkmalıdır diye konuştu. 
     





</TEXT>
</DOC>
