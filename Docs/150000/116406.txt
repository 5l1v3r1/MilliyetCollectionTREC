<DOC>
<DOCNO> 116406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sonspo11.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe gözünü derbiye çevirdi... 
</HEADLINE>
<TEXT>

     UEFA Kupası 2. tur ilk maçında Panathinaikos ile 1-1 berabere kalan Fenerbahçe, gözünü Galatasaray ile 6 Kasım'da yapacağı derbi maçına çevirdi. 
     Sarı-lacivertli futbolcular, Galatasaray ile yapacakları erteleme maçının hazırlıklarına ara vermeden başladı. Samandıra Tesisleri'nde, Teknik Direktör Werner Lorant yönetimindeki antrenmanda, dinlenme amaçlı koşu gerçekleştirildi. 
     Antrenmana, diz iç yan bağlarında zorlanma olan Ortega ve Washington, kasığında ağrı bulunan Revivo ve iki ayak bileğinde de burkulmalar nedeniyle ağrı olan Johnson katılmadı. Lorant'dan izin alan ve takım arkadaşlarından önce çalışan Steviç de takım çalışmasına katılmadı. 
     Lorant, antrenman sırasında kaptan Ogün ile saha içinde bir süre özel görüşme yaptı. Alman çalıştırıcının, sarı-lacivertli futbolcuyla dün akşamki maçın kısa bir değerlendirmesini yaptığı öğrenilirken, Ogün'den takım arkadaşlarını Galatasaray maçına motive etmesini istediği öğrenildi. 
     Kulüp yönetim kurulu üyesi Hakan Bilal Kutlualp de Samandıra Tesisleri'ne gelerek antrenmanın bir bölümünü izledi. 
     Galatasaray maçının hazırlıklarına yarın sabah basına kapalı gerçekleştireceği antrenmanla devam edecek Fenerbahçe, 3 Kasım Pazar akşamı basına açık yapacağı çalışmayla hazırlıklarını sürdürecek. 
     Bu arada Fenerbahçe PAF takımının, yarın Beşiktaş ile yapacağı ligdeki derbi maçını, bazı sarı-lacivertli futbolcuların da izlemesi bekleniyor. 
     





</TEXT>
</DOC>
