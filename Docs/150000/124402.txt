<DOC>
<DOCNO> 124402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/soneko15.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdüllatif Şener AB konusundaki kararlı irademiz sürecek 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener,''bugünden sonra da, Kopenhag ve Maastricht kriterleri konusunda kararlı irademizi sürdürmeye devam edeceğiz'' dedi. 
     Başbakan Yardımcısı Şener, Ankara Sheraton Hoteli'nde düzenlenen TÜSİAD Yüksek İstişare Konseyi YİK toplantısında yaptığı konuşmada, Avrupa Birliği'nden AB bugün çıkacak kararın Türkiye lehine olmasını arzu ettiklerini söyledi. 
     Hedeflerinin her ne pahasına olursa olsun enflasyonu kalıcı bir şekilde aşağı çekmek olduğunu belirten Şener, ''bu düzey de, AB düzeyidir'' dedi. 
     ''Enflasyonla birlikte yaşamaya devam ederiz'' diyemeyeceklerini vurgulayan Şener, ''torunlarımız enflasyonsuz bir Türkiye'de yaşayan nesiller olmalıdır'' ifadesini kullandı. 
     
     KAMU BORÇ STOKU VE BÜYÜME 

     İkinci temel hedeflerinin, kamu borç stokunun aşağı çekmek olduğunu anlatan Başbakan Yardımcısı Şener, bütçe hedeflerinin belirlendiği ve taviz verilmeden uygulanacağını söyledi. 
     Diğer hedeflerinin de ''büyüme'' olduğunu belirten Şener, büyümenin enflasyonu körükleyerek değil, verimlilik artışı ile sağlanması gerektiğini bildirdi. 
     Ne yaptıklarını bilen, takvimi belli bir iktidara ihtiyaç duyulduğunu anlatan Şener, ''58. Cumhuriyet hükümeti olarak gündemimiz ve programımız belli. Önümüzdeki hafta Bakanlar Kurulu'nda kesin şeklini vererek, ayrıntılı acil eylem planını ilan edeceğiz ve sivil toplum örgütlerine göndereceğiz'' şeklinde konuştu. 
     
     AB, GELECEKTE NE OLACAĞINA DAİR İPUÇLARI VERECEK 

     Devlet Bakanı ve Başbakan Yardımcısı Abdüllatif Şener, Kopenhag'ta çıkacak kararın Türkiye'nin yanı sıra Avrupa Birliği'ni AB de ilgilendirdiğini vurgularken, ''dünyanın gelecekte ne olacağını da belirleyecek önemli ipuçları verecektir'' dedi. 
     Başbakan Yardımcısı Şener, 58. Cumhuriyet hükümeti olarak, Kopenhag'da hangi karar çıkarsa çıksın siyaset tarzı ve anlayışlarının daha önceden tarif edildiğini söyledi. 
     ''Kopenhag ve Maastricht kriterleri, Türkiye'nin sadece AB üyeliği için gerekli değildir'' diyen Şener, bu ülkede yaşayan insanların mutluluğu için, huzuru için, geleceği için Türkiye'de güzel şeylerin yaşanması için Kopenhag kriterlerinin gerçekleşmesi gerektiğini belirtti. 
     Temel hak ve özgürlüklerin, sadece bazı geçici sonuçlarının elde edileceği olaylara kilitlenerek gerçekleştirilmeyeceğini anlatan Başbakan Yardımcısı Şener, şöyle devam etti 
     ''Özgürlüklerin olmadığı, insanlarımızın baskı altında olduğu, yeteneklerini ve becerilerini ortaya koyamadığı ortamlar, ülke için iyi değildir. 70 milyon insanımızın üretim sürecine girmesi, 70 milyonun kendi enerjilerini sinerjiye dönüştürmeleri için, temel hak ve özgürlükler konusunda sınırlama ve kısıtlamanın olmaması gerekir. 
     Düşünce özgürlüğünün önü, sonuna kadar açık olmalıdır. İfade özgürlüğünün, inanç özgürlüğünün önü, sonuna kadar açık olmalıdır ve insanımızın çağdaş sistemde yaşama bilinci, inancı, umudu için de geleceği oluşturmalıyız. Bu anlayış içinde, biz Kopenhag kriterlerini AB sürecinin ötesinde görüyoruz.'' Hükümetin, AB sürecine önem verdiğini anlatan Şener, Kopenhag öncesi yükümlülüklerin yerine getirildiğini ve başta Genel Başkanlar, Başbakan ve hükümet üyelerinin bu konuda yoğun bir çalışma yaptıklarını kaydetti. 
     EKONOMİDE TEMEL HEDEFLER 
     Şener konuşmasında ekonomiye de değindi. Enflasyonist politika uygulamaları ile büyümenin etkilenebileceğini, ancak uzun vadede bunun kazanımları açısından büyük kayıp olacağını anlatan Başbakan Yardımcısı Şener, temel hedefleri seçimden önce belirlediklerini, hükümet programı ve acil eylem planında bu hedeflere yer verdiklerini kaydetti. 
     Önceliklerin başında ''enflasyon hedefi'' geldiğini belirten Şener, önümüzdeki dönem borç stokunu azaltmak için çaba göstereceklerini bildirdi. 
     Büyümenin önemine de işaret eden Başbakan Yardımcısı, doğrudan yabancı sermayenin gelişinin hızlandırılmasının, kalıcı ve düzenli büyümenin vazgeçilmez hedeflerinden olduğunu belirtti. Şener, hükümetin bu konuda siyasi irade anlayışını ortaya koyduğunu ifade etti. 
     Devlet Bakanı ve Başbakan Yardımcısı Şener, 3 Kasım'dan önce yıllardır devam eden koalisyon dönemlerinin siyasi istikrarsızlık görüntüsü ile sorulara neden olduğunu anlatırken, bu dönemin sona erdiğini ve güçlü hükümet döneminin şekillendiğini söyledi. 
     KAMU İHALESİ YASASI 
     Öte yandan Şener, toplantı çıkışında, gazetecilerin ''yeni kamu ihalesi yasasının, 1 Ocak 2003'te yürürlüğe girip girmeyeceği'' yolundaki sorusu üzerine, ''bu konuda farklı görüşler var. Gelecek Bakanlar Kurulu toplantısında değerlendireceğiz'' dedi. 
     





</TEXT>
</DOC>
