<DOC>
<DOCNO> 142936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/siyaset/siy05.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekibini kuruyor 
</HEADLINE>
<TEXT>

     ÖNDER YILMAZ Ankara 

     Tayyip Erdoğan’ın başbakanlık koltuğunu devralmasının ardından 58. hükümetin Başbakanı Abdullah Gül’ün getirdiği bürokratlar da tek tek değişiyor. Başbakan Müsteşarlığı için konuşulan isim ise Erdoğan’ın yakın arkadaşı, Danıştay üyesi Hüseyin Karakullukçu... 
     Danıştay üyeliği görevini sürdüren Karakullukçu’nun Cumhurbaşkanı Ahmet Necdet Sezer’e de yakın olduğu ve Erdoğan’ın bu isim üzerinde durmasının önemli nedenlerinden birinin de Köşk ile hükümet arasında köprü kurabileceği düşüncesi olduğu belirtiliyor. Halen Başbakanlık Müsteşarlığı’nı yürüten Fikret Üçcan’ın ise diplomat olarak Berlin’e gönderileceği ifade ediliyor. Üçcan, "Bana henüz bildirilen bir şey yok. Değişikliği yadırgamam" dedi. 
     
     Özel kalem değişti 
     Gül’ün Özel Kalem Müdürü Hüseyin Avni Karslıoğlu ile Dış Politika Danışmanı Gürcan Türkoğlu’nun Dışişleri Bakanlığı’na döneceği ifade edildi. Erdoğan’ın, dış politika danışmanlığına, partide aynı görevi yürüten emekli Büyükelçi Ender Arat’ı getirmesi bekleniyor. 
     
     



 SİYASET 













</TEXT>
</DOC>
