<DOC>
<DOCNO> 109188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sontur26.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Adapazarı'nda ilköğretim okulu öğrencileri yol kesti... 
</HEADLINE>
<TEXT>

     Adapazarı'nda, Karasu çevre yolunu trafiğe kapatan ilköğretim okulu öğrencileri, sinyalizasyon sistemi yapılmasını istediler. 
     Küpçüler Mahallesi'ndeki 150 hanede oturan öğrenciler, Nurettin Tepe İlköğretim Okulu'na giderken çevre yolunu geçmek zorunda kaldıklarını, sinyalizasyon sistemi olmadığı için de tehlike yaşadıklarını belirterek, önlem alınması istemiyle yolu trafiğe kapattı. 
     Önlükleriyle çevre yolunu trafiğe kapatan öğrenciler, ellerinde, soruna çözüm bulunması istemlerini içeren pankartlar taşıdılar. Öğrenciler, her gün geçmek zorunda kaldıkları yolda, sinyalizasyon sistemi kurulmasının yanı sıra üstünden atlamak zorunda kaldıkları bariyerlerden geçiş için de 1'er metrelik aralar bırakılmasını talep ettiler. 
     Bu arada, yolun trafiğe kapandığı ihbarını aldıktan sonra olay yerine gelen güvenlik güçleri, pankartlı öğrencileri görünce şaşırdı. Önce öğrenciler, ardından da velileriyle görüşen güvenlik güçleri, ikna için uzun süre uğraştı. 
     Güvenlik güçlerinin, ''Yolu trafiğe kapatmakla sorun çözülemez. Valiliğe başvuruda bulunun'' uyarısı üzerine, yaklaşık 2 saat süren eylem sona erdi. 
     Aynı yerde, 2 gün önce de veliler eylem yapmıştı. Veiler, okula gitmek isterken daha önce 4 çocuğun yaşamını yitirdiği ve bazı çocukların da sakat kaldığı gerekçesiyle eylem yaparak, sinyalizasyon sistemi konulmasını istemiş, Valiliğe daha önce 400 imzalı dilekçe verdiklerini de belirtmişlerdi. 
     





</TEXT>
</DOC>
