<DOC>
<DOCNO> 102054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/soneko18.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Toskay ''Cumhuriyet tarihinin en yüksek ihracat rakamına ulaştık'' 
</HEADLINE>
<TEXT>

     Dış ticaretten sorumlu Devlet Bakanı Tunca Toskay, ''2002 yılının Temmuz ayının, ihracat açısından özel bir önemi var. Bu ayda ihracatımız yüzde 29.3 artarak, 3.2 milyar dolara ulaşmıştır. 3.2 milyar dolarlık aylık ihracat, Cumhuriyet tarihinin en yüksek ihracat rakamıdır'' dedi. 
     Devlet Bakanı Tunca Toskay, Dış Ticaret Müsteşarlığı'nda düzenlediği basın toplantısında, ihracattaki bu başarının arkasında, ihracatçıların büyük bir gayreti ve çalışmalarının bulunduğunu belirterek, ''uyumlu bir kamu desteği ve sanayimizin yeni sektörlere doğru kabuk değiştirmesinin de önemli etkisi bulunmaktadır'' dedi. 
     Bölgesinde ve dünyada güçlü bir Türkiye'nin, ancak rekabet gücü yüksek bir Türkiye ile olacağının altını çizen Bakan Toskay, böyle bir iddianın gerçekleştirilebilmesinin, ancak büyüyen bir üretim ve dış ticaret yapısıyla imkan dahilinde olacağını ifade etti. 
     Daha büyük ve sürdürülebilir bir ihracat performansını hedeflediklerini belirten Toskay, reel ekonomi ve ihracatçının sorunları çözülmeden, kalkınmada istikrara ve ihracatta büyük hedeflere varmanın mümkün olmadığını bildirdi. Toskay, son üç yıldaki dış ticaret politika ve uygulamalarının esasını da bu düşüncenin oluşturduğunu ifade etti. 
     Her fırsatta sektörün sorunlarını dinlemekle işe başladıklarını belirten Toskay, bu çerçevede, özel sektöre ve ilgili kamu kuruluşlarının katılımıyla, bu yıl beşinci kez sektör toplantısı düzenlendiğini, bütün sektörlerin sorunları masaya yatırılarak, çözümler üretilmeye çalışıldığını ifade etti. 
     1999-2001 döneminin, ihracatın geliştirilebilmesi için çok yoğun dış temaslarda bulunulduğunu hatırlatan Toskay, son üç yılda 56 KEK karma ekonomik komisyonu toplantısı, 16 ticaret heyeti, 52 alım heyeti, 5 ülkeyle Serbest Ticaret Anlaşması ve 246 uluslararası fuar organizasyonu gerçekleştirildiğini söyledi. Yine aynı dönemde 92 İş Konseyi toplantısının yapıldığını da vurguladı. 
     Bakan Toskay, 2002 yılında ise 45 KEK toplantısı, 10 ticaret heyeti, 13 alım heyeti ve 111 fuar gerçekleştirmeyi hedeflediklerini de belirtti. 
     Devlet Bakanı Toskay, sözlerini şöyle sürdürdü 
     ''Ocak-Temmuz dönemindeki İhracatçı Birlikleri kayıtlarını ele aldığımız zaman, ihracattaki artış eğiliminin sürdüğünü görüyoruz. Bu dönemdeki artış yüzde 9.1 ve yedi aydaki toplam ihracat, 19.3 milyar dolara çıkmış bulunmaktadır. 
     Toplam ithalatın yüzde 65.6'sı sanayi ürünlerinden, yüzde 23.8'i madencilik ürünlerinden, yüzde 7.4 tarım ürünlerinden, yüzde 3.2'si de diğer ürünlerden oluşmaktadır. 
     İhracatımızın bölgesel yapısını incelediğimizde, belli pazarlara bağımlılığın ihracatımızda sürdüğünü görüyoruz. AB'nin 1999 yılında yüzde .9 olan ihracat içindeki payı, 2001'de yüzde 51.33'e, 2002'nin ilk beş ayında ise yüzde 50.6'ya geriledi. 
     İthalattaki bölgesel bağımlılıkta da düşüş eğilimi devam etmekte, AB'nin payında belirgin bir düşüş söz konusu, 2000 yılında yüzde 48.8 olan söz konusu pay, 2001 yılında yüzde 43.6'ya gerilemiş bulunmaktadır.'' 
     
     EXİMBANK KREDİLERİ... 

     Eximbank kredilerinin kullanımına da değinen Toskay, 1999 yılında, kısa vadeli kredi programları çerçevesinde, Eximbank'ın, 3.3 milyar dolar kredi kullandırdığını, 3 milyar dolar da sigorta imkanı sağladığını kaydetti. 
     Toskay, şöyle devam etti 
     ''Böylece ihracatın yüzde 24'ü Türk Eximbank tarafından desteklenmiş bulunmaktadır. 
     2000 yılında ise ihracatın finansmanı için, 2.9 milyar doları sigorta, 3.4 milyar doları da kredi olmak üzere toplam 6.3 milyar dolar kaynak sağlanmıştır.'' 
     Toskay, 2001 yılında, Eximbank hedeflerinin arkasında kalındığını da kaydetti. 
     
     1 EYLÜL'DEN İTİBAREN MOTORİN TİCARETİ YASAK 

     Devlet Bakanı Tunca Toskay, sınır ticaretinin yanlış anlaşıldığını anlatalarak, Bakanlar Kurulu kararının çıkması durumunda, 1 Eylül'den itibaren motorin ticaretinin her ne ad altında olursa olsun yasaklanacağını bildirdi. 
     Toskay, bugün düzenlediği basın toplantısının ardından, basın mensuplarının sorularını yanıtladı. Sınır ticareti ile ilgili bir soru üzerine Toskay, Türkiye'de yapılan sınır ticaretinin, ''civardaki ülkelerden vergisiz motorin getirilerek, ucuz motorini satmak'' olarak anlaşıldığın kaydederek, sınır ticaretinin, ''sınır bölgelerde yaşayan ve sınırın iki tarafındaki halkın ihtiyaçlarını avantajlı bir şekilde karşılaması'' anlamına geldiğini söyledi. 
     Türkiye'de bu tanıma uyan sınır ticaretinin yapılmadığını belirten Toskay, Milli Güvenlik Kurulu'nda alınan tavsiye kararına uygun olarak, Bakanlar Kurulu'na sınır ticaretinin yasaklanması ile ilgili sunum yaptıklarını kaydederek, ''Önümüzdeki aydan, karar çıkarsa 1 Eylül'den itibaren, her ne adda olursa olsun motorin ticareti yasaklanacak'' dedi. 
     Toskay, sınır ticareti yerine komşularla ticaret kavramının kullanılması gerektiğini kaydederek, Türkiye'nin sınır komşuları ve yakın çevresi ile ticaretine özel önem vermesi gerektiğini ifade etti. 
     
     EXİMBANK'IN SERMAYESİ 

     Eximbank ile ilgili bir soru üzerine Toskay, Eximbank'ın sermayesini 1 milyar dolar karşılığı Türk Lirası olarak tuttuklarını belirtirken, ancak bu konuda Hazine'den kaynakların eksiksiz aktarılması gerektiğini kaydetti. Bu yıl 400 trilyon lira civarında kaynağın Eximbank'a aktarılması gerektiğini, ancak Ağustos ayının ortasında olunmasına rağmen 20 trilyon liranın aktarıldığını hatırlatan Toskay, ''Biz yazı yazana kadar, malları kadar zekatları da artsın, Hazine'den 20 trilyon lira da gelmemişti. Ondan sonra da güçlü ekonomiye geçiş programının iki önemli ayağı ihracat ve turizm deniyor'' dedi. 
     Toskay, Eximbank'a kamu kaynakları ile destek verilerek özen gösterilmesi gerektiğini vurgularken, Eximbank'a verilen desteğin doğrudan ihracatın gelişmesine verilmiş olacağını belirtti. 
     
     İHRACATTA OFFSET 

     Offset anlaşmaları ile ilgili bir soru üzerine de Bakan Toskay, offset'in Türkiye'nin ihracatını artırmak için önemli olduğunu belirtirken, Türk Silahlı Kuvvetleri'nin offset'i etkin uyguladığını anlattı. 
     Toskay, ''Kamu kuruluşları da oldukça büyük ihalelere çıkıyor ve yabancı şirketler katılıyor. Bu ihalelere de offset şartı konulmalı. Bu konulursa, Türkiye önemli ölçüde ihracatını artırma şansını bulacak'' diye konuştu. 
     Toskay, bir başka soru üzerine de Türkiye'nin AB'nin karar mekanizmalarında temsil edilmediğini ifade ederken, AB'nin kendi ekonomik çıkarlarını dikkate alarak ortak ticaret politikalarını belirlediğini ve Türkiye'nin de ilişkileri nedeniyle bu politikayı uygulamak durumunda olduğunu anlattı. Bu durumun her zaman Türkiye'nin ekonomik çıkarlarına uygun olmayabileceğini kaydeden Toskay, Türkiye'nin de ortak karar mekanizmasında söz sahibi olması gerektiğini söyledi. 
     Bir başka soru üzerine de Toskay, yeni ihracat stratejisi hazırlanırken, uzun bir dönemin konu alındığını, 20 yılı aşkın, orta vade sayılabilecek bir dönemde Irak gibi dış gelişmelerin olabileceğini, bu nedenle Irak operasyonunun strateji hazırlanırken dikkate alınmadığını kaydetti. 
     Toskay, ''Tek tek bu olayları dikkate alarak projeksiyon yapmak mümkün değil'' dedi. 
     





</TEXT>
</DOC>
