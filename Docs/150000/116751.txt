<DOC>
<DOCNO> 116751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sontur15.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kenan Evren Zamansız yapılan bu seçimler umarım hayırlı olur 
</HEADLINE>
<TEXT>

     7.Cumhurbaşkanı Kenan Evren, milletvekilliği genel seçimlerinde oyunu kendi adını taşıyan Armutalan Evren Paşa İlköğretim Okulu'nda kullandı. 
     7.Cumhurbaşkanı Evren, sabah 08.00'de 61 nolu sandıkta oy kullandıktan sonra basın mensuplarının sorularını yanıtladı ve ''Çok zamansız yapılan bu seçim umarım ülkeye hayırlı olur''dedi. Seçimin yanlış alınan karar neticesinde yapıldığını belirten Evren, ''Netice ne olur bilinmez ama AB'ye girmek için yasalarda değişiklik yapılacakken, böyle bir zamanda meclisin tatile girmesi ve seçime gidilmesi bence doğru değil'' diye konuştu. 
     Evren, sözlerini şöyle sürdürdü ''Meclisin kurulması, yeni hükümetin belirlenmesi nereden baksanız en aşağı 1 ay, 40 gün sürer. Hükümet Aralık ayının 15'inde kurulacak dersek, 12 Aralık tarihinde de Kopenhag'da karar alınacak. Yasaları yönetmelikleri çıkarın diyorlar. Ne zaman çıkacak bu yasalar Seçim Nisan 2003'te yapılsaydı daha uygun olacaktı. 5 ay daha sabretselerdi, Türkiye bu sürede batmazdı. Ama herşeyde bir hayır vardır. İnşallah bu ülke için hayırlı bir karar çıkar ve ülkeyi sıkıntıdan kurtaracak bir hükümet kurulur.'' 7. Cumhurbaşkanı Kenan Evren, Cumhurbaşkanı Ahmet Necdet Sezer ile AK Parti Genel Başkanı Recep Tayyip Erdoğan arasında yaşanan tartışmayla ilgili olarak sorulan bir soru üzerine de, ''Bütün gazete ve görsel basın bu olayın üzerine gitti. Cumhurbaşkanı Anayasamda yazılı olan ve kendisine verilen görevi söyledi'' dedi. 
     Evren, konuyla ilgili şu açıklamayı yaptı 
     ''Anayasa ne diyor Cumhurbaşkanı Başbakanın seçilmesine karar verir. İlla ki bu görevi bir parti liderine vermek zorunda değildir. İstediği bir milletvekiline de Başbakanlık görevi verebilir. Şuursuz bir tartışma oldu. Cumhurbaşkanı'nın söylediği doğru ama karşı tarafa söylemeseydi ve parti başkanlarıyla istişare yaparak bir noktada buluşsalardı, daha iyi olurdu. Çünkü koalisyon mu, tek parti mi olacak, belli değil. Yani ben seçerim demeyecekti. Halkla istişare yapmak gerekirdi.'' 
     





</TEXT>
</DOC>
