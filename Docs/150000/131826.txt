<DOC>
<DOCNO> 131826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/soneko11.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB sektör temsilcileri, hükümete sorunlarını anlattı... 
</HEADLINE>
<TEXT>

     Türkiye Odalar ve Borsalar Birliği TOBB İnşaat Sektörü Kurul Başkanı Ahmet Ertem, hükümetten, duble yollar yerine, raylı sisteme kaynak ayırmasını istedi. 
     TOBB tarafından Dedeman Oteli'nde düzenlenen ''Ekonomi Zirvesi''nin basına kapalı bölümünde, sektör temsilcileri, kendilerine verilen 5'er dakikalık sürede, sektörlerinin sorunlarını dile getirirken, çözüm önerilerini de anlattılar. 
     TOBB İnşaat Sektörü Kurul Başkanı Ertem, toplantıda dile getirdiği görüşler konusunda, yaptığı açıklamada, hükümetin duble yol yapımı yerine raylı sisteme kaynak ayırmasını istediklerini söyledi. 
     Kamuda, 110 milyar dolarlık yarım kalmış bina yatırımı bulunduğunu, bunların tamamlanması için 175 milyar dolar gerektiğini belirten Ertem, ''Hükümet duble yol yapımına öncelik veriyor. Ancak, çok öncelik verdikleri duble yolda 2-3 bin kilometrelik bölümü yapsınlar, kalan bölüm için ayrılan kaynağı yarım kalmış kamu yatırımlarına, raylı sisteme yönlendirsinler'' dedi. 
     Sektör olarak Türkiye'nin Irak'a yönelik bir operasyona katılımını istemediklerini ifade eden Ertem, ''Afganistan'da savaş oldu, biz inşaat sektörü olarak oraya giremedik. Şimdi Irak'a da giremeyeceğiz. Mevcut durumda daha fazla giriyoruz'' diye konuştu. 
     Hükümetin 1,5 milyon adetlik konut projesini de değerlendiren Ertem, devletin özellikle büyük şehirlerde konut yapmaması gerektiğini, bunun yerine Arsa Ofisi yoluyla konut içinde arsa maliyetini düşürecek tedbirler alınması gerektiğini anlattı. 
     Toplu Konut İdaresi'nin TOKİ elinde 200 milyon dolarlık kaynak olduğunu ifade eden Ertem, başvuru için çok fazla sayıda belge istenmesi nedeniyle, kooperatiflerin bu kaynaktan yararlanamadığını belirterek, bu kaynağın kredi olarak kullanımının kolaylaştırılmasını istedi. 
     Ertem, ihale yasasının, bu haliyle KOBİ niteliğindeki inşaat şirketlerini öldüreceğini öne sürerek, ''Bu yasa ile piyasada ancak 50-60 tane şirket kalır. Biz, eşik değerin altındaki ihalelerde şirketlerden bilanço ve bütçe istenmemesini talep ettik'' dedi. 
     
     ORGANİZE HAYVANCILIK SANAYİ BÖLGESİ 
     Toplantıda, Hayvancılık Sektör Kurulu Başkanı İ.Hakkı Hınıslıoğlu da, organize hayvancılık sanayi bölgelerinin kurulup desteklenmesini istedi. 
     Bunun üzerine Başbakan Abdullah Gül'ün pilot bölge olarak neresinin uygun olacağını sorduğu, Hınıslıoğlu'nun da Doğu ve Güneydoğu bölgesinde pilot olarak bir organize hayvancılık sanayi bölgesinin kurulmasını istediği öğrenildi. 
     
     BANKACILIK SEKTÖRÜ 
     Toplantıda, bankacılık sektörü adına konuşan Türkiye İş Bankası Genel Müdürü Ersin Özince'nin de, özel sektörün Türkiye'deki bankalardan kullandığı kredilerden daha fazlasını yurtdışından sağladığını söylediği belirtildi. 
     Özince'nin bankaların kaynaklarının büyük bölümünün halen iç borçlanma nedeniyle kamu sektörüne gitmesi yüzünden reel sektöre kaynak ayrılamadığını ifade ettiği kaydedildi. 
     





</TEXT>
</DOC>
