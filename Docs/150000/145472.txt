<DOC>
<DOCNO> 145472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sondun28.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoon ''Saddam güneyde kontrolü fiilen kaybetti'' 
</HEADLINE>
<TEXT>

     İngiltere Savunma Bakanı Geoffrey Hoon, Bağdat'a yaklaşan ittifak birliklerine yakın hava desteği verilmesinin gündemde olduğunu söyledi. 
     Hoon, Avam Kamarası'nda yaptığı konuşmada, Irak Devlet Başkanı Saddam Hüseyin'in, ülkenin güneyinde denetimi fiilen kaybettiğini öne sürdü. 
     İngiliz Bakan, savaşta Irak'ın kitle imha silahı kullandığı yolunda bir kanıt bulunmadığını da belirtti. 
     Hoon, İngiliz ve ABD birliklerinden oluşan koalisyonun Irak'ta yaptığı harekatta dikkat çekici bir ilerleme sağladığını bildirdi. 
     Hoon, Irak lideri Saddam Hüseyin'in Batılı ülkelerin savaşmaya cesaret edemeyeceğini zannederek büyük bir hesap hatası yaptığını belirterek, ''Askerlerimizin Irak askerleri gibi tehditle değil, gönülleriyle savaşacak cesarete sahip olmadığını düşünerek en büyük yanlışa düştüler'' diye konuştu. 
     Hoon, Fav yarımadası, Ümmü Kasr ve güneydeki petrol yataklarının da güvenlik altına alındığını kaydederek, Bağdat'a ilerlemenin direnişe rağmen sürdüğünü hatırlattı. Şimdi dikkatlerini Bağdat çevresindeki güçlerin desteklenmesi üzerinde yoğunlaştırdıklarını ifade eden Hoon, Necef'te bazı çatışmalar olduğunu, havada ise koalisyon güçlerinin yaptığı 5 bin sortiyle Irak'ın komuta merkezlerine büyük bir zarar verdiklerini kaydetti. 
     Kuzey Irak'ın sakin olduğunu ve bu durumun korunmasına çalıştıklarını da belirten Hoon, ''Irak ile Kuzey Irak'ın güneyinde Irak güçlerinin hakim olduğu sınırda sükunet var. İran sınırında ise İngiliz askerleri kontrolü sağlıyor ve burada İngiliz askerleriyle İran güçleri arasında bazı olaylar olduğu doğru değil'' dedi. 
     Hoon, şu ana kadar kitle imha silahlarının kullanıldığına dair ellerinde bir veri bulunmadığını, ancak koalisyon güçlerinin kontrolü içindeki alanlarda bu konudaki incelemelerin başlatıldığını bildirdi. 
     Irak halkı için daha iyi bir rejim ve yaşam koşullarını garanti altına almaya çalıştıklarını ve Irak'ta uzun zamandır devam eden insani krize son vermeyi hedeflediklerini de ifade eden Hoon, bunun için, insani yardım çalışmalarına gelecek günlerde hız kazandıracaklarını söyledi. 
     Hoon, Ümmü Kasr limanı çevresindeki mayın temizleme çalışmalarının da sürdüğünü hatırlatarak, bu çalışmalar biter bitmez bölgede bekletilen ve su, yiyecek, içecek, ilaç gibi insani yardım taşıyan Sir Galahad gemisinin limana yanaşacağını anlattı. 
     




</TEXT>
</DOC>
