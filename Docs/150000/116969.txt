<DOC>
<DOCNO> 116969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sonspo02.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kings ve Pistons, ilk yenilgilerini deplasmanda aldı 
</HEADLINE>
<TEXT>

     ABD Pofesyonel Basketbol Ligi NBA'de Sacramento Kings ve Detroit Pistons, ilk yenilgilerini deplasmanda aldı, Hidayet 8 sayı attı, Mehmet Okur sayı kaydedemedi. 
     Batı Konferensı Pasifik Grubu takımlarından Sacramento Kings, Doğu Konferansı Atlantik Grubu'nda bulunan Heat ile Miami'de karşı karşıya geldi. 
     Oyuna sonradan giren ve 18 dakika oynayan Hidayet Türkoğlu, 8 sayı attı, 3 ribaund aldı, 1 asist yaptı. 2 sayılık atışlarda 6'da 2 isabet sağlayan Hidayet, 2 kez kullandığı 3 sayılık atışta topu çemberden geçiremedi, faul atışlarında ise 6'da 4 başarı sağladı. 
     Chris Webber, Mike Bibby ve Scot Pollard'ın yine sakatlıkları nedeniyle forma giymediği Sacramento Kings, yüzde 36'lık şut yüzdesiyle oynadı. Takımda Keon Clark 19 sayı, 9 ribaund, Vlade Divac 14 sayı, 10 ribaund gerçekleştirdi. 
     Yedek oyuncular Mike James ve Vladimir Stepania'nın 4. çeyrekte yakaladıkları 12-0'lık seriyle galibiyete doğru giden Miami Heat'de Eddie Jones 16 sayı, Brian Grant 10 sayı 14 ribaundla maçı tamamladı. 
     Doğu Konferansı Merkez Grubu takımlarından Detroit Pistons, Pasifik Grubu'dan Los Angeles Clippers'a deplasmanda 74-72 yenilirken Pistons'da Mehmet Okur, yedek oyuncu olarak çıktığı maçta yalnızca 1 dakika forma giydi. 
     Okur, bu sürede sayı atamadı. Detroit Pistons'da Richard Hamilton 25 sayı, Ben Wallace 16 ribaundla en başarılı isimler oldu. 
     Kaçırdığı 3 sayılık atışla takımının galibiyeti kaçırmasına neden olan Clifford Robinson da skora 13 sayı ekledi. 
     Bu sezon 3. maçında ilk galibiyetine ulaşan Clippers'da ise Michael Olowokandi 19 sayı, 20 ribaund gerçekleştirdi. Olowokandi, böylece kariyerinde 2. kez bir maçta 20 ribaund aldı. 
     Elton Brand da 17 sayı, 13 ribaundla ''double-double'' yaptı. 
     Günün diğer maçlarında Los Angeles Lakers, evinde Portland Trail Blazers'ı uzatmada 98-95, Seattle Supersonic de yine evinde Utah Jazz'ı 91-77 yendi. 
     





</TEXT>
</DOC>
