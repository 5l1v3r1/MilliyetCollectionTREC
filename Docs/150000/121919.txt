<DOC>
<DOCNO> 121919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/spor/aspo.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Öyle bir Fener 2-0 
</HEADLINE>
<TEXT>

Sarı-Lacivertliler, İstanbulspor önünde öldü öldü dirildi, zor da olsa üst üste beşinci galibiyetini elde etti. Üç puanı getiren goller Saffet k.k. ve Yusuf’tan geldi 
     Stada girerken herkes Ortega’yı konuşuyordu. İlk 11’de olmadığını öğrenen 22 milyon dolarlık adam, eşyalarını toplayıp gitmiş... Acaba nerede Tesadüf mü bilinmez, Başkan da yerinde değil. 
     Tribünlerde bir şaşkınlık var. Zaten bir Washington şoku yaşanmış. Bu kadar da değil. Fenerbahçe’nin tezahüratlarını yönlendiren istasyon tarafındaki açık, sessiz bir protesto uyguluyor. Liderlerine koyulan yasağı protesto ediyorlar. Diğerlerinin de tezahüratlarını ıslıklıyorlar. Nereden baksan, bir şaşkınlık, bir akşam mahmurluğu... 
     Saha farklı mı Durgun başlayan oyunda Abdullah solda, Tuncay sağda işlemiyor. Takımı rakip kaleye götürmesi muhtemel tek oyuncu Ceyhun. Ve Ceyhun yerinde güzel bir ara pasla Revivo’ya "al da at" diyor ama, İsrailli çok "soğuk" Buker ile karşı karşıya da topu ona nişanlıyor. Bu Fener’in ilk yarıdaki ilk ve tek ciddi gol şansı. Ceyhun’un ise belki son iyi hareketi. Sonrasında, ilk yarıyı 8 dripling denemesi, 6 olumlu pas, 6 top kaybıyla tamamlıyor. Üç şut denemesi de kaleyi bulmuyor. O işlemeyince Fener de yürümüyor. 
     Sonra İstanbul üst üste iki gol şansından yararlanamıyor. Önemli olan ikincisi... Oğuz’un Fatih’e attığı pası kapıp, Fazlı’yı bire birde topla buluşturuyorlar. Onun vuruşu Oğuz’u geçiyor ama sahanın en iyisi Ümit topu çıkarıyor. Sonrası bir orta saha mücadelesi bile deyip geçemeyeceğimiz bir durgunluk. Selçuk, Saidou ve Güven orta üçlüsü, Fener için fazla dayanıklı. 26 ve 28 iki takımın birbirine gol hediye etme çabalarının dakikaları... 26’da İstanbulspor Ogün’e 30 metrede topu bırakıyor. Kaptan’ın Buker’in olmadığı kaleye aşırtmasını Güven çıkarıyor. 28’de bir geri pasta Oğuz’un ıskası Gürkan’ı pozisyona sokuyor ama o çok beceriksiz. Devre bitiminde Lorant yuhlarla soyunma odasına giderken, Başkan yine tribünde yerinde değil. 
     İkinci devre aynı durgunlukta başlıyor ama, çok geçmeden Lorant Revivo ile Steviç’i oyundan alıp, Yusuf ve Hakan’ı sahaya sürüyor. Ortaya çıkan, rakip alana yerleşen ama dar alanları açamayan bir ev sahibi. İstanbul’un çıkışları ise ağır ve gereğinden fazla kontrollü. Rakibi avlayamıyorlar. Başta bahsettiğimiz şaşkınlık devam ediyor. İstanbullular için de... Çünkü Fenerbahçe’nin yapamayacağını onlar yapıyor. 71’de Hakan’ın ortasında Buker’in elinden kaçırdığı top, Saffet’in koluna çarpıp filelere gidiyor. Hem kendi kalesine hem elle, olacak iş değil... Doğrusu tam bu maçlık 1-0. 
     Sonrası ise bu seneki klasik Fenerbahçe... Açılan İstanbul üzerine hızlı baskınlar yapıyorlar. 77’dekinde Yusuf’un soldan girip, şık bir "sıfır" golüyle 2-0’ı buluyor. Kutlamalardaki isim anlamlı. Tribünler "Ortega" diye bağırıyor, sanırım söylemeye gerek yok, Başkan şeref tribündeki yerinde değil. Söylenen locada olduğu... 
     
MAÇIN ADAMI      TUNCAY 
     GENÇ yıldız forvet hattında oynadığı 35 dakikalık bölümde maçın kaderini değiştirdi. Çalışkanlığını fırsatçılığı ile birleştirdi. İlk goldeki hamlesiyle rakip defansın dengesini bozarken, ikinci golün hazırlayıcısı oldu. Fenerbahçe tribünlerinin büyük sevgisini kazanan Tuncay, kendisini sağ kulvarda oynatmakta ısrar eden Lorant’a da işiyle "mesaj" yolladı. 
     
Tek reis benim      Başkan Aziz Yıldırım, "Reis Sefa" diye bağıran bir gruba sinirlendi, "Ne pahasına olursa olsun, tribün teröristleri gidecek" diye konuştu 
     FENERBAHÇELİ bir grup taraftar dün Başkan Aziz Yıldırım’ı protesto etti. Maçlara gidemeyen ve tribünlerde çıkardıkları olaylar nedeniyle emniyet tarafından fişlenen liderlerine destek vermek isteyen taraftarlar, Yıldırım aleyhinde tezahürata kalkışınca seyirci ikiye bölündü. Stadın büyük bir kısmı istifa çağrılarına büyük tepki gösterdi. 
     MİGROS tarafında bulunan taraftarlar stada alınmayan tribün lideri Sefa için "Reis Sefa" diye bağırınca Yıldırım çılgına döndü. Fenerbahçe Başkanı, "Ne pahasına olursa olsun bu teröristleri temizleyeceğim. Taviz vermek yok. Fenerbahçe’nin tek reisi Aziz Yıldırım’dır" ifadesini kullandı. Bu arada tribünlere hiç pankart asılmaması da dikkat çekti. 
     
     



 SPOR 



























</TEXT>
</DOC>
