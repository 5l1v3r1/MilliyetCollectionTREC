<DOC>
<DOCNO> 144888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/guncel/gun03.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Durum tersine döndü 
</HEADLINE>
<TEXT>

Başkan Bush’un emriyle başlayan "Irak’a özgürlük" operasyonunun dördüncü gününde ekranlara esir alınan Iraklıların değil, ABD’lilerin görüntüleri yansıdı 
     DIŞ HABERLER SERVİSİ 

     Irak Devlet Başkan Yardımcısı Taha Yasin Ramazan’ın dün ortaya çıkıp basın toplantısı yaparak ellerinde 35 Amerikan esirleri olduğunu açıklamasından bir kaç saat sonra, Irak televizyonu ilk defa Amerikan askerlerine ait olduğunu duyurduğu cesetlerin ve esir düşen Amerikan askerlerinin görüntülerini yayımladı. Katar’ın El Cezire televizyonu tarafından da yayınlanan görüntülerde, kanlar içindeki altı - yedi kadar ABD askerinin bir odada cansız bir şekilde yattıkları görüldü. 
     
     EMİR ÜZERİNE GELDİK’ 
     Irak televizyonu, cesetlerin yanı sıra esir düşen beş Amerikan askerinin görüntülerine de yer verdi. Bazıları yaralanmış olan Amerikan askerlerinden, kameralara isimlerini, nereden ve niçin Irak’a geldiklerini açıklamaları istendi. Bazı askerler birliklerinin adını ve nereli olduklarını söylerken, bazılarının da korku içinde etrafına baktığı görüldü. Biri kadın üç asker, ABD Başkanı George Bush’un da memleketi olan Texas’tan geldiklerini söylerken, kendisini Kansas’tan Er Pearson Miller olarak tanıtan bir başka esir, "Irak halkı beni ilgilendirmiyor. Ben, sadece bana ateş edildiğinde ateş etmek için geldim" dedi. Özel birliklerden Johnson adlı asker ise "Niye Irak’a geldiniz " sorusuna, "Emir üzerine buraya geldim" yanıtını verdi. Adını Çavuş James Riley olarak açıklayan bir başka esir de New Jerseyli olduğunu söyledi. 
     
     10 ASKERİMİZ KAYIP’ 
     Bu görüntülerden az önce ABD’li üst düzey yetkililer, Irak’ta bazı ABD askerlerinin esir düşmüş olabileceğini belirtmişti. Genelkurmay Başkanı Orgeneral Richard Myers, kayıp askerlerin sayısının en fazla 10 olduğunu savundu. Irak’ın güneyindeki bazı askerlerin kayıp olarak kabul edildiğini belirten Orgeneral Myers, ondan daha az olduğunu söylediği bu askerleri arama çalışmalarının sürdüğünü ifade etti. 
     


GÜNCEL 
























</TEXT>
</DOC>
