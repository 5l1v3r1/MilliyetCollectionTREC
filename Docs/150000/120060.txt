<DOC>
<DOCNO> 120060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/ekonomi/eko02.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgin’in yalısı 5 milyon dolara satıldı, para kasada’ 
</HEADLINE>
<TEXT>

BDDK’dan yapılan açıklamada, Etibank’ın eski sahibi Dinç Bilgin’in yalısının 5 milyon dolarlık satış bedelinin nisan ayında Fon hesabına girdiği belirtildi 
     ANKARA Milliyet 

     Bankacılık Düzenleme ve Denetleme Kurumu BDDK , Tasarruf Mevduatı Sigorta Fonu’nca TMSF el konulan Etibank’ın eski sahibi Dinç Bilgin’e ait yalının satış bedeli olan 5 milyon doların nisan ayında TMSF hesabına girdiğini, bu gelirin Fon kayıtlarında yer almadığı iddialarının gerçeği yansıtmadığını bildirdi. 
     
     Tahsilat hesabında 
     BDDK, Dinç Bilgin yalısı ile ilgili iddialara yazılı bir açıklamayla yanıt verdi. BDDK’nın 2000 yılında aldığı kararla, temettü hariç ortaklık hakları ile yönetim ve denetimi TMSF’ye devredilen Etibank TAŞ’nin eski sahibi Bilgin’e ait yalı satışından kaynaklanan gelirin kayıtlarda gözükmediği iddialarının asılsız oluduğu ifade edilen açıklamada, şöyle denildi 
     "TMSF’nin mülkiyetinde bulunan söz konusu yalı, 12 Nisan 2002 tarihinde Erol Toksöz tarafından satın alınmıştır. Bu satıştan sağlanan kaynak 5 milyon dolar yaklaşık 8 trilyon lira tutarında olup, satış tarihinde TMSF tahsilat dairesinin hesabına 6998185 nolu çek bedeli 'Etibank hakim ortaklar Medya Grubu ’ açıklamasıyla aktarılmış bulunmaktadır." 
     
     Başkan’a savunma 
     BDDK’dan yapılan bir diğer açıklamada da bazı haberlerde, Başkan Engin Akçakoca’nın yurtdışı iş tecrübelerine ilişkin, yanlış yorumlara yol açabilecek değerlendirmeler yer aldığı belirtildi. Açıklamada, "Akçakoca, TMSF tarafından Demirbank’a el konulmasından sonra bu bankanın iştiraklerinde de görevlendirilmiş, ancak BDDK başkanlığına atanması nedeniyle bu görevinden 17 Mart 2001 tarihinde istifa ederek ayrılmıştır" denildi. 
     



 EKONOMİ 
















</TEXT>
</DOC>
