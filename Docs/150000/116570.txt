<DOC>
<DOCNO> 116570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/son/soneko15.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İZTO "Yeni oluşacak parlamentodan beklentilerimiz var" 
</HEADLINE>
<TEXT>

     İzmir Ticaret Odası İZTO Başkan Vekili Akın Kazançoğlu, Türkiye'nin yapısal sorunlarının ekonomik, siyasi ve sosyal alanlarda alınacak tedbirlerle çözümlenebileceğini kaydederek, bu nedenle yeni oluşacak parlamentodan bazı beklentileri bulunduğunu bildirdi. 
     Kazançoğlu, yaptığı yazılı açıklamada, Türkiye ekonomisinin yaşadığı krizler sonrasında kırılganlığını koruduğunu belirterek, Türkiye'nin kronik yapısal sorunlarının ekonomik, sosyal ve siyasi alanlarda alınacak tedbirlerle çözümlenebileceğini bildirdi. Bu nedenle seçimden sonra yeni oluşacak parlamentodan bazı beklentileri olduğunu belirten Kazançoğlu, şunları kaydetti 
     ''Devlet yönetiminde bireyi devlete karşı koruyan bir sistem benimsenmelidir. Siyasi partiler ve Seçim Yasası, demokrasiyi kurumsallaştıracak şekilde yeniden düzenlenmelidir. E-devlet uygulaması yaygınlaştırılmalı, reel sektörün ekonomik büyümeyi sağlayan faaliyetlerinin önünde engel teşkil eden her türlü uygulama kaldırılmalıdır. Vergi haksız rekabet unsuru olmaktan çıkarılmalı, vergi oranları ödenebilir düzeye indirilmelidir. Yatırım iklimini geliştirmek üzere yeni projeler yapılmalı, ulusal eğitim reformu gerçekleştirilmelidir.'' Kazançoğlu, bu beklentilerin toplumun üzerinde uzlaşmaya vardığı hususlar olduğunu kaydetti. 
     





</TEXT>
</DOC>
