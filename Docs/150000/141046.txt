<DOC>
<DOCNO> 141046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sonspo22.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor'da, Hıetanen kadro dışı bırakıldı... 
</HEADLINE>
<TEXT>

     Denizlispor'da, Finlandiyalı savunma oyuncusu Hietanen, kadro dışı bırakıldı. 
     UEFA Kupası'nda FC Porto ile yapılan 4. tur rövanş karşılaşması öncesi evine hırsız girmesini bahane ederek, maç kadrosundan affını isteyen Hietanen'i, teknik direktör Rıza Çalımbay affetmedi. 
     Rıza Çalımbay, yaptığı açıklamada, Hietanen'in davranışının profesyonel bir oyuncuya yakışmadığını öne sürerek, ''Profesyonel bir futbolcuya yakışmayacak davranış sergiledi. Çirkin davranışı takım arkadaşlarının tepkisini çekti'' dedi. 
     Maça 2 saat kala Hietanen'in kendisine gelip evine hırsız girdiğini ve gitmek istediğini söylediğini anlatan Çalımbay, şöyle konuştu 
     ''Kendisiyle konuşup maç sonrası ilgileneceğimi söyledim. Konuyu kapattık ama elinde çantasıyla ikinci kez karşıma gelip Gitmem gerekiyor demesi beni üzdü. Gidebileceğini, ancak sonuçlarına da katlanması gerektiğini ve yaptığının profesyonellikle bir ilgisinin olmadığını belirttim. Denizlispor için çok önemli olan karşılaşmaya 1 saat kala bunu yapan bir futbolcuyla benim işim olmaz. Çok zorda kalmadığım sürece takıma da almam. Çünkü işinden çok başka şeyleri düşünüyor.'' Çalımbay, Hietanen'in bu yaptığının bu ilk olmadığını, daha önce de birkaç kez kız arkadaşıyla ilgili sorunlarla karşısına geldiğini belirterek ''Bu konudaki raporunu yönetime verdim'' dedi. 
     
     ALTAY KAMPI BAŞLIYOR 
     Öte yandan, Altay maçının hazırlıklarını sürdüren Denizlispor, bugün Karahayıt'taki Lycus River Oteli'nde kampa girecek. 
     Karşılaşmanın kendileri için hayati önem taşıdığını ifade eden teknik direktör Rıza Çalımbay, ''Futbolcularımı bir Galatasaray ile veya Fenerbahçe ile oynayacakmışız gibi bu karşılaşmaya motive etmeye çalışıyorum. Kazandığımızda büyük ölçüde rahatlayacağız'' dedi. 
     





</TEXT>
</DOC>
