<DOC>
<DOCNO> 115683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/ekonomi/eko04.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell’e ABD’li kadın yöneticilerden ödül... 
</HEADLINE>
<TEXT>

ABD’li kadın yöneticilerin derneği WEPR, Turkcell’in Çağdaş Türkiye’nin Çağdaş Kızları’ projesine, sosyal sorumluluk’ dalında birincilik ödülü verdi 
     ŞÜKRÜ ANDAÇ New York 

     Cep telefonu operatörü Turkcell, halkla ilişkiler sektöründeki kadın yöneticileri ve faaliyetlerini destekleyen Amerikalı WEPR Derneği Women Executives in Public Relations tarafından verilen WEPR 2002’ ödülünü aldı. 
     Aynı proje ile IPR’ın The Institute of Public Relations düzenlediği yarışmada da birincilik alan Turkcell, çoğunluğu Güneydoğu Anadolu ve Doğu Anadolu bölgelerinde olmak üzere toplam 33 ilde yürüttüğü Çağdaş Türkiye’nin Çağdaş Kızları’ projesiyle ikinci ödülünü almış oldu. 
     
     5 bin kızı eğitiyorlar 
     Sosyal Sorumluluk’ dalında dağıtılan iki ödülden birini alan Turkcell’e ödül getiren Çağdaş Türkiye’nin Çağdaş Kızları’ projesi, toplam 33 ilin kırsal kesiminde gerçekleştiriliyor ve 5 bin kız öğrenciyi kapsıyor. Çağdaş Yaşamı Destekleme Derneği ile birlikte yürütülen proje, 2000 - 2001 öğretim yılıyla birlikte başlatıldı ve halen devam ediyor. 
     Projenin amacı, kızların küçük yaşta evlendirilip anne olmaları yerine, eğitimlerini tamamlayarak liseye, hatta üniversiteye gitmelerini sağlamak. 
     Turkcell aynı projeyle IPR’ın düzenlediği yarışmada da geçtiğimiz haziran ayında kurumsal sosyal sorumluluk kategorisinde birincilik ödülü almıştı. 
     
     Kadın konuşmacı bulamayınca... 
     WEPR adlı dernek, ABD’de 1945 yılında düzenlenecek bir panele konuşmacı olarak katılacak beş kadın yönetici bulunamamasının ardından kuruldu. Dernek, 1989 yılından itibaren çeşitli dallarda ödül vermeye başladı ve ödüller o günden sonra geleneksel bir hal aldı. Yarışmaya son yıla ait ve devam etmekte olan yerel, ulusal ya da uluslararası boyutta projeler katılabiliyor. 
     
Amerika’yı yıkadılar      Toplam 9 ödülün dağıtıldığı WEPR 2002’de ödüllerden birini de ABD’de 11 Eylül saldırılarının ardından başlattıkları yardım kampanyasıyla adlarını duyuran dört genç kız kardeş aldılar. Yaşları 10 ile 16 arasında değişen dört kız kardeş, saldırı sırasında Pentagon’da hayatını kaybeden babaları Albay Tracy Welch anısına Washington D.C’de Wash America’ Amerika’yı yıkayalım adlı bir kampanya başlatarak, bölgede araba yıkayıp yardım için para toplamaya başladı. Ardından da 10 bin dolar para toplayıp yardım kuruluşuna bağışladılar. Kampanyayı 25 ayrı eyaletten çocukların da desteklemesinin ardından bugüne kadar 84 bin dolar daha yardım toplanmış durumda. 
     



 EKONOMİ 




















</TEXT>
</DOC>
