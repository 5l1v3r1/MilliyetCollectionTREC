<DOC>
<DOCNO> 103612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sontur15.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan bir partiyi böyle yuttu... 
</HEADLINE>
<TEXT>

     Yeniden Doğuş Partisi'nin YDP 3. Olağanüstü Kongresi'nde partinin ismi ''Genç Parti'' olarak değiştirildi. Parti Genel Başkanlığına Cem Uzan seçildi. 
     Yeniden Doğuş Partisi Genel Merkezi'nde düzenlenen kongrede, başkanlık divanının oluşturulmasının ardından yapılan tüzük değişikliği ile partinin ismi ''Genç Parti'' olarak değiştirildi. 
     Yeniden Doğuş Partisi kurucusu Hasan Celal Güzel ve arkadaşları geçtiğimiz hafta Cem Uzan'ın parti yöneticilerine 100'er milyar lira vererek istediğini yaptırdığını öne sürmüş ve istifa etmişti. 
     Güzel, 2 Ağustos'da Cem Uzan'ın partilerine yönelik girişimlerine engel olmalarının ardından, partinin 23 Ağustos günü tekrar olağanüstü genel kurula gideceğini ve Uzan'ın genel başkanlığa getirileceğini söylemişti. Güzel'in söyledikleri de bugün gerçekleşmiş oldu. 
     Bugün Hasan Celal Güzel'in iddialarını doğrulayan gelişmeler oldu. Yeniden Doğuş Partisi adını değiştirdikten sonra genel başkanlık için yapılan seçimlerin ilk iki turunda salt çoğunluk sağlanamadı. 
     Cem Uzan, tek aday olarak girdiği seçimlerin üçüncü turunda 439 kayıtlı delegeden oy kullanan 192 delegenin 189 geçerli oyunu alarak genel başkanlığa seçildi. Üçüncü tur oylamada partinin 60 kişilik Merkez Yürütme Kurulu ve Merkez Disiplin Kurulu organlarının seçimi de yapıldı. 
     Genel başkanlık ve parti yönetim organlarının seçiminin ardından partinin ambleminin ''kırmızı hilal şeklinde iki ay arasında bir yıldız ve altında Genç Parti yazısı'' şeklinde, partinin adresi ise Çetin Emeç Bulvarı Oğuzlar Mahallesi 55 Sokak No 3 Balgat olması genel kurul tarafından kabul edildi. 
     Cem Uzan genel başkan seçilmesinin ardından yaptığı açıklamada, bu kongrenin kendisi için ilk ciddi seçim olduğunu belirterek, iktidar olmalarına az bir zaman kaldığını savundu. 
     
     İŞTE İDDİALAR.. 

     YDP eski Genel Başkanı Hasan Celal Güzel, Cem Uzan'ın 2 Ağustos'daki Genel Kurul sürecinde partinin borçlarının silinmesi bahanesiyle 35 milyar lira para verdiğini savunurken, şu anki YDP yöneticilerinin hesaplarına Uzan tarafından 100'er milyar lira yatırıldığını öne sürdü. 
     Hasan Celal Güzel, YDP'nin 2 Ağustos günü, kendisinden habersiz apar topar olağanüstü genel kurulunu toplayarak, Genç Parti Genel Başkanı Cem Uzan'a satılmak istendiğini söyledi. Uzan'ın bu süreçte "partinin borçlarının silinmesi" bahanesiyle yöneticilere 35 milyar lira para aktardığını savundu. Güzel, öte yandan YDP'nin şimdiki Genel Başkanı Mehmet Ali Akgül başta olmak üzere 4 yönetici adına Uzan tarafından bir bankada hesap açıldığını ve bu hesaba 100'er milyar liranın bloke edildiğini ileri sürdü. YDP'nin Genç Parti'nin adını almasının ardından blokenin çözülerek yöneticilerin paralarını alacağı iddiasında bulunan Güzel, Uzan'ın delgelere de 3-5 milyar lira arasında değişen miktarlarda para verdiğini, içinde cep telefonu, çakmak gibi eşyaların bulunduğu hediye paketleri sunduğunu savundu. 

     
</TEXT>
</DOC>
