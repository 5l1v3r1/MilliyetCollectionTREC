<DOC>
<DOCNO> 148914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sontur01.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de deprem... 
</HEADLINE>
<TEXT>

     İzmir ve çevresi bu sabaha karşı saat 03.40'ta Richter ölçeğine göre 5.6 büyüklüğünde depremle sallandı. Merkez üssü İzmir'in Urla ilçesi olan deprem ilk belirlemelere göre can ve mal kaybına yol açmadı, ancak panik nedeni ile bazı vatandaşlar balkondan atlayarak yaralandı. 
     Boğaziçi Üniversitesi Kandilli Rasathanesi Deprem Araştırmaları Merkez yetkililerinin yerin 15 kilometre derinliğinde meydana geldiğini açıkladığı depremle İzmirliler sabaha karşı yataklarından fırladı. Kendilerini sokağa atan vatandaşlar, art arda gelen artçı şoklarla paniğe kapılırken, kurtarma ekipleri, itfaiye ve hastaneler kısa sürede alarma geçti. 
     İzmir kent merkezinde bazı binaların duvarları çatladı, sokaklarında geniş yarıklar meydana geldi ve bazı camilerin şerefeleri yıkıldı. Urla'da ise harabe haldeki bazı binalar yıkıldı, ancak buralarda kimse oturmadığı için can kaybı olmadı. 
     
     Panikten yaralandılar 

     İzmir ve Urla'da panik halinde balkonlardan atlayıp yaralanan ve kalp krizi geçirenler çok sayıda vatandaş, hastanelerde tedaviye alındı. 
     İzmir kent merkezinde halk, depremden hemen sonra açık alanlara akın etti, parkları ve yeşil alanları tıklım tıklım doldurdu. Evlerine giremeyen vatandaşlar, sokaklarda ve parklarda yaktıkları ateşin başında sabahladı. Binlerce kişi de otomobillerine binerek kentten ayrıldı. 
     Deprem İzmir'in ilçeleriyle, Manisa, Uşak, Balıkesir ve Bursa'da hissedildi. 
     

     
</TEXT>
</DOC>
