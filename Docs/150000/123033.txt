<DOC>
<DOCNO> 123033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sontur18.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Şener Ülkenin değişmezleri vardır 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Türkiye'de geleneksel siyaset anlayışında, siyasal iktidarların mutlak anlamda, her konuda ve istediği zamanda her değişikliği yapabilme gücüne sahipler gibi algılandığını belirterek, ''Bir siyasal iktidarın işbaşına geldikten sonra ülke geneliyle ilgili olarak değiştirebilecekleri vardır. Ve değişmezleri vardır o ülkenin'' dedi. 
     Şener, Ramazan Bayramı'nı geçirmek üzere geldiği Sivas'ta, Belediye Başkanı Osman Seçilmiş'i makamında ziyaret ederek, kentin sorunları hakkında bilgi aldı. 
     Türkiye'de birçok konunun ve siyasi alışkanlığın değişeceği bir siyasi yapının ortaya çıktığını kaydeden Devlet Bakanı ve Başbakan Yardımcısı Abdüllatif Şener, şöyle konuştu 
     ''Yıllar boyunca devam eden koalisyonlar dönemi, siyasi çekişmeler dönemi, koalisyonların ortaya çıkardığı zayıf iktidarlar dönemi, 3 Kasım'la birlikte bitmiştir. Her seçim sonucunun kendine göre tutarlı bir mantığı olduğuna her zaman inanmışımdır. Sadece bu son seçimle ilgili olarak değil, bundan önceki seçimlerle ilgili olarak da aynı şeyi söyleyebilirim. Her seçim sonucunun kendi içinde tutarlı bir mantığı vardır. Yani seçmen hata yapmıyor. Milletimizin bakışı, ufku, Türkiye'nin ihtiyaçlarını gözeterek seçim sonuçlarını belirliyor. 1991 yılından itibaren Türkiye sürekli koalisyonlarla yönetilmiştir. Siyasi istikrarsızlık, koalisyonları oluşturan partiler arasındaki sürtüşmeler ve görüş farklılıkları, Türkiye'ye çok şey kaybettirmiştir. 3 Kasım'da seçmen mantığı devreye girmiş, tek başına bir siyasi partinin iktidarını, tek partinin de muhalefetini ortaya çıkarmıştır.'' 
     
     ''SİYASET ÜSLUBU YANLIŞ'' 
     Reel zeminde siyaset yapmak ve reel zeminde yürümenin herkes açısından faydalı olacağını kaydeden Şener, şöyle devam etti 
     ''O reel zemin nedir Geleneksel siyaset anlayışında şöyle bir kavram var Sanki siyasi partiler veya siyasal iktidarlar, mutlak anlamda, her konuda ve istediği zamanda her değişikliği yapabilme gücüne sahipler gibi algılanır. Onun için seçim meydanlarına giderseniz görürsünüz, mikrofonu eline alan aday veya ekran karşısına geçen aday, sanki toplum mühendisiymiş gibi şunu yapacağım, bunu keseceğim, şunu kıracağım gibi konuşmaya başlar. Siyaset üslubu yanlış. İşler böyle de yürümüyor zaten. Bir siyasal iktidarın işbaşına geldikten sonra ülke geneliyle ilgili olarak değiştirebilecekleri vardır ve değişmezleri vardır o ülkenin. Hem çağdaş anlamda değişmezleri vardır hem de ekonomik ve sosyal anlamda değişmezleri vardır. Bunu belli bir dönem itibariyle ifade edersek, ekonomik ve sosyal boyutları itibariyle bir ülkede değişmezlerin listesi uzundur. Ama değişkenler de vardır bir ülkede. Bir siyasal iktidar seçmene karşı şunu söylemelidir. Vatandaşlar, Bu ülkenin değişmezleri bunlardır. Biz, 550 milletvekiliyle de işbaşına gelsek bu değişmezler, değişmezler. Bu ülkenin değişkenleri şunlardır. Şu kadar milletvekiliyle gelirsek bu değişkenleri de yüzde şu kadar değiştirebiliriz. Şunları da değişken olduğu halde değiştirmeyiz diyerek kendini takdim etmesi lazım. Fakat bu anlatım tarzı çok karışık olduğu için bunlara kimse başvurmuyor.'' 
     





</TEXT>
</DOC>
