<DOC>
<DOCNO> 121239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/magazin/mag01.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT’den Pınar’a torpilli maaş .. 
</HEADLINE>
<TEXT>

Pınar Altuğ’un, denetçilerin sunuculuğu kötü’ dediği halde günde 850 milyona TRT’de çalıştığını yazdık, yalan dediler. Doğruyu ispatlamakla kalmadık, başka haberler de yakaladık 
     BİRSEN ALTUNTAŞ 

     Çocuklar Duymasın adlı diziyle yıldızı parlayan sunucu Pınar Altuğ, TRT1’de haftanın 5 günü ekrana gelen Kahvaltı Saati’yle dizideki reyting başarısını yakalayamadı ama birkaç ayda ücretini 10’a katladı Milliyet’in ele geçirdiği TRT yazışmaları ilk günlerde yalanlanan gerçekleri de gün ışığına çıkardı. TRT ile günlük 850 milyon ücretle anlaşan Altuğ’un sunuculuğuna kurumun denetçilerinin olumsuz rapor verdiği haberi Milliyet’te yer aldığı gün İstanbul Televizyonu Program Müdürü Canan Obay, "Onu transfer eden benim. Haberde yazılan para da, rapor da doğru değil" deyip yalanlamıştı. 
     
     Belgelerdeki gerçekler 
     Ulaştığımız belgeler, sadece Milliyet’in yazdıklarını doğrulamakla kalmayıp reyting sıralamasında ilk 100 program arasında yer bulamayan Altuğ’a TRT’nin zam üstüne zam yaptığını da ortaya koydu. İstanbul Televizyon Müdürlüğü, TRT Genel Müdürlüğü’ne gönderdiği 24 Ağustos 2002 tarihli yazıda, sunucuların günlük 130 milyon olan canlı yayın ve görüntü’ ücretinin Altuğ için brüt 850 milyona çıkarılmasını önerdi, Genel Müdürlük de bu talebi kabul etti. 
     
     Eylem yaptı, zammı kaptı 
     Ancak Altuğ, eylül ayında "Bu para bana az... Çocuklar Duymasın’dan aldığım ücretin yanında çerez. Üstelik bu programı her gün sabahın ilk saatlerinde yapıyorum" deyip maaşını almadı. İstanbul Televizyon Müdürlüğü 19 Eylül 2002’de genel müdürlüğe, Altuğ’un ücretinin 1 milyar 350 milyona brüt çıkarılması ve zammın geriye dönük uygulanmasını teklif etti. Genel Müdür Vekili Bülent Varol, aynı gün talebe onay verdi. Tüm yazışmalarda ve alınan olur’da ücretin program başı ödeneceği vurgulanmasına karşılık uygulama 20 gün değil, 30 gün üzerinden yapıldı. Haftada 5 gün canlı yayın yapan Altuğ’a TRT, ayda 27 milyar brüt yerine, 40 milyar 500 milyon brüt ödedi. 
     



 MAGAZİN 













</TEXT>
</DOC>
