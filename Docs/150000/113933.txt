<DOC>
<DOCNO> 113933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sontur14.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dağlara 18 yılda 100 bin ağaç dikti 
</HEADLINE>
<TEXT>

     Sivas'ın Yıldızeli İlçesi'nde, yöresindeki kıraç toprağa 18 yılda 100 bin ağaç diken 75 yaşındaki Osman Akgül, erozyon tehlikesi altındaki Türkiye'de herkese örnek olacak bir çalışma sergiliyor. 
     Tek başına erozyonun önüne geçmesinin mümkün olmadığını bildiğini kaydeden Akgül, "Çalışmalarım, çevremde ve ülkemde ağacın önemini vurgulayarak bir bilinç oluşturursa ne mutlu bana" diyor. 
     İlçesindeki dağlara 1984 yılından bu yana ağaç diken Osman Akgül, çocukları gibi sevdiği ağaçlarını tek tek suluyor. Akgül, sulama için artezyen kuyusu ve sulama kanalları açtırmayı da sürdürüyor. 
     Kıraç dağlara çam, kavak, vişne, elma, armut ağaçları diken Akgül, ağaç dikmenin taşıdığı öneme işaret ediyor. Akgül, kıraç toprakların yeşillendirilmesine katkıda bulunmayı amaçladığını anlatarak, şöyle konuşuyor 
     "Ben Peygamber Efendimizin Bir ağaç diken, bir can kurtarmıştır hadisinden yola çıkarak, 1984 yılında ağaç dikmeye başladım. 18 yılda 100 bin ağaç diktim. Kuruyan ağaçları söküp, yerlerine yenisini dikiyorum. Bunun için kimseden yardım almadım. Tamamen kendi çabamla ve kendi bütçemle ağaç dikiyorum. Amacım kıraç arazileri yeşillendirebilmek. Bu hareketle Sivas'ta değişik ağaçların yetişebileceğini herkese göstermek." Gözlerinde başarısının gururu okunan Osman Akgül, yaşadığı kıvanca herkesin erişmesini şu sözleriyle diliyor 
     "Amacım 20 bin ağaç daha dikebilmek. Bu ağaçları tek tek suluyorum. Sulama için kendi olanaklarımla artezyen kuyusu ve sulama kanalları açtırdım. Umarım benim yaptığım tüm insanlara bir örnek olur. Herkes benim gibi ağaç diker." 
     





</TEXT>
</DOC>
