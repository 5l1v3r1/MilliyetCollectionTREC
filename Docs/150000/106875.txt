<DOC>
<DOCNO> 106875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/siyaset/siy01.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ben çekilmiyorum düşüren düşürsün 
</HEADLINE>
<TEXT>

Mesut Yılmaz’ın istifa çağrısını "Şu anda hükümeti değiştirmenin akılla bağdaşır bir tarafı yok" diye yanıtlayan Ecevit, şöyle devam etti "Düşürmek isteyen elinden geleni yapsın..." 
     ANKARA Milliyet 

     Başbakan Ecevit, ANAP lideri Yılmaz’dan gelen "Hükümetten çekilin, zaten biz çekileceğiz" teklifini, "Seçime giderken hükümet değişikliği istemenin akılla, mantıkla bağdaşır tarafı yok. Şu anda hiçbir arkadaşım hükümetten ayrılmanın doğru olmadığını düşünüyor" diyerek reddetti. Böyle bir ortamda hükümet değişikliği yönünde sorumluluk alamayacaklarını kaydeden Ecevit, "Düşürmek isteyen elinden geleni yapsın. Özenle 3.5 yıl boyunca oluşturduğumuz diyalog ortamı, maalesef seçim ortamında ortadan kalktı" dedi. 
     
     ORTALIK ÇOK KARIŞIK’ 
     MHP’li hükümetle yola devam edemeyeceklerini söyleyen Yılmaz’la daha sonra Başbakanlık’ta bir araya gelen Ecevit, çıkışta gazetecilerin sorularına karşılık, "Ortalık çok karışık. Şu anda bir şey söyleyemem" diye konuştu. Daha sonra DSP Genel Merkezi’nde bakanları ve parti kurmaylarıyla bir saatlik toplantı yapan Ecevit, çıkışta hükümetten çekilmeyeceklerini şöyle açıkladı 
     "Yılmaz, AB konusunu büyük bir olay haline getirdi ve mantıksız davrandı. Şu aşamada çekilmemiz doğru olmayacaktır. Hükümet değişiminin sorumluluğunu almayı kabul edemeyiz. Bizi başkaları indirebilir. Eğer hükümete talip olan varsa, şu sırada elinden geleni yapabilir." 
     Ecevit, "Gensoruyla düşürülünceye kadar görevin başındayız mesajı mı veriyorsunuz " sorusunu da şöyle yanıtladı "Evet. İçinde bulunduğumuz şu koşullarda, birkaç hafta sonra milletvekilliği seçimleri yapılacakken hükümet sorunu ortaya çıkarmanın sorumlulukla bağdaşmadığı kanısındayım. İstifa edersek ekonomi altüst olabilir." 
     
Hangi parti ne planlıyor      ANKARA Milliyet 

     Mesut Yılmaz’ın hükümetin devamını zora sokan çıkışı seçimin ertelenmesiyle MHP’siz yeni hükümet arayışını gündemin ilk sırasına taşıdı. Siyasetteki taşların yerinden oynamasıyla DYP "kilit parti" özelliği kazandı. Dünkü gelişmelerin ardından partilerin planları da biraz daha netleşti. 
     ANAP Kulislere göre, Yılmaz’ın çıkışının ardında, baraj endişesi nedeniyle seçimi erteletme niyeti yatıyor. Yılmaz’ın seçimi en azından Nisan 2003’e kadar ertelemeyi hedeflediği ifade edildi. 
     
     ÇİLLER GÖREV BEKLİYOR 
     DYP Kamuoyuna karşı seçimin ertelenmesinde yer almayacakları taahhüdünde bulunan Çiller, MHP’siz bir hükümetin kurulmasına da sıcak bakıyor. Diğer hedefi başbakanlık olan Çiller, bu nedenle kendisine görev verilmesi gerektiğini söylüyor. 
     YTP YTP de, Derviş’in CHP’yi seçmesi ve örgütlenme sıkıntısı nedeniyle seçimin ertelenmesinden yana görünüyor. 
     SP Erbakan başkanlığında seçime girmek istiyor, seçimin ertelenmesi yönünde tavır alıyor. 
     DSP Erken seçime başından beri karşı olduğunu açıklayan DSP ise, ekonominin tekrar krize gireceği endişesiyle bu kez seçimin ertelenmesi senaryolarına soğuk bakıyor. 
     AKP ve CHP Rüzg rı yitirmeden seçime gidilmesini istiyorlar. 
     
     5 Soru 5 Cevap 
Hükümet nasıl düşürülür      1 Başbakan istifa etmezse hükümeti düşürmek için nasıl bir yol izlemek gerekir 
     - Meclis olağanüstü toplantıya çağrılıp gensoruyla düşürülebilir. Bunun için en az 276 "güvensizlik oyu" bulunması gerekir. Meclis’te ANAP, YTP, SP ve DYP’nin 259 oyu bulunuyor. Bağımsızlar ve küçük partilerle bu sayı 291’e çıkıyor. 
     
     2 Cumhurbaşkanı, hükümet kurma görevini en büyük partinin liderine vermek zorunda mı 
     - Hayır. Cumhurbaşkanı, Meclis’ten güvenoyu alacağını garanti edecek birkaç partinin önderliğini yapan genel başkana da görev verebilir. 
     
     3 Hükümeti kurma görevlendirmesi ardından süreç nasıl işliyor 
     - Anayasa’nın 116. maddesine göre, yeni hükümetin 45 gün içinde kurulması gerekiyor. Aksi halde Cumhurbaşkanı, seçimlerin yenilenmesine karar verebiliyor. Ancak bu duruma ilişkin emredici hüküm bulunmadığı için, Cumhurbaşkanı bu süre aşılmasına rağmen yeni hükümet oluşumuna şans tanıyabilir. 
     
     4 Bir hükümet hangi aşamada kurulmuş sayılıyor 
     - Cumhurbaşkanı’nın, hükümeti kurma görevini verdiği milletvekilinin getirdiği Bakanlar Kurulu listesini onayladığı an hükümet kurulmuş sayılıyor. Bu hükümet güvenoyu alamayarak düşse de, 58. hükümet olarak tarihteki yerini almış olacak. 
     
     5 Yeni hükümet kurulmadan önce seçim ertelenebilir mi 
     - Evet. TBMM’nin olağanüstü toplanabilmesi için gerekli 110 imzanın hazır olduğu söyleniyor. Meclis gensoru gündemiyle toplanırsa, iki gün sonra gensoru oylaması yapılmak zorunda. Olağanüstü toplantının açılması için en az 184 milletvekilinin hazır bulunması, gensoruda da en az 276 milletvekilinin "güvensizlik oyu" vermesi gerekiyor. Hükümetin düşürülmesinin ardından seçim kararının iptali için yeniden "Meclis kararı" alınması gerekiyor. 
     



 SİYASET 




















</TEXT>
</DOC>
