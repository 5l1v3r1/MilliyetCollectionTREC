<DOC>
<DOCNO> 144024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sontur20.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan, savaşın başladığını televizyondan mı öğrendi 
</HEADLINE>
<TEXT>

     Başbakan Recep Tayyip Erdoğan, bu sabaha karşı Irak'a yapılan saldırının, ABD Başkanı George Bush tarafından kendisine önceden haber verilmediğini söyledi. AK Parti Grubu, Başbakanlık Tezkeresi'ni görüşmek üzere saat 13.20'de basına kapalı olarak olağanüstü toplandı. 
     Toplantıya katılmak üzere TBMM'ye gelen Erdoğan'a bir gazeteci, ''Irak'a yapılan saldırı öncesinde Başkan Bush sizi bilgilendirmek için aradı mı '' diye sordu. Bu soruya Erdoğan yalnızca ''hayır'' yanıtını verdi. 
     Bir başka gazetecinin, ''savaşın başladığı size bildirilmedi mi '' yönündeki sorusuna yanıt vermeyen Erdoğan, yalnızca gülümsedi. 
     
     Powell, Şaron'u aradı 

     ABD'nin, Bağdat'a saldırıların başlamasından bir buçuk saat önce İsrail Başbakanı Ariel Şaron'a haber verdiği bildirildi. 
     İsrail radyosu, başbakanlık kaynaklarına dayanarak verdiği haberde, ''ABD Dışişleri Bakanı Colin Powell, saldırılardan bir buçuk saat önce Başbakan Ariel Şaron'u telefonla arayıp bilgi verdiğini'' belirtti. 
     Aynı kaynaklar, ABD Başkanı George Bush'un, Şaron'u Pazartesi akşamı arayıp, saldırıların çok yakın zamanda başlayacağına dair bilgi verdiğini de kaydetti. 
     
</TEXT>
</DOC>
