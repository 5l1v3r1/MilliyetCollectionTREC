<DOC>
<DOCNO> 138170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sondun15.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye gidecek Amerikan askerleri Romanya'ya geldi 
</HEADLINE>
<TEXT>

     Bir grup Amerikan askerinin, ABD'nin olası Irak savaşına hazırlıkları çerçevesinde Türkiye'ye gitmek üzere Romanya'nın Köstence limanı yakınındaki bir hava üssüne geldiği bildirildi. 
     Romanya Savunma Bakanlığı kaynakları, 250 dolayında askerin Hercules C-130 tipi 4 nakliye uçağıyla dün Kogalniceanu havaalanına geldiğini belirtti. Askerlerin, Türkiye'ye hareket etmek için Ankara'dan izin beklediği kaydedildi. 
     Bakanlık kaynakları, bunların, ABD Avrupa Komutanlığı'nca gönderilecek askerlerin ilk grubunu oluşturduğunu söyledi. 
     Kamu Yönetimi Bakanı Octav Cozmanca da, daha çok Amerikan askerinin geleceğini ve askerlerin Romanya'da Pazartesi gününe kadar kalacağını belirtti. 
     Bükreş'teki Amerikan yetkilileri de askerlerin gelişini doğruladı, ancak gelecek toplam asker sayısı hakkında bilgi vermedi. 
     Romanya, olası bir savaşta ABD'ye üslerini açacağını, yakıt ikmali ve askerlerin nakli için Köstence limanını kullandırabileceğini açıklamıştı. 
     





</TEXT>
</DOC>
