<DOC>
<DOCNO> 113242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sondun12.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da terörist saldırı endişesi büyüyor 
</HEADLINE>
<TEXT>

     Belçika'nın yüksek tirajlı gazetelerinden Le Soir, Ramazan ayı yaklaşırken Avrupa'da büyük terör eylemleri endişesi yaşandığını yazdı. 
     Gazete, Belçika'da çok sayıda uluslararası kurumun yerleşmiş olduğunu, bu nedenle terörizme hedef oluşturduğunu, yapılan değerlendirmelerin, terör tehdidinin giderek arttığını gösterdiğini kaydetti. 
     Le Soir, 11 Eylül olayları sırasında NATO Genel Merkezi'nin panik ve düzensizlik içinde boşaltıldığını hatırlatarak İttifak binalarının acil durumlarda boşaltılmasına yönelik yeni önlemler alındığını, bu amaçla belediyelerle işbirliği yapıldığını duyurdu. 
     Belçika İçişleri Bakanlığı'nın terörizme karşı mücadele ekiplerini yeniden organize ettiğini ve birkaç felaket senaryosunu incelemekte olduğunu yazan Le Soir, polis ve istihbarat birimleri arasında işbirliğinin yoğunlaştırıldığını da bildirdi. 
     Gazete, Belçika'da aşırı dinci terör örgütlerinin yerleşik düzen kurduklarının, polis kaynakları tarafından da ifade edildiğini yazdı. 
     Fransız Le Monde gazetesi de Avrupa polisi "Europol" kaynaklarına dayanarak Fransa, Almanya ve Belçika'da büyük terör saldırıları olabileceğini duyurmuştu. 
     Europol'ün, "AB'nin belirli ülkelerine saldırı olabileceği şeklinde bir açıklaması bulunmadığını" duyurmasına rağmen, 60 terörizm uzmanı, dün akşam, Europol çerçevesinde toplanarak durum değerlendirmeleri yaptı. 
     





</TEXT>
</DOC>
