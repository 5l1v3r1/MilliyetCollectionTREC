<DOC>
<DOCNO> 137123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sonspo01.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de 4 maç oynandı... 
</HEADLINE>
<TEXT>

     ABD Profesyonel Basketbol Ligi'nde NBA 16. hafta mücadelesine, bu sabaha karşı yapılan 4 maçla devam edildi. 
     Ligde sezonun en iyi galibiyet yüzdesine sahip ekibi konumundaki Ortabatı Grubu lideri Dallas Mavericks, sahasında Miami Heat'i 98-92 yenerek 52. maçında 40. galibiyetini elde etti ve zirvedeki yerini korudu. 
     Karşılaşmada yine sahanın yıldızı olan Dallas Mavericks'in Alman forveti Dirk Nowitzki, kaydettiği 25 sayı ve aldığı 12 ribaundun yanısıra, kariyerinin en yüksek rakamına ulaşarak 8 asist yaptı ve galibiyette başrolü oynadı. 3 de bloku bulunan Alman yıldızdan başka Kanadalı oyun kurucu Steve Nash, 19 sayı ve 4 asist, Michael Finley, 17 sayı ve 7 ribaunt, Nick Van Exel da 17 sayı ve 5 ribauntluk performanslarıyla galibiyete büyük katkı yaptı. 
     Konuk ekipte ise Travis Best, 21 sayı ve 8 asist, Caron Butler, 14 sayı ve 9 ribaunt, Eddie House 13 sayı, Gürcü pivot Vladimir Stepania da 14 ribauntla oynamalarına karşın yenilgiyi engelleyemedi. 
     Diğer karşılaşmalarda ise deplasmanda Boston Celtics, Los Angeles Clippers'ı 92-84, kendi sahalarında da Chicago Bulls, Denver Nuggets'ı 88-69, Portland Trail Blazers da Seattle Supersonics'i 101-96 yendi. 
     Ligin 16. hafta mücadelesi, yarın sabaha karşı yapılacak 10 maçla tamamlanacak. 
     





</TEXT>
</DOC>
