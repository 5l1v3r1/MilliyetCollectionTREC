<DOC>
<DOCNO> 103486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/spor/bbas.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hido korkuttu 
</HEADLINE>
<TEXT>

Basketbol Milli Takımı’nın yıldız oyuncusu, idmanda acı içinde yere yığıldı. Kampta büyük panik yaşandı, kontrollerden çıkan sonuç kafileyi rahatlattı 
     GÖKHAN TÜRE 

     NBA takımlarından Detroit Pistons’un davetlisi olarak özel turnuvaya katılmak için ABD’de bulunan Basketbol Milli Takımımız’ın yıldızı Hidayet, dün akşam yapılan çalışmada teknik kadronun yüreğini ağzına getirdi. Ay - Yıldızlı ekibimiz ve Sacramento Kings’in yıldız ismi, taktik çalışmasında girdiği ikili mücadele sırasında sol dizinden sakatlandı. Bu durum kafilede paniğe yol açtı. 
     ACI içinde kıvranan Hidayet’in dizine buz tedavisi uygulanırken, yıldız oyuncu antrenmanı yarım bırakmak zorunda kaldı. Akşam yapılan kontrolden sonra Hidayet’in sakatlığının ciddi olmadığı ve bir - iki gün dinlendikten sonra idmanlara geri dönebileceğinin açıklanması bozulan moralleri yerine getirdi. Bu arada iki idmanda da çalışmaların kıran kırana geçmesi teknik kadroyu sevindirdi. 
     
Örs’ün vurucu timi      Milli Takımımız’ın 2002 Dünya Şampiyonası’nda sayı yükünü üstlenecek olan Harun, Mehmet ve İbrahim, idmanlarda en çok verim sağlayan üç isim olarak da başı çekiyorlar. Üç yıldız oyuncu, gerek kondisyon, gerekse taktik çalışmalarda üst düzey performans göstererek, Başantrenör Aydın Örs’ten tam not aldılar. Fotoğraf Vedat Danacı 
     
Mehmet Okur imzayı attı      NBA takımlarından Detroit Pistons’a transfer olan Mehmet Okur, iki yıllık resmi sözleşmeye imza attı. Kulüp Başkanı Joe Dumars, milli oyuncumuzdan çok umutlu olduklarını vurguladı ve "Mehmet’in bize katılmasından çok memnunuz. Mehmet, geçen yıl Türkiye’de oyununu geliştirmek için çok çalıştı ve NBA’e hazırlandı" dedi. Çalışmalardan arta kalan vakitlerde Detroit’te kendisine ev arayan Mehmet Okur, 15 Eylül’den itibaren yeni takımıyla idmanlara başlayacak. 
     
Turnuvada start günü      A Milli Basketbol Takımımız’ın Dünya Şampiyonası öncesi son provası olan Motor City Dünya Oyunları Turnuvası bugün başlayacak. NBA’de Detroit Pistons’un maçlarını oynadığı Auburn Hills De Pallace salonunda gerçekleştirilecek turnuvanın ilk gününde Ay - Yıldızlı ekibimiz TSİ 20.30’da Arjantin ile karşı karşıya gelecek. Bu mücadelenin ardından TSİ 22.30’da ABD Karması, Dünya Şampiyonası’nın ilk raundundaki rakibimiz Lübnan ile mücadele verecek. 
     
Maske Detroit’ten      12 Dev Adam’ın sayı makinası İbrahim Kutluay, bugün başlayacak turnuvada Detroit Pistons’un kendisi için özel olarak hazırlattığı maske ile forma giyecek. İstanbul’daki Mini Dünya Kupası’nda Brezilya maçında burnu kırılan İbrahim için Detroit Pistons Kulübü Başkanı Joe Dumars özel bir maske hazırlattı. Yıldız oyuncu, Dünya Şampiyonası’nda da bu maskeyi takacak. 
     
Aydın Örs takipte      MİLLİ Takım’ın Coac-hu Aydın Örs, Dünya Şampiyonası’ndaki rakiplerimizden Porto Riko’nun, Arjantin ile oynadığı hazırlık maçını izlemek üzere Indianapolis’e gitti. Dışilişkiler Sorumlusu Emir Turam ile birlikte dün sabah İndianapolis’e varan Örs, akşam da Porto Riko - Arjantin mücadelesini izleyerek, rakipleri hakkında bilgi topladı. 
     
Keyifler yerinde      MENAJER Doğan Hakyemez, Dünya Şampiyonası’na az bir süre kala oyuncularımızın yükselen form grafiğinin kendilerini sevindirdiğini söyledi. Yavaş yavaş eksiklerin kapandığını belirten Milli Takımı’mızın Menajeri, "Detroit’te yaşayan vatandaşlarımız tarafından bize gösterilen büyük ilgi takımın moralini en üst düzeye taşıyor" diye konuştu. 
     
Jetlag’ı atlattılar      AY - Yıldızlı oyuncular, ABD’ye geldiklerinden bu yana sıkıntısını çektikleri saat farkı sorununu büyük ölçüde atlattılar. Oyuncuların bozulan uyku düzenleri doğal seyrine döndü. Oyuncular, artık ortama tamamıyla ısındıklarını, kendilerini çalışmalara verdiklerini söylediler. 
     



 SPOR 

























</TEXT>
</DOC>
