<DOC>
<DOCNO> 135281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sonspo16.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Türk Telekomspor, Deon Thomas'ı Ankara'ya getirtti... 
</HEADLINE>
<TEXT>

     Türkiye Basketbol Ligi'ndeki başkent temsilcilerinden Türk Telekomspor, ABD'li forvet Deon Thomas'ı Ankara'ya getirtti. 
     Ailevi sorunları nedeniyle takımdan ayrılan ABD'li oyuncu Steven Rogers'ın yerine transferi düşünülen 1971 doğumlu ve 2.04 metre boyundaki Deon Thomas, sağlık kontrolünden geçtikten sonra Türk Telekomspor ile sezon sonuna kadar sözleşme imzalayacak. 
     Sezon başında İspanya'nın Caceres takımıyla anlaşan, fakat parasını alamadığı için takımdan ayrılan Thomas, Illinois Üniversitesi'ni 1994 yılında bitirdi ve aynı yıl NBA draftında Dallas Mavericks tarafından 2. tur 28 sırada seçilmişti. Thomas, Caceres'de 15 maçta ortalama 27.2 dakika oynama süresi buldu ve 15.3 sayı, 5.6 ribaunt, 1 asist ve 0.4 blok ortalamaları tutturdu. 
     
     MBC ODESSA MAÇININ DEĞERLENDİRMESİ 
     Bu arada MBC Odessa maçının değerlendirmesini yapan Türk Telekomspor Antrenörü Ercüment Sunter, ''Hesapta olmayan bir yenilgi aldık. Rogers'ın gitmesinin ardından Jurkoviç'in sakatlığı nedeniyle oynamaması bizi olumsuz yönde etkiledi'' dedi. 
     Sunter, Ukrayna temsilcisinin ortalamasının oldukça üstünde 3 sayılık yüzdeyle oynadığını belirterek, ''Bunun yanı sıra 25 sayı atan Sepelev ve 19 sayıyla maçı tamamlayan Grezin de ortalamalarını neredeyse ikiye katladı. Bütün bunlar Ukrayna takımının oldukça yüksek bir skor yakalamasını sağladı. Odessa maçı geride kaldı. Artık ligde ve Avrupa'da oynayacağımız diğer karşılaşmalara bakacağız'' diye konuştu. 
     





</TEXT>
</DOC>
