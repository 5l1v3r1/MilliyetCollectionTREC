<DOC>
<DOCNO> 109611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/siyaset/siy01.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir günlük mesaisi 35 milyar lira 
</HEADLINE>
<TEXT>
Hep raporlu’ ama yine seçecekler 
3.5 yıl boyunca TBMM’ye en fazla 7 - 8 gün gelen DYP’li vekil Sedat Edip Bucak, toplam 247.5 milyar maaş aldı. Bucak’ın yurtdışındaki tüm tedavi masraflarını da devlet ödüyor 
     ANKARA Milliyet 

     Almanya’da Yeşiller Partisi’nden yeniden seçildiği halde adı bir kredi skandalına karıştığı için istifa etmeye hazırlanan Cem Özdemir, Türkiye’deki politikacılara örnek olamadı. 
     Üç dönemdir DYP listelerinden Şanlıurfa milletvekili olarak Meclis’e giren, 3.5 yıl boyunca TBMM’ye yalnızca önemli oylamalarda gelen ve adı Susurluk skandalına karıştığı halde yargılanamayan Sedat Edip Bucak, DYP listelerinin birinci sırasından seçilerek giydiği "dokunulmazlık zırhı"nın üzerine devletten para alıyor. 
     "Yemin töreni, 5 5 Anayasa değişikliği, son Anayasa değişiklikleri ve erken seçim kararı gibi, iki elin parmaklarını geçmeyecek kadar az oylamaya, "Mutlaka gel" uyarısı üzerine katılan Bucak, sürekli rapor aldığı için Meclis’e gelmekten kurtuluyor. 
     Ayda 5.5 milyar lira maaş alan Bucak, çok az oturuma katıldığı halde, 21. dönemde 15 Ekim 2002’deki üç aylık peşin maaşı dahil toplam 247.5 milyar lira para almış olacak. Meclis’e en fazla 7-8 gün gelen Bucak’ın bir günlük mesaisi yaklaşık 35 milyar liraya mal oldu. 
     
     Tedavisi yurtdışında 
     Devletin Meclis’e gelmediği halde maaş verdiği Bucak’ın göz ve tiroid hastalığı, "sağlık kurulu raporlarına göre", Türkiye’de tedavi edilemiyor. Bucak’ın yurtdışındaki tüm tedavi masraflarını da devlet ödüyor. 
     Ankara Numune Hastanesi’nin 5 Ocak 2000’de verdiği bir raporla tedavi için yurtdışına gitmesi onaylanırken, hastanenin TBMM Başkanlık Divanı’na gönderdiği raporda, "Tedavisinin, New York Konsolosluğu’nun saptayacağı bir kurumda yapılması kaydıyla 2 ay süreyle yurtdışına gitmesi" uygun bulundu. Raporunda, "Hastanın yurtiçinde tedavisi mümkün değildir. Yurtdışında ABD’de Güney Kaliforniya Üniversitesi’nde iki ay süreyle refakatli olarak gitmesi gerekir" denildi. Bucak, 3 Kasım seçimlerinde yine DYP’den Şanlıurfa 1’inci sıradan aday oldu. 
     



 SİYASET 


















</TEXT>
</DOC>
