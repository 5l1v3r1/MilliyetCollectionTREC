<DOC>
<DOCNO> 128499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sondun11.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin Körfez'deki gücü nedir 
</HEADLINE>
<TEXT>

     Irak'a karşı olası bir savaşa karşı Körfez bölgesine asker yığmaya devam eden ABD, son olarak bölgeye özel eğitimli 11 bin asker daha göndereceğini açıkladı. 
     Ortadoğu ve çevresinde bulunan, ABD önderliğinde yapılacak bir Irak savaşına katılması muhtemel Amerikan ve İngiliz güçleri şöyle 
     
     AMERİKAN UÇAK GEMİLERİ 
     Körfez bölgesindeki 6 aylık görevini yakın zamanda tamamlayan USS Abraham Lincoln uçak gemisi, ülkeye dönmek yerine, olası bir görev için Pasifik'in batısında bekletiliyor. 
     Constellation uçak gemisi, hali hazırda Körfez'de devriye gezerken, Harry S. Truman Akdeniz'de demirli. 
     Noelden önce Norfolk limanına dönen George Washington gemisi de olası bir savaşta Abraham Lincoln ya da Japonya'daki Kitty Hawk'la birlikte göreve çağrılmayı bekliyor. 
     75 savaş uçağı bulunan tüm bu gemilere, uzun menzilli Tomahawk füzeleriyle donanmış 6 kadar kruvazör, destroyer ve denizaltılar eşlik ediyor. 
     
     AMERİKAN BİRLİKLERİ 
     Irak'a karşı olası bir Amerikan savaşına 250 bin kadar askerin katılacağı tahmin ediliyor. 
     Amerikan ordusu, çöl koşullarına alışmış özel eğitimli 11 bin askerin gelecek günlerde Körfez'e sevkıyatının başlaması talimatını verdi. Askeri yetkililer, bu askerlerin Kuveyt'te eğitim yapan 4 binden fazla askere katılacağını söyledi. 
     Tank ve taarruz helikopterleri desteğindeki askerlerin sevkıyatından sonra, 1991 Körfez savaşından sonra ilk kez bir saldırı tümeninin tamamı bölgede konuşlandırılmış olacak. 
     Amerikalı yetkililer, geçen hafta da ABD Savunma Bakanlığı'nın, Fort Campbell üssündeki tümenle Camp Pendleton'daki 17 bin kadar askerden oluşan Denizcilik Sefer Gücü'ne, yakın zamanda Körfez'e gidebilecekleri yönünde uyarıda bulunduğunu açıklamıştı. 
     Yeni sevkıyatlarla birlikte kara kuvvetlerinin ana üssü Kuveyt olmak üzere, Körfez bölgesinde, sayıları 60 bini bulan Amerikan askeri personelinin sayısının ikiye katlanacağı sanılıyor. 
     Hint Okyanusu'ndaki İngiliz adası Diego Garcia'da da zırhlı güçler ve diğer gereçlerle donanmış, Donanma'ya ait ve kiralanmış en az 17 Amerikan gemisi bulunuyor. 
     
     MERKEZ KOMUTANLIĞI 
     Merkezi Florida'da bulunan Amerikan Merkez Komutanlığı CENTCOM , Katar'ın başkenti Doha yakınlarındaki El Udeyd Hava Üssü'ne, iletişimde görev alacak binden fazla Amerikan askeri gönderdi. Bunlara birkaç yüz İngiliz askeri eşlik ediyor. Bu üssün, olası bir savaşta komuta ve kontrol merkezi olması öngörülüyor. 
     
     HAVA ÜSLERİ 
     ABD'nin Türkiye, Kuveyt, Bahreyn, Katar, Umman, Cibuti ve Suudi Arabistan'da üsleri bulunuyor. Körfez'deki en uzun piste sahip Katar'ın El Udeyd Hava Üssü, yakın geçmişte elden geçirildi. Havadan havaya yakıt ikmali yapan KC-10 ve KC-135 tipi uçakları, Afganistan'daki Amerikan güçlerine destek için bu üste bulunuyor. 
     Amerikan Hava Kuvvetleri ayrıca, Diego Garcia'daki üssünde B-2 hayalet uçakları için tesisler kurdu. 
     
     İNGİLİZ GÜÇLERİ 
     İngiltere'nin, olası bir savaşa kara birlikleri ve bir uçak gemisiyle katılması bekleniyor. İngiltere'nin Almanya'da üslenmiş bulunan 4. ve 7. ''Çöl Fareleri'' tugayı, 250 kadar tank ve 15 bin askerden oluşuyor. 
     6 gemilik bir İngiliz deniz gücünün, Şubat'ta Körfez'e yol alması bekleniyor. Kraliyet Donanması, Ark Royal uçak gemisiyle 2 bin 400 askerin bölgeye konuşlandırılmasının rutin bir görev olduğunu bildiriyor. Ark Royal'a Marlborough firkateyniyle Liverpool destroyeri eşlik edecek. 
     





</TEXT>
</DOC>
