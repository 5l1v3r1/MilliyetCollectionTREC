<DOC>
<DOCNO> 104157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/yasam/yas04.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Del Pierro attı Kaddafi kazandı 
</HEADLINE>
<TEXT>

Parayı bastırıp dara düşen Juventus’u kurtaran Kaddafi, İtalya Süper Kupası Finali’ni Libya’da oynattı. O, şimdi önündeki maçlara bakıyor 
     DIŞ HABERLER SERVİSİ 

     Terörizm sponsoru olduğu gerekçesiyle 10 yılı aşkın bir süre ambargo altında yaşayan Libya, futbol sayesinde dünyayla bütünleşmenin yolunu arıyor. 
     Önceki gece Trablus’ta ilginç bir maç vardı Juventus - Parma. Maç Libya’daydı ama iki takım İtalya Süper Kupası’ için kapışıyordu. Juventus’un Del Piero’nun golleriyle 2- 1 kazandığı Süper Kupa karşılaşması, Libyalılara dünyaca ünlü yıldızları Trablus’ta izleme şansını da verdi. 
     11 Haziran Stadyumu’nu dolduran on binlerce seyircinin, üzerlerinde Juventus, Parma ve İtalya Milli Takımı’nın taklit formalarıyla izlediği karşılaşma, Muammer Kaddafi’nin futbol tutkunu oğlu El Saadi’nin girişimleriyle Trablus’ta oynandı. 
     
     PAOK da yalvarıyor Al bizi 
     Halihazırda Juventus’un yüzde 7.5 hissesini elinde bulunduran Libya Arap Dış Yatırım Şirketi’nin patronu olan El Saadi, futbol tutkusu sayesinde ülkesinin dünyayla bütünleşmesini sağlıyor. Mali krizde olan Yunan futbol kulübü PAOK’un baba Kaddafi’ye bir mektup yazarak, "Takımı satın al, bizi kurtar" çağrısıysa, baba - oğul Kaddafiler’in bir "futbol ilahı" olma yolunda ilerlediklerini gösteriyor. 
     Kaddafiler’in, 2006 Afrika Uluslar Kupası ve hatta 2010 Dünya Kupası’nın Libya’da düzenlenmesi talepleriyse futbol kamuoyundan ilgi görüyor. Trablus’taki final karşılaşmasını İtalya Futbol Federasyonu Başkanı Adriano Galliani ile birlikte izleyen FIFA Başkanı Sepp Blatter’in de bu planı desteklemesi Libya’nın önümüzdeki yıllarda gündemdeki yerini futbolla sağlayacağının bir kanıtı. 
     



 YAŞAM 





















</TEXT>
</DOC>
