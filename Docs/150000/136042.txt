<DOC>
<DOCNO> 136042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/yasam/yas02.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çok benim var kanser miyim 
</HEADLINE>
<TEXT>

Kanser belirtilerinden biri sayılan benlerin iyi mi yoksa kötü huylu mu olduğu Mole Max’ adlı cihazla saptanıp gerekirse uzun süre izleniyor 
     AYŞEGÜL AYDOĞAN İstanbul 

     Cilt kanserinin habercisi benler, artık daha ayrıntılı incelenebiliyor. Vücudun ben haritasını çıkaran Mole Max’ adlı cihaz, benin iyi ya da kötü huylu olup olmadığını, kansere yol açma riskini belirliyor. Benlerin rengini, çapını, düzgün şekilli olup olmadığını fotoğraflıyor, bu kriterlere göre benlerin 6 aydan 1 yıla kadar uzanan bir süre takip edilip edilmeyeceğine karar verilmesini sağlıyor. 
     
     İşte tehlikeler... 
     International Hospital Etiler Polikliniği’nden Dermatoloji Uzmanı Doktor Arpi Tırpancı, benlerin çapı, rengi ve şeklindeki değişikliklerin, benin üzerindeki birden fazla rengin tehlike’ işareti olduğunu belirterek, şunları söyledi "Zamanla benlerin kenarları girintili çıkıntılı olmuşsa, renk değiştirmişse veya aynı bende açık- koyu kahve, siyah ve gri renkleri görülüyorsa, kanama, sızıntı varsa bu belirtiler cilt kanserine meyil olduğunu gösterir. Ancak her kahverengi leke ben değildir, güneş lekesi veya çil olabilir. Her siyah ve üzeri pütürlü, elle hissedilen ben de tehlikeli değildir." 
     
     Hastalık yaygınlaştı 
     Doktor Arpi Tırpancı, şunları da ekledi "Güneş ışığına fazlaca maruz kalanlarda sık rastlanan cilt kanseri artık kapalı ortamda çalışan ve kirli sularda yüzenlerde de sıkça görülüyor. Ancak her bene biyopsi yapılamıyor. Bu noktada Mole Max benleri daha derin inceleme olanağı sağlıyor." 
     



 YAŞAM 














</TEXT>
</DOC>
