<DOC>
<DOCNO> 106835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sontur29.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümetin düşürülmesi için düğmeye basıldı... 
</HEADLINE>
<TEXT>

     Ankara'da hükümetin düşürülmesi için düğmeye basıldı. Başkentte olaylar gün içinde çok hızlı gelişti. Mesut Yılmaz'ın konuşmasıyla başlayan gelişmeler sonunda hükümetin düşürülüp, seçimlerin ertelenmesi girişimini destekleyenler büyük mesafe katettiler. 
     CNN Türk'ün başkent kulislerine dayanarak verdiği habere göre ANAP yarın hükümetten çekileceğini açıklayacak. Akşam saatlerinde gelen bir haber de bu iddiayı güçlendirdi 
     "ANAP ile YTP hükümetin düşürülmesi için ortak gensoru verecek" Meclisi olağanüstü toplayacak olan ANAP ve Yeni Türkiye Partisi hükümeti alaşağı etmek için gensoru verecek. 
     Mesut Yılmaz, Ecevit'in basın toplantısından sonra yaptığı açıklamada AB konusunda hükümetin bloke olduğunu ve bu vebalin altına girmeyeceklerini söyledi. 
     YTP Genel Başkanı İsmail Cem de gün içinde yaptığı açıklamalarda hükümetin düşürülmesi girişimlerine destek vereceğini açıkladı. 
     DYP de gensoruyu destekleyeceğini açıkladı. DYP Genel Başkan Yardımcısı Hasan Ekinci "Hükümeti düşüren biz olmayız ama hükümet düşerse üzerimize düşeni de yaparız" dedi. 
     Ekinci, ''Hele seçimlerin ertelenmesine yönelik, yeni seçim hükümeti veya yeni senaryoların tamamen dışındayız ve DYP olarak seçimlerin 3 Kasım'da yapılmasını kesinlikle destekliyoruz'' diye konuştu. 
     Ekinci, şöyle devam etti 
     ''Ancak, bizim dışımızda Başbakan çekilerek veya başka bir şekilde veya gensoruyla ülkede bir hükümet meselesi ortaya çıkacaksa DYP olarak 3 Kasım seçimlerine güvenli bir seçim hükümetiyle girmek için her türlü katkıda bulunuruz ve ülkeyi hükümetsiz bırakmayız.'' Gensoruda 276'nın bulunması halinde hükümetin düşürüleceği ardından ANAP, YTP ve DYP'nin içinde bulunacağı yeni bir hükümet kurulacağı konuşuluyor. 
     Tüm bu gelişmeler 3 Kasım seçimlerinin de ertelenmesiyle sonuçlanacak gibi görünüyor... 
     
</TEXT>
</DOC>
