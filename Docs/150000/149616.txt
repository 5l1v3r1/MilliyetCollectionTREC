<DOC>
<DOCNO> 149616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/ekonomi/eko03.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kordsa İran'da fabrika satın aldı 
</HEADLINE>
<TEXT>

Kord bezi ve endüstriyel ürünler üreten Kordsa, İran'da fabrika satın aldı. 25 milyon dolara mal olan tesiste Kordsa, yıllık 6 bin ton üretim yapmayı planlıyor 
     RIFAT DEMİR Frankfurt 

     Messe Frankfurt tarafından düzenlenen Techtextil fuarına katılan Kordsa, kord bezi ve endüstriyel tekstil alanındaki üretimini artırmak amacıyla İran'da üretim yaptığı fabrikayı İranlı ortağından satın aldığını bildirdi. 
     Yeni üretim bantlarıyla birlikte 25 milyon dolara mal olan tesiste Kordsa, İran, Pakistan, Hindistan ve Irak pazarına mal satmayı amaçlıyor. İlk etapta 250 kişinin istihdam edileceği tesisin eylül ayında açılışının yapılması planlanıyor. İran pazarının çok önemli olduğunu vurgulayan Kordsa Genel Müdürü Bülent Savaş, yeni tesisin yıllık 9 bin ton kapasite ile çalışacağını belirtti. Bülent Savaş, tesis hakkında şunları söyledi 
     
     İlk sipariş Türkiye'ye 
     "İran pazarı bizim için çok önemli. Daha önce bu pazarın ihtiyacının yüzde 65'ini Türkiye'den gönderiyorduk. Bu oran İran pazarına yetmediği için buraya gelme kararı aldık. İran'da ilk olarak Kian firmasıyla ortaklık kurduk. Daha sonra da tüm tesisi satın alma yoluna gittik. İran Kordsa'nın ilk siparişini de 200 bin dolar ile Türkiye'ye gerçekleştirdi." 
     
'Kriz ve savaş bizi etkilemedi'      Herkesin küçüldüğü 2002 yılında özellikle Dupont'la yaptıkları birleşmeden sonra büyüdüklerini ve pazar payını artırdıklarını söyleyen Savaş, toplam üretimin yüzde 90'ını ihraç eder duruma geldiklerini belirtti. 
     Ekonomik kriz ve savaşın etkilerini 5 kıtaya ve bütün büyük lastik firmalarına yaptıkları ihracatla aştıklarını vurgulayan Savaş, tüm tesislerinin tam kapasite ile çalışmaya devam ettiğini söyledi. 
     Her türlü teklife açık olduklarını da duyuran Savaş ayrıca, yeni tesisle birlikte yıllık 37 bin ton üretim ile dünyanın üçüncü büyük üreticisi konumuna geleceklerini bildirdi. 
     


SİYASET 















</TEXT>
</DOC>
