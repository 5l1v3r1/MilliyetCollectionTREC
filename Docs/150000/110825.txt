<DOC>
<DOCNO> 110825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sontur20.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinde "yeni metod" arayışı... 
</HEADLINE>
<TEXT>

     Devlet Bakanı Reşat Doğru, dini amacı dışında kullanmanın, İslam'ı doğru anlayamamaktan ve yorumlayamamaktan kaynaklandığını kaydetti. 
     Diyanet İşleri Başkanlığı tarafından birincisi gerçekleştirilen ''Güncel Dini Meseleler İhtisas Toplantısı'' Kocatepe Camii Konferans Salonu'nda düzenlenen törenle başladı. 
     Devlet Bakanı Doğru, açılışta yaptığı konuşmada, İslam dininin bireyin iç dünyasını şekillendirdiğini ve dünya barışını sağladığını belirterek, ''Dini amacı dışında kullanmak, İslam'ı doğru anlayamamaktan ve yorumlayamamaktan kaynaklanmaktadır'' dedi. 
     Kuranıkerim'i en iyi anlayan ve yorumlayanın Hazreti Peygamber olduğunu ifade eden Doğru, ''İslam evrensel bir dindir. İslam'ın muhatabı insanlıktır'' diye konuştu. 
     Diyanet İşleri Başkanı Mehmet Nuri Yılmaz da Kuran ve hadislerin anlaşılması ve yorumlanmasında metodun önemine değinerek, ''Metot meselesini halletmeden problemlerin çözümüne geçmek mümkün değildir'' dedi. 
     Yılmaz, ''birey ve toplum hayatını kökten etkileme gücüne sahip dinin yorumlanıp anlaşılması ve genç kuşaklara aktarımının, cahil sofuların ve dar kafalıların eline bırakılması durumunda, başta din olmak üzere bütün değerler sisteminin, kolaylıkla manipüle edilmesinin kolaylaşacağını'' söyledi. 
     Toplumun kendilerinden sorun üretmelerini değil, problemlere sağlıklı çözümler bulmalarını beklediğini anlatan Yılmaz, ilim adamı sorumluluğunun da bunu gerektirdiğini söyledi. 
     Yılmaz, toplantıda, Kuranıkerim ve Sünnet'in anlaşılması ve yorumlanmasında yöntem konusunun ele alınacağını, ikinci toplantı için de sağlıklı bir altyapı oluşturmaya çalışacaklarını bildirdi. 
     
     DİNİ METİNLERİ ANLAMA İŞİ...- 
     Kuranıkerim'in, ihtiyaç ve beklentilerin sürekli olarak farklılaştığı devirlerde mesajının yerine ulaşabilmesi ve misyonunun gerçekleşebilmesi için sürekli açıklanması gerektiğini kaydeden Yılmaz, şöyle devam etti 
     ''İlmin devam etmekte olan bir süreç olduğu gereğinden hareketle, geçmişimizi ve çağımızı bir bütünlük içinde ele almanın gerekli olduğunu düşünüyorum. Geçmişte iki referans metnini anlamak için yazılı bir birikim oluşturulmuştur. Bu birikimden gerek yöntem ve gerekse veri olarak yeterince yararlanılmalıdır. Onu görmezlikten gelerek, bu sahayı yeniden keşfetmek iddiası, gerçekçilikle bağdaştırılamaz. 
     Bu düşüncemiz, referans metinlerimizi anlamada yüzyıllar öncesinde yaşamış bilginlerin yöntemine mahkum olmamız gerektiği anlamında değerlendirilmemelidir. Üzerinde hassasiyetle durmamız gereken husus, ideolojik bir tutumla geleneği moderne, moderni de geleneğe feda etmemektir.'' Yılmaz, dini metinlerin sadece uhrevi konuları değil, aynı zamanda farklı ilim sahalarını da ilgilendirdiğini belirterek, ''İlmi disiplinlerden de yararlanılması zarureti vardır. Bu açıdan rahatlıkla denebilir ki dini metinleri anlama işi, interdisipliner bir faaliyet olmak durumundadır'' dedi. 
     
     YENİ METOT ARAYIŞLARI 
     Diyanet İşleri Başkanı Yılmaz, din bilimcilerin, yeni metot arayışlarında metodolojiyi geliştirip ve bunlara dayanarak İslami öğretiyi bugünün insanının ihtiyacını karşılayacak şekilde yorumlayan eserleri vermeleri gerektiğini ifade ederek, şunları söyledi 
     ''Bu noktada epeyce geç kaldığımızı ve hala da yavaş hareket ettiğimizi düşünüyorum. Yeni yöntem arayışlarına duyulan ihtiyacı tekrar etmek suretiyle enerjimizi israf etmek yerine, bu metodu bir an önce kapsamlı bir proje halinde ortaya koyarak, pratik araştırmalarımızda kullanmanın zamanı gelmiştir. 
     Bu toplantı, dini metinleri anlamada biteviye devam eden arayışların bir parçası olarak tarihe malolacak ve dini düşüncemizin gelişimine önemli katkılar yapacaktır. Bunun için de hepimizin gelenekçi ve modernist şeklinde kıymet hükümleri taşıyan tasniflere itibar ve iltifat etmeden, birbirimizi anlamaya çalışmamız, hayırlı sonuçlara ulaşmamız bakımından önem arz etmektedir.'' Yılmaz, daha sonra gazetecilerin, ''Ezan ve Türkçe ibadet'' konularındaki sorularını yanıtladı. 
     Ezan'ın bir sembol olduğunu anlatan Yılmaz, ''Ezan bir çağrıdır ama sıradan bir çağrı değildir. İçinde onunla dine girilebilecek ifadeler vardır. Ezanda insanları huzura davet vardır'' dedi. 
     
     ''DİYANET'İN GÖRÜŞÜ BAĞLAYICIDIR...'' 
     Merkezi ezan sistemi hakkında da bilgi veren Yılmaz, 44 ilde bu uygulamanın başladığını, Ankara, İstanbul ve İzmir'de frekans dolayısıyla bu sisteme geçilemediğini anlattı. Yılmaz, frekans sorununun çözülmesi halinde merkezi ezan uygulamasının bu illerde başlayacağını bildirdi. 
     Türkçe ibadet konusundaki soruya ise Yılmaz, ''Herkes istediği dilde Allah'a dua edebilir'' karşılığını verdi. 
     Mehmet Nuri Yılmaz, birey olarak herkesin görüşünü açıklayabileceğini belirterek, ''Birey olarak herkes kendi görüşünü açıklayabilir, kitap da yazabilir, bağlayıcı değildir. Anayasal kuruluş olan Diyanet İşleri Başkanlığı'nın verdiği görüş bir noktada bağlayıcıdır, buna itibar edilmelidir'' diye konuştu. 
     ''Kuran ve Hadislerin Anlaşılması Yorumlanmasında Yöntem Meselesi''nin ele alınacağı Güncel Dini Meseleler 1. İhtisas Toplantısı'na, 104 ilim ve din adamı katılıyor. 
     Konuların 6 oturumda tartışılacağı toplantı, 6 Ekim Pazar günü ''Sonuç Bildirgesi''nin açıklanmasıyla sona erecek. 
     





</TEXT>
</DOC>
