<DOC>
<DOCNO> 130851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/dunya/dun01.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kritik 6 hafta 
</HEADLINE>
<TEXT>

Kıbrıs’ta doğrudan görüşmeler yeniden başlıyor. Görüşmeler, Annan’ın çözüm için belirlediği son tarih olan 28 Şubat’ın baskısı altında geçecek 
     YORGO KIRBAKİ Atina 

     Kıbrıs doğrudan görüşmeleri yaklaşık 3.5 aylık aradan sonra bugün yeniden başlıyor. "Kader müzakereleri" çerçevesinde, KKTC Cumhurbaşkanı Rauf Denktaş ile Rum Yönetimi lideri Glafkos Klerides, BM Genel Sekreteri’nin Kıbrıs Özel Temsilcisi Alvaro De Soto’nun da hazır bulunacağı öğle yemeğinde bir araya gelecek. 
     BM Genel Sekreteri Kofi Annan’ın çözüm planı üzerinde anlaşmaya varmaları için taraflara verilen 28 Şubat’a kadarki 6 haftalık kritik sürece, Perulu diplomat Alvaro De Soto’nun "planda önemli değişikliklerin yapılması söz konusu değil" şeklindeki açıklamasına karşın, hem Türk, hem de Rum tarafının büyük değişiklikler yapma istekleri damgasını vuracak. 
     Gözlemcilere göre, ilk turu 16 Şubat’ta yapılacak başkanlık seçimleri nedeniyle Rum Kesimi’nde seçim dönemi yaşandığından, Klerides’in plana 28 Şubat’a kadar imza atması imkansız gibi görünüyor. 
     Klerides’in üzerinde seçim baskısı var. Ancak Denktaş’ın üzerinde bu kez baskı daha fazla... Ankara’daki yeni hükümetin "çözüm yanlısı" söylemi, sokağa dökülen KKTC muhalefeti ve AB takvimi Denktaş’ı köşeye sıkıştırıyor. 
     Yunanistan başkenti Atina ve Rum kesiminde, Annan planındaki tarihlere riayet edilmeyeceği ve müzakerelerin 28 Şubat’tan sonra da sürmesine kesin gözüyle bakılıyor. 
     Planda yapılacak herhangi bir değişiklik ise bu aşamadan sonra ancak iki tarafın da istemesi halinde mümkün olabilecek. 
     De Soto, yarın Kıbrıs’tan Atina’ya geçerek Dışişleri Bakanı Yorgo Papandreu ile görüşecek. İngiltere Dışişleri Bakanlığı’nın Kıbrıs temsilcisi Sir David Hannay ise yarın Atina’dan Kıbrıs’a geliyor. 
     
58 kere görüştüler çözüm bulamadılar      Denktaş’ın girişimleriyle 4 Aralık 2001’de bir araya gelen liderler, 16 Ocak 2002’de yüz yüze görüşmeleri başlattı. 6 tur devam eden yüz yüze görüşmeler kapsamında 58 kez bir araya gelen Denktaş ve Klerides, Lefkoşa’daki son görüşmeyi 26 Eylül 2002’de yaptı. 
     



 DÜNYA 












</TEXT>
</DOC>
