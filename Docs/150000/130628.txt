<DOC>
<DOCNO> 130628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sontur43.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Rauf Denktaş, Arınç'ı kabul etti... 
</HEADLINE>
<TEXT>

     KKTC Cumhurbaşkanı Rauf Denktaş, hiçbir müzakere sürecinde, halkın kışkırtılarak müzakere süreçlerine dahil edilmediğini belirterek, ''Sokaktan müzakere sürecine yön verilmeye çalışılıyor'' dedi. 
     KKTC Cumhurbaşkanı Denktaş, TBMM Başkanı Bülent Arınç ve beraberindeki parlamento heyetini Cumhurbaşkanlığı Sarayı'nda kabul etti. 
     Denktaş, Arınç ve parlamento heyetine Kıbrıs'ta son 40 yılda yaşanan gelişmelerle ilgili bilgi verdi. Annan Planı sonrasında KKTC'de, ''AB'ye giremezsek Türkiye'nin garantörlüğü etkisiz hale gelir, Helenizm başarıya ulaşır'' düşüncelerinin haksız biçimde yaygınlaşmaya başladığını ifade eden Denktaş, halkın bu konuda kışkırtılarak müzakere sürecine müdahale gedildiğini söyledi. Denktaş, ''Dünyada hiçbir müzakere sürecinde halk kışkırtılarak müzakere sürecine dahil edilmez. Burada, sokaktan müzakere sürecine yön verilmeye çalışılıyor'' diye konuştu. 
     Rauf Denktaş, kendisinin, yaşanan bu gelişmelerden sonra hangi sıfat ve statüyle, güçlü bir konumda müzakere sürdüreceğinin düşünülmesi gerektiğini belirterek, ''Denktaş ismi olmasa, geçmişimiz olmasa, bizi de gülünç hale getirecekler. Ama, biz yine yılmıyoruz ve Türkiye ile birlikte doğru bildiğimiz yolda mücadelemizi sürdürüyoruz'' dedi. 
     ''Anan Planı bu şekilde uygulanırsa 5-10 yıl içinde Ada'da tek bir Türk kalmaz'' görüşünü savunan KKTC Cumhurbaşkanı Denktaş, Arınç ve parlamento heyetinin, ziyaretleri sırasında tüm kesimlerle görüşmesini istedi. 
     KKTC'de artık tarafsız haber almalarının zorlaştığını ifade eden Denktaş, ''Çünkü onlar, AB diyorlar. Gerçek dışı anketler yapıyorlar'' diye konuştu. 
     Kıbrıs'ta son bir haftadır birtakım asayiş olaylarının arttığına ve KKTC'de Türk toplumunun ilk defa bu kadar ikiye bölünmüş olduğuna dikkat çeken Denktaş, bunların KKTC'ye hiç bir olumlu katkısı olmayacağını ifade ederek, ''Bunlar akıllı işi değildir. Kimse bu yollara tevessül etmesin. Biz sorunlarımızı sevgiyle, kararlılıkla çözeceğiz'' dedi. 
     
     ARINÇ'IN SÖZLERİ 
     TBMM Başkanı Arınç da konuşmasına, ''Türk halkının bağlılığını ve sevgisi iletmek üzere buraya geldik'' diye başladı. Heyette, Türkiye'de parlamentoya giren iki partinin temsilcilerinin bulunduğunu anımsatan Arınç, ''Umarım TBMM olarak birlik ve beraberliğimiz Kıbrıs Türk'üne örnek olacaktır'' dedi. 
     ''Sizin de endişelerinizi kısmen paylaşıyorum'' diyen Arınç, heyet olarak ziyaretleri sırasında tüm toplum kesimlerinin temsilcileri ile biraraya gelip konuşacaklarını söyledi. Arınç, Kıbrıs'taki barış planının 200 bin Kıbrıs Türk'ünün ortak görüşüyle hayata geçmesini dilediklerini ifade ederek sözlerini şöyle sürdürdü 
     ''Sizin, yıllardır sürdürdüğünüz dirayetinizle bu mücadelenin başarıya ulaşacağından eminim. Burada, aykırı görüşlerin ortaya çıkması, KKTC'de çoğulcu demokrasinin varlığının bir göstergesidir. Bu konuda meclisiniz ve hükümetiniz en doğru kararı verecektir. Ama, bu gelişmeler bir avans verme ve bir karşı karşıya gelme durumuna yol açmamalıdır. Biz Türkiye olarak, hem çekilen tüm sıkıntıların son bulmasını hem de Kıbrıs Türk'ünü mutlu edecek bir planın kabul edilmesini umut ediyoruz.'' Bülent Arınç, bir gazetecinin, ''Konuşmanızda Cumhurbaşkanı Denktaş'ın endişelerine kısmen katıldığınızı açıkladınız bunu biraz açar mısınız '' şeklindeki sözlerine karşılık ise ''Sözlerimi yorumlamak durumumda değilim'' dedi. 
     
     ARINÇ-KKTC MECLİS BAŞKANI GÖRÜŞMESİ 
     TBMM Başkanı Arınç, Cumhurbaşkanı Denktaş'ın ardından KKTC Cumhuriyet Meclisi Başkanı Vehbi Zeki Serter'i ziyaret etti. Arınç, burada yaptığı konuşmada da KKTC'de son dönemlerde yapılan gösteri ve mitinglerin demokrasinin gereği tepkiler olarak değerlendirilmesi gerektiğini söyledi. 
     Arınç, şöyle konuştu 
     ''Birtakım sloganlar, mitingler ve gösterilerde görüşlerin ifade edilmesi, demokraside bir korku aracı olmaktan çok fikirlerin ifade edildiği bir anlayışın ürünüdür. Biz, böyle anlıyoruz ve böyle anlamak istiyoruz. Bizim bu ziyaretimiz, KKTC'de yapılmakta olan mitinglerde bir taraf olarak veya belli bir düşünceyi benimsemek istikametinde değil Türkiye Cumhuriyeti'nin parlamento ve yönetimlerinden gelmiş olan aynı kararlılığı sizlere takdim etmek ve bunun peşinde olduğumuzu ifade etmek yönündedir. Ümit ediyorum, siz en doğrusunu bulacaksınız. Parlamento bu konuda en haklı ve en isabetli karara varacaktır. Ne bir hakemlik için ne de bir tarafın diğer tarafa çok haklı veya haksız olduğunu ispatlamak için buraya geldik.'' KKTC Cumhuriyet Meclisi Başkanı Vehbi Zeki Serter de konuşmasında KKTC'nin temel haklarından vazgeçmeden barışı sağlamak için tüm kurumlarıyla elinden gelen mücadeleyi sürdürdüğünü belirterek, ''Biz temel haklarımızdan vazgeçmeden barışı sağlamak istiyoruz. Eski acı günlerimize dönmek istemiyoruz. Türkiye ile et ve tırnak gibiyiz'' dedi. 
     





</TEXT>
</DOC>
