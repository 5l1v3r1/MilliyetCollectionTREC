<DOC>
<DOCNO> 109536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/sonspo12.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada ilk derbi.. 2.hafta Fenerbahçe ile Galatasaray karşı karşıya 
</HEADLINE>
<TEXT>

     Erkekler Basketbol Birinci Ligi'nde 2002-2003 sezonu fikstür kuraları çekimi bugün yapılırken, ligin ilk derbisi 2. haftada Fenerbahçe ile Galatasaray arasında yapılacak. 
     Federasyonun Abdi İpekçi Spor Salonu'ndaki bürosunda çekilen fikstür sonunda belirlenen takvime göre, 2002-2003 sezonun ilk derbi maçı, ezeli rakipler arasında 12 veya 13 Ekim tarihinde Fenerbahçe'nin salonunda yapılacak. 
     Fenerbahçe Kulübü Basketbol Şubesi Sorumlusu Murat Aşık, geçen sezon Galatasaray'ın kendileriyle yaptığı play-off maçlarıyla ligi tamamladığını hatırlatarak, ''Bu sezon erken karşılaşıyoruz. Ezeli rakibimizi yenerek ligin başında moral bulmak istiyoruz'' dedi. 
     Aşık, Fenerbahçe-Galatasaray maçlarının her zaman zevkli ve çekişmeli geçtiğini ifade ederek, ''Yine öyle olacağına inanıyorum. Geçen sezon yaşanan kötü olayların tekrarlanmamasını istiyoruz. Bu sezon diğer konularda beraber hareket eden '3 Büyüklerin' karşılaşmaları da dostça olsun. Sahada olanlar, sahada kalsın. Galatasaray'ı dostça karşılayacağız'' diye konuştu. 
     
     OYGUÇ ''FENERBAHÇE AVANTAJLI'' 

     Galatasaray'ın yeni menajeri Tamer Oyguç ise 2 takımın da lig öncesi iyi bir hazırlık dönemi geçirmediğini belirterek, ''Galatasaray'da sezon sonunda şube dağıtılmıştı. Şimdi yeniden toplandık ve hazırlıklara başladık. Ama Fenerbahçe de şubeyi dağıtmadı ve hazırlıklara daha önce başladı'' dedi. 
     Derbi maçın kendileri için kolay olmayacağını anlatan Tamer, şunları söyledi ''İyi bir kadro kurmaya çalışıyoruz. Fenerbahçe maçında kazanmak için elimizden geleni yapacağız. Geçen sezon 2 takımın maçlarında istenmeyen olaylar meydana gelmişti. Bu fanatik dönemlerin geride kalmasını istiyoruz. Bu sezon başında 3 kulüp başkanı birlikte hareket ettiler. Ligde de derbi maçlarında bu dostluğun sürmesini temenni ediyoruz.'' 
     
     DERBİ MAÇLAR 

     Ligin 2. haftasındaki Fenerbahçe-Galatasaray maçından sonra 5. haftada Beşiktaş-Galatasaray derbisi yapılacak. 
     Fenerbahçe ile Beşiktaş arasındaki derbi maç ise 10. haftada Fenerbahçe'nin sahasında yapılacak. Fenerbahçe, ligin ilk yarısında derbileri kendi evinde, Galatasaray ise deplasmanda yapacak. 
     Bu arada, ligin 2 güçlü müessese kulüpleri Efes Pilsen ile Ülkerspor arısındaki derbi maç ise ilk yarının son haftası olan 13. haftada yapılacak. 
     





</TEXT>
</DOC>
