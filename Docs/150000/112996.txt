<DOC>
<DOCNO> 112996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/siyaset/siy02.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediyenin işi yok mu 
</HEADLINE>
<TEXT>

İstanbul Büyükşehir Belediyesi, görev alanında olmayan işlerle uğraşıyor. Çevre sağlığına 1.4, hafif metroya 2.4 trilyon ayıran belediye, seçim yatırımı için 50 bin öğrenciye 14 trilyon veriyor 
     MEHMET DEMİRKAYA İstanbul 

     İstanbul Büyükşehir Belediyesi, Recep Tayyip Erdoğan döneminde başlatılan ve "Kendi yandaşlarına dağıtıyorlar", "İranlı öğrencilere burs veriyorlar" diye eleştiri konusu olan eğitim yardımını bu yıl da devam ettiriyor. 
     Yardım yapılacak öğrenci sayısı, bu yıl 40 binden 50 bine çıkarıldı. Geçen yıl bütçeden 8 trilyon lira ayıran büyükşehir belediyesi, bu yıl 14.2 trilyon lira dağıtacak. Geçen yıl 35 milyon lira alan lisans öğrencilerinin aylıkları da 50 milyon liraya çıkarıldı. Başvurular dün başladı. Formlardaki sorular arasında uyruğu bölümü de yer alıyor. 
     Zorunlu görevleri arasında olmadığı halde İstanbul Büyükşehir Belediyesi’nin 1994’ten bu yana uyguladığı eğitim yardımı, soru işaretlerine yol açtı. Belediye geçen yıl bütçe kitapçığında "fakir öğrencilere eğitim ve öğretim yardımı" olarak gösterilen 8 trilyon liralık payın 6.8 trilyon lirasını eğitim yardımı olarak dağıttı. 
     Buna karşın belediye geçen yıl bütçeye kitaplık hizmetleri için 2.8 trilyon, çevre sağlığı hizmetleri için 1.4 trilyon, hafif metro için 2.4 trilyon, hal hizmetleri için 4.9 trilyon lira ödenek koydu. 
     Yapacağı eğitim yardımını bu yıl ikiye katlayan belediye, 2003 yılı bütçesine en az 14.2 trilyon lira kaynak koymak zorunda. Geçen yıl 20 bin üniversite öğrencisine 7 ay boyunca 35 milyon lira aylık dağıtan belediye, bu yıl aylık 50 milyon lira yardım yapacağı üniversite öğrenci sayısını 34 bine çıkardı. İlköğretimde okuyan 15 bin şehit çocuğu, yetim ve öksüz öğrenciye de bir kez olmak üzere 100’er milyon lira dağıtılacak. 
     Eğitim yardımı alacak olan 800 yüksek lisans öğrencisinin aylıkları 70 milyon liradan 100 milyon liraya, 200 doktora öğrencisinin aylıkları da 140 milyon liradan 175 milyon liraya çıkarıldı. 
     
Halkın paraları çarçur ediliyor      Büyükşehir Belediye Meclisi CHP Grup Başkanvekili Yüksel Kılınç, eğitim yardımı yapmanın belediyenin asli görevleri arasında olmadığını belirterek, şunları söyledi 
     "Her şeyden önce yardım yapılan öğrencilerin nasıl bir değerlendirme ile seçildiğinin kamuoyuna net bir şekilde açıklanması lazım. Bu konuda ölçü nedir 
     Yardımın hakkaniyete uygun olup olmadığının, ihtiyaç sahiplerine gidip gitmediğinin bilinmesi gerekir." 
     



 SİYASET 


















</TEXT>
</DOC>
