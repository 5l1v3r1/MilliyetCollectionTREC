<DOC>
<DOCNO> 118409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sondun03.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Annan'ın Kıbrıs planı 
</HEADLINE>
<TEXT>

     BM Genel Sekreteri Kofi Annan'ın, Kıbrıs sorununa kalıcı çözüm getirmek amacıyla taraflara sunduğu planın ayrıntıları belli oldu. 
     Annan'ın sunduğu belgede 2 kurucu devlet tarafından oluşturulacak ortak bir devletten söz ediliyor. 
     Planda yer alan ana noktalar şöyle 
     -Devlet, oluşturulacak hükümet niteliğindeki 6 üyeli bir başkanlık konseyi tarafından yönetilecek. 
     -Konseyde, biri Türk diğeri Rum bir başkan ve başkan yardımcısı bulunacak. Başkan ve yardımcısı 10'ar aylık sürelerle dönüşümlü olarak görev yapacaklar. Konseydeki üye sayısı Türk ve Rum taraflarının nüfuslarıyla orantılı olacak ve kararlar konsensüsle alınacak. 
     -Dışişleri ve AB işleri bakanlarından biri Türkse diğeri Rum olacak. 
     -Başlangıçtaki 3 yıl sürecek geçiş döneminde iki lider Kıbrıs'ın eşbaşkanı sıfatını taşıyacaklar ve icra yetkisini doğrudan kullanacaklar. 
     -Kurucu devletler eşit statüye sahip olacaklar. 
     -Ortak devletin parlamentosu senato ve temsilciler meclisi olmak üzere 2 kamaralı olacak her kamarada 48 üye bulunacak. 
     Planın giriş kısmında şu hususlar bulunuyor 
     -Taraflar yekdiğerinin kimliğini tanıyacaktır. Aramızdaki ilişki azınlık çoğunluk ilişkisi değildir. 
     -Kuruluş, Garanti ve İttifak anlaşmaları yürürlükte kalacaktır. Bu anlaşma yürürlüğe girdiğinde Kıbrıs devleti , Türkiye, Yunanistan ve İngiltere ile, Kıbrıs'taki yeni durumla ilgili birer anlaşma imzalayacaktır. 
     -Kıbrıs, Türkiye'nin AB'ye tam üye olmasını destekleyecektir. 
     Pakette Kıbrıs'ın silahsızlandırılacağı hususu da yer alırken, adada paramiliter ya da yedek kuvvet bulundurulmayacağı, askeri malzeme ve silahların yasaklanacağı belirtildi. 
     Öte yandan Türk ve Rum kurucu devletlerinde 4 rakamlı sayıyı geçmeyecek askeri kontenjan bulundurulabilecek. Üzerinde anlaşmaya varılacak miktarın dışında askeri malzeme geri çekilecek. 
     





</TEXT>
</DOC>
