<DOC>
<DOCNO> 115909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/yazar/altan.html </URL>
<DATE> 2002/10/30/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
69 yıl önce, 79 yıl sonra... 
</HEADLINE>
<TEXT>

     İlk hatırladığım Cumhuriyet Bayramı, Cumhuriyet’in 10’uncu yılının da kutlandığı 29 Ekim 1933... 5 yaşını yeni bitirmiş ve Edirne İstiklal İlk Mektebi’nde I. sınıfa başlamıştım. Bir rastlantı, hala Ankara’da hayatta olduğunu öğrendiğim Hikmet "Hoca’nım", bize 10. Yıl Marşı’nı talim ettirmeye başlamıştı. Bugün dahi pek kimsenin, güftecisinin Behçet Kemal Çağlar, bestecisinin Cemal Reşit Rey olduğunu bilmediği 10. Yıl Marşı’nı... 
     Babam, Edirne vilayetinde Umur - u Hukukiye Müdürü’ydü yani Edirne Valiliği’nin hukuk danışmanı... Ben 2.5 yaşındayken tayin olmuştu Edirne’ye... O nedenle de, belleğimdeki ilk anılar, Edirne’den başlar uzunca, beyaz bir sopadan, bir ucuna ipten gem takılmış, tahta atım atımla koşup durduğum sofa çok sevdiğim ve bana sık sık küsen, komşumuzun benden azıcık büyük kızı Mürşide... 
     
     Evimiz, Vilayet Konağı’nın tam karşısında dış kapısının önü, demirden çift merdivenli, beyaz ahşap bir evdi. Kapısının zarif bir tokmağı vardı. Demirden siyah bir top tutan, demirden siyah bir kadın eli... O tokmakla çalınırdı kapı. Ayrıca çevirdikçe, çıngıraklaşan bir de zili vardı. 
     Şimdi artık konuşamayan ve yataktan da kalkmayan 96 yaşındaki zavallı annem yaptığım hesaplara göre, o zamanlar 26 yaşındaymış. 
     Annemin en yakın arkadaşı Vali Emin Bey’in kızı ve Em. Büyükelçimiz Özdem Sanberk’in annesi Nimet Hanım’dı. 
     Babam, Vilayet’ten çıkınca ya Belediye Bahçesi’ne, ya Saraçhanebaşı’ndaki Ahmet Ağa’nın kır kahvesine gidip nargile içerdi. Ben de, babamın verdiği yüz parayla halka alıp çay içerdim. 
     76 yaşında böyle bir yazı yazacağımı, hayal bile etmeden... 
     
     Babam, Cumhuriyet’in 10’uncu yıl törenlerine frakını ve silindir şapkasını giyerek gitmişti. Üst düzey devlet memurları, Cumhuriyet Bayramı törenlerine, şeref tribünlerinde frak ve silindir şapkayla katılırlardı. Çok kişi kiralık frak bulur, fakat silindir şapka bulamazdı. Babamın ise hem silindir, hem de melon şapkaları vardı. Ayrıca jaketatayı da vardı, smokini de. Ben doğmadan önce İstanbul Belediyesi’nde yabancı şirketler komiseri olduğu dönemlerde yaptırmıştı onları. Ve bilirdi gündüz giyilen frakla siyah yelek, gece giyilen frakla beyaz yelek giyileceğini. Gündüz giyilen frakla beyaz yeleği, sadece görevli protokol müdürleri giyerdi. 
     Cumhuriyet’le birlikte bu tür yenilikler gelmişti resmi törenlere. 
     Hayatında ne fraklı, ne de silindirli kimseyi görmüş olan halk ise hayretle bakardı, Cumhuriyet’in resmi törenlere giden fraklı, silindirli "rical - i devlet"ine... 
     
     Cumhuriyet’in 10’uncu yılı, Edirne’de de bir baloyla kutlanmıştı. 
     Annem de, babamla baloya gitmişti. Hayal meyal hatırlıyor gibiyim, giydiği eflatunumsu, uzun kuyruklu tuvaleti. Ömrünün ilk ve son balosu, Edirne’deki 10’uncu yıl balosu olmuştu annemin. 60’ından sonrasına kadar da, sık sık anlattı durdu, ömrünün ilk ve son balosunu. 
     
     Türkiye hiçbir zaman kendi gerçekleriyle yüz yüze gelemedi. 
     Mutlak monarşi despotizminden, sermayedar burjuva sınıfı egemenliğine ve işçi sınıfı muhalefetine geçememiş, köylü bir toplumun ne ölçüde "inkılaplar" yaparak çağdaşlaşabileceği gerek ekonomik açıdan, gerek sosyolojik açıdan, bilimsel olarak derinliğine yeterince araştırılamadı. 
     
     18. yüzyılın başında, III. Ahmet’le Nevşehirli İbrahim Paşa döneminde de Fransa saraylarının bahçe sefalarına özenilmiş ve Kağıthane’de kasırlarla, geceleri kaplumbağaların sırtlarına dikilen mumlarla, "Lale Devri" yaratılmıştı. Aynı sefayı paylaşamayan halk yığınları ise, - Komünist partilerine giremeyecekleri için - muhalefetlerini, camilerde toplanarak yapmaya kalkmışlar ve iktidarı "kafir olmakla" suçlayıp, Patrona Halil başkaldırısını volkanlaştırmışlardı. Aynı başkaldırı türü, 19. yüzyılın başında, III. Selim’in "çağdaşlaşma hareketlerine" karşı da tekrarlandı. 
     Bu tür bir "egemenlik - muhalefet" tablosunun günümüze de, nasıl yansıdığını hep biliyoruz. 
     
     Vitrindeki beylik klişelerin arkasına bakmaya ve kendi uğraş alanlarının evrensel ölçeklerine layık olmaya çalışmış realist kalem sahipleriyle, gerçek bilim adamları ve yaratıcı sanatçılar ya sürekli baskı altında kaldılar, ya da yok sayıldılar. 
     Bugün dahi Türkiye, "ben istediğimi ihya, istediğimi imha ederim" hırs ve takıntılarından henüz arınmış görünmüyor bir de "övgü - sövgü" geleneğinden... 
     
     Acaba 79 yıl sonra, yani 2081’de, Cumhuriyet’in 158’inci yaşı nasıl kutlanacak 
     Şimdi 20 yaşında olan gençler, 99 yaşında olacaklar o tarihte ve kimbilir neler yaşayacaklar o tarihe kadar... 
     Bu konuda sizler ne düşünüyorsunuz yoksa hiçbir şey düşünmüyor da, "gün bugün, saat bu saat, boş ver gerisini" mi diyorsunuz 
     Bendeniz ise gençken, "bedeli ödenmeden hiçbir yere varılamaz" diye düşünmüştüm. Bugün de, aldanmışım gibi gelmiyor bana... 
     
     







Zorunlu bir cevap 


69 yıl önce, 79 yıl sonra... 


Onurlu yıllar 


4 Kasım’ı görelim Paşam 


Düşünme korkusu, demokrasi korkusu 


Bay soru işareti 


AB’ye gerçekten girmek istiyor muyuz 


Nasıl bir tablo ısmarlamak isterlerdi acaba 


Dereden tepeden, havadan sudan 


Dramın iki yüzü 


Orta direğin intikam seçimi 


Acaba Avrupa’nın derdi ne 


Errrkek İstanbul’a tek kadın aday 


Liman Kahvesi ve eski çocuklar 


1 dolar 2 bin TL 


</TEXT>
</DOC>
