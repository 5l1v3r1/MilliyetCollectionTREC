<DOC>
<DOCNO> 102133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/ekonomi/aeko.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Motorine sınır ticareti yasağı 
</HEADLINE>
<TEXT>

Sınır ticareti’ kapsamında motorin girişi yasaklanıyor. Valiliklere bildirim yapıldı. Karar, kaçak girişlerle 1 milyon 80 bin tonluk yasal izin sınırının kat kat aşılması üzerine alındı 
     ANKARA Milliyet 

     Dış ticaretten sorumlu Devlet Bakanı Tunca Toskay, motorinde sınır ticaretinin tamamen kaldırılacağını açıkladı. Bakanın açıklamasından sonra yasaklamayı öngören kararnamenin valiliklere gönderildiği öğrenildi. 
     Dış Ticaret Müsteşarlığı’nda, bir basın toplantısı düzenleyen Toskay, Türkiye’de sınır ticaretinin yanlış anlaşıldığını, motorinde sınır ticaretinin yasaklanacağını söyledi. 
     
     Amacından saptı’ 
     Yasaklamayla, yıllık 1 milyon 80 bin ton izinli’ olarak yapılan ancak kaçak yolla bunun birkaç katına ulaşan motorin ticareti sınır ticareti’ kapsamından çıkarıldı.. 
     Bakan Toskay, yasaklama kararının, sınır ticaretinin amacından saptırılması gerekçesi ile alındığını belirtti. Toskay, Milli Güvenlik Kurulu’nun tavsiye kararına uygun olarak, Bakanlar Kurulu’na bir sunum yaptıklarını belirtti ve "1 Eylül’den itibaren, her ne ad ile olursa olsun motorin ticareti yasaklanacak" dedi. 
     Daha önce tamamen kaçak olarak yapılan motorin ticaretinde bir düzenlemeye gidilerek Nahcıvan için yıllık 180 bin ton, Irak’tan Habur girişli motorin için de yıllık 900 bin tonluk kota konulmuştu. 
     
     Kaçak önlenemedi 
     Nahcıvan yönlü girişte 5 bin 845 Türk, 600 adet de Nahcıvan aracının motorin ticareti izni var. 340 bin liraya alınan motorin Türkiye’de 800 bin liraya satılıyor. Nahcıvan’dan gerçekte 800 bin ton motorin girdiği belirtiliyor. Habur Sınır Kapısı’ndan geçiş için de 50 bin 355 aracın kaydı bulunuyor. Akaryakıt dağıtım şirketleri bu ticaretten devletin yılda 280 trilyon vergi kaybına uğradığını belirtiyorlar. 
     
Bu yıl hedefler aşılacak’      Devlet Bakanı Tunca Toskay, 2002 - 2023 yıllarına ilişkin dış ticaret stratejisini de açıkladı. Türkiye’nin Avrupa Birliği’ne ihracatının kırılgan bir yapıda olduğunu ve yapısal bozukluk taşıdığını belirten Toskay, dış ticaretteki son 20 yıllık performansın korunması halinde, yıllık ortalama yüzde 5 - 6 büyüme beklentisiyle, 2023 yılında ihracatın yaklaşık 460 milyar dolar, ithalatın ise yaklaşık 560 milyar dolar seviyelerinde olacağının tahmin edildiğini kaydetti. 
     
     İhracat 34 milyar dolara ulaşacak 
     Toskay, bu yıl programdaki 32 milyar dolarlık ihracat hedefinin aşılarak 33.3 - 34 milyar dolara ulaşılacağını belirtti. Türkiye’de ihale kazanan yabancı şirketlere, Türkiye’den belirli bir miktar mal almaları zorunluluğu off - set getirilmesi gerektiğini belirten Toskay, bu yolla ihracatın artabileceğine dikkat çekti. 
     Toskay, "Euro’nun dış ticaretimizdeki yerini daha iyi vurgulamak için dış ticaret verilerimizi euro cinsinden açıklayacağız" dedi. 
     
     Eximbank’a kaynak verilmiyor 
     Eximbank’a kaynak aktarımında sorun yaşandığını belirten Toskay, "Bu yıl öngörülen 400 trilyon liradan bugüne kadar 20 trilyon lira aktarıldı. Ondan sonra da güçlü ekonomiye geçiş programının iki önemli ayağı ihracat ve turizm deniyor" diye çıkıştı. 
     



 EKONOMİ 




















</TEXT>
</DOC>
