<DOC>
<DOCNO> 139938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sontur09.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkere geçmeden ABD ile imza yok 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, tezkere Meclis'ten geçmeden ABD ile yapılan müzakerelere ilişkin metinlerin imzalanamayacağını söyledi. 
     Şener, AK Parti'nin olağanüstü grup toplantısına gelişinde gazetecilerin sorularını yanıtladı. 
     İskenderun limanındaki faaliyetlerin birinci tezkereye göre yapıldığını söyleyen Şener, CHP'li bir milletvekilinin limana giremediğinin hatırlatılması üzerine de, ''Bir hukuk devletinde yetki ve sorumluluklar bellidir, dağıtılmıştır. Yasamanın görevi ayrıdır, yürütmenin görevi ayrıdır. Askerlerin bize verdiği bilgi, bunların birinci tezkereye göre yapıldığı şeklindedir'' dedi. Şener, dünkü MGK toplantısı ile ilgili bir soru üzerine de MGK'nın daha önceki toplantısında bir tavsiye kararı aldığını hatırlatarak, ''Dünkü toplantıda da daha önce olduğu gibi gündemdeki konular görüşülmüştür'' diye konuştu. 
     Bir soru üzerine Şener, ''Tezkere geçmeden, üzerinde görüşülen müzakere metinleri imzalanamaz'' dedi. 
     Ankara'da bugün yapılacak ''Savaşa Hayır'' mitingiyle ilgili bir soru üzerine de Şener, toplumun her kesiminin demokratik taleplerini hukuk kuralları çerçevesinde dile getirebildiğini ifade ederek, ''Elbette toplumsal tepkiler karar verenleri etkiler'' görüşünü kaydetti. 
     Şener, uluslararası meşruiyet konusundaki bir soruyu yanıtlarken ''Buna karar verecek olan Meclis'tir. Uluslararası meşruiyete Meclisin karar vereceği konusunda herkes hemfikirdir'' dedi. 
     Şener, ''Tezkere'de değişiklik olabilir mi '' sorusuna karşılık, daha önceki tezkerelerde Meclis Genel Kurulu'nda değişiklik yapıldığını belirterek, ''Artık konu Meclis'in takdirindedir'' yanıtını verdi. 
     





</TEXT>
</DOC>
