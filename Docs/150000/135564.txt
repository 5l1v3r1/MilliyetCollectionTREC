<DOC>
<DOCNO> 135564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sontur32.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Genel Kurulu'nda Kapalı Oturum tartışması... 
</HEADLINE>
<TEXT>

     TBMM Genel Kurulu'nda, Başbakanlık Tezkeresi'nin kapalı oturumda görüşülmesine başlandı. CHP milletvekilleri, kapalı oturum önergesini protesto etti. 
     TBMM Genel Kurul Salonu'na saat 15.00'de ilk olarak CHP milletvekilleri geldi. Daha sonra AK Parti'den TBMM Başkanvekili İsmail Alptekin ile 3 AK Parti'li milletvekili de Salon'da yerini aldı. 
     CHP Genel Başkanı Deniz Baykal, Genel Kurul'a gelişinde CHP milletvekillerince ayakta alkışlanırken, bir süre sonra Salon'a gelen AK Parti Grup Başkanvekili Salih Kapusuz, CHP'liler tarafından ''bravo'' sesleri arasında alkışlarla karşılandı. 
     Kapusuz, CHP Lideri Deniz Baykal'ın yanına giderek elini sıktı. Baykal, bir süre yerinde oturduktan sonra arka sıralara geçerek Adana Milletvekili Ziya Yergök'ün gösterdiği bir gazeteye baktı. Birleşimin saat 15.05'de hala başlamaması üzerine bazı CHP milletvekilleri sıra kapaklarına vurarak durumu protesto etti. Bazı CHP milletvekilleri de ''AK Partililer raporlu mu '' diye laf attı. 
     TBMM Başkanı Bülent Arınç saat 15.10'da birleşimi açtı, CHP milletvekilleri birleşimin geç açılmasını protesto etmeyi sürdürdüler. 
     Arınç, Danışma Kurulu önerisi okutup oylattıktan sonra Başbakanlık Tezkeresi'ni okuttu. Tezkerenin okunmasından sonra Arınç, 28 milletvekilinin oturumun kapalı yapılması için önerge verdiklerini bildirerek, görevlilerin dışarı çıkarılmasını istedi. 
     
     PROTESTOLAR SÜRÜYOR 

     CHP milletvekilleri, önergenin okunmasını isteyerek, durumu protesto ettiler. TBMM Başkanı Arınç, İçtüzük hükümlerine göre, önerge verildikten sonra kapalı oturuma geçileceğini belirterek, ''Protestonuzun amacını anlıyorum ama sıra kapaklarına vurarak derdinizi anlatamazsınız'' dedi. Arınç, TBMM idare amirlerinden görevlerini yerine getirmelerini istedi ve Meclis İçtüzüğü'nün konuyla ilgili 70. maddesini okumaya başladı. 
     CHP Ankara Milletvekili Önder Sav, önergenin bir bütün olduğunu belirterek, altındaki imzaların da kapalı oturama geçilmeden okutulmasını istedi. 
     Bunun üzerine Arınç, İçtüzüğü uygulamaya başlanması için kapalı oturuma geçilmesinin şart omlduğunu ve önergenin altındaki imzaları ancak kapalı bölümde okuyabileceğini duyurdu. Arınç, ''İçtüzüğe tamamen bağlıyım. Yoksa benim gönlümden geçenler de farklı değil'' diye konuştu. 
     CHP miletvekilleri, önergenin okunması için ısrar ederek, sıra kapaklarını vurdular. Arınç, protesto sesleri arasında yeminli stenografların ve yeminli görevlilerin salonda kalmasını oylattı. 
     Daha sonra gazeteciler, basın locasından çıkarılırken, TBMM Televizyonu, bir süre daha tartışmaları yayınladı. 
     
     AK PARTİ'LİLER GECİKTİ 

     Birleşim açılmadan önce kulise gelen AK Parti Grup Başkanvekili Salih Kapusuz, gazetecilerin, ''Gecikmenin nedeni gönülsüzlüğün işareti mi '' sorusuna, parti genel merkezindeki toplantının geç bittiğini belirterek, milletvekillerinin henüz Meclis'e ulaşamadığını söyledi. Kapusuz, tezkere konusunda grup kararı almadıklarını ifade etti. 
     Birleşim açıldıktan sonra TBMM'ye gelen AK Parti'li milletvekilleri, gazetecilerin tavırları konusundaki soruları yanıtsız bırakırken, toplantının uzaması nedeniyle yiyemedikleri yemek ihtiyacını ayaküstü tost ve sandviç yiyerek giderdiler. 
     AK Parti Genel Başkan Yardımcısı Mehmet Mir Dengir Fırat, Başbakan Abdullah Gül'ün verdiği brifing sonrasında herhangi bir bağlayıcı karar almadıklarını kaydederek, ''Bu toplantı, karar almak için değil, görüş alışverişi için yapıldı'' dedi. 
     Kapalı oturum başlamadan kulisleri boşaltmak isteyen görevliler ile basın mensupları arasında tartışmalar yaşandı. Kapalı oturumun başlamasıyla kulislerin yanı sıra basın koridorunun Genel Kurul tarafındaki basın büroları boşaltıldı. Genel Kurul'a yakın koridorlardan geçiş de yasaklandı. 
     
</TEXT>
</DOC>
