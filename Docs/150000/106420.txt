<DOC>
<DOCNO> 106420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/son/sontur18.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Baykal "Biz barajın altında kaldık ne oldu " 
</HEADLINE>
<TEXT>

     CHP Genel Başkanı Deniz Baykal, seçimi erteletme çabalarının ''beyhude'' olduğunu belirterek, ''Milletle çatışılmaz, millet kararını almıştır. Seçimi geciktirmeye kalkanlar milletin bundan sonra çok daha ağır tepkilerine muhatap olurlar'' dedi. 
     Hüseyin Gazi Vakfı-Derneği ile Çankaya Belediyesi'nce, bu yıl 5'incisi düzenlenen Hüseyin Gazi Kültür Şenlikleri, Mamak'ta Hüseyin Gazi Türbesi'nin bulunduğu alanda CHP Genel Başkanı Deniz Baykal'ın da katılımıyla gerçekleştirildi. 
     Alevi-Bektaşi Kuruluşları Birliği Genel Başkanı Ali Doğan, şenliğin açılışında yaptığı konuşmada, kuruluşlarından itibaren gerçekleştirdikleri çalışmalarla ilgili bilgi verdi. 
     Alevilerin, hiçbir parti tarafından oy deposu olarak görülmemesi gerektiğini ifade eden Doğan, gelecekleriyle ilgili değerlendirmeyi yaptıktan sonra, siyasi tercihlerini belirleyeceklerini kaydetti. 
     Seçimlerden önce, siyasi partileri ziyaret ederek, Alevilerin sorunları hakkında verdiklerini anlatan Doğan, parti yetkilileri ile fikir alışverişinde bulunduklarını söyledi. 
     Çankaya Belediye Başkanı Haydar Yılmaz da şenliklerin düzenlenmesine katkıda bulunmaktan sevinç duyduklarını, gelecek yıllarda da katkılarının süreceğini kaydetti. 
     
     BAYKAL'IN KONUŞMASI 
     Şenliğe katılan CHP Genel Başkanı Deniz Baykal da Hüseyin Gazi'nin, Anadolu kültürünü, benliğini, kimliğini oluşturan önemli isimlerden birisi olduğunu belirtti. 
     Ülkenin bugün geldiği noktayı Hüseyin Gazi gibi insanların oluşturduğu kültür birikimine borçlu olduğunu ifade eden Baykal, Türklerin sadece askeri gücüyle dünyada sözünü geçirdiğini düşünmenin yanlış olduğunu, büyük uygarlıkların temelinde fikir, ahlak ve felsefenin de bulunduğunu söyledi. 
     Hüseyin Gazi, Mevlana, Hacı Bektaşı Veli gibi düşünürlerin geçmişten günümüze ışık tuttuğunu anlatan Baykal, Avrupa'nın, Ortaçağ'ın karanlık günlerini yaşarken, Anadolu bozkırından çıkan bu insanların ilimden, insani düşünceden ve felsefeden söz ettiklerini kaydetti. 
     İnsanların zenginlikleri, asillikleri ile değerlendirilmeyeceğini ifade eden Baykal, ''Bizim kültürümüzde insana insan olarak saygı gösterme, insana değer verme var. İnsan parasıyla puluyla, mevkisiyle değil, aklıyla ve yüreğiyle değerini sayma var'' dedi. 
     Anadolu kültüründe insani değerlere salip çıkmanın, sosyal dayanışmanın ve kardeşliğin olduğunu belirten Baykal, bu düşüncelerin 800 yıl önceki değerlerini bugün de koruduklarını kaydetti. 
     Baykal, emeğe ve insanların birbirlerine sahip çıkması durumunda Türkiye'nin hak ettiği güzel günlere ulaşacağını söyledi. 
     Konuşmaların ardından Hüseyin Gazi Vakfı-Derneği tarafından verilen Bilim ve Eğitime Katkı Ödülleri sahiplerine dağıtıldı. 
     Alevi-Yol isimli internet sitesinin yapımına katkıda bulunan Rıza Şahin'e ödülünü Deniz Baykal, ''Geleneksel Anadolu Aleviliği'' isimli kitabıyla Piri Er'e Ali Doğan, Berlin Anadolu Alevileri Kültür Merkezi Başkanı Metin Küçük'e Haydar Yılmaz verdi. 
     
     SORULAR 
     Bulgur ve kavurma etten oluşan yemeği yiyen Baykal, daha sonra gazetecilerin sorularını yanıtladı. 
     Baykal, bir gazetecinin, seçimi erteletme çabalarına ilişkin sorusunu yanıtlarken, Türkiye'nin artık seçim düğmesine bastığını söyledi. 
     ''Seçim treni artık hareket etti'' diyen Baykal, şunları kaydetti ''Partiler adaylarını belirlemeye başladılar. Belediye başkanları, kamu görevlileri görevlerinden istifa ettiler. Devlet bütçesinden siyasi partilere çok önemli paralar verildi. Yüksek Seçim Kurulu YSK para harcamaya başladı, siparişler verdi, avansları yatırdı. Ortak oy pusulasının hazırlığı için girişimler yapıldı, meydanlar dolmaya başladı. Bu noktaya geldikten sonra seçimi ertelemeye çalışmayı ulusal yararla bağdaştırmak, açıklamak kesinlikle mümkün değildir. Öyle anlaşılıyor ki bu seçimden siyasi partilerimiz çok ciddi bir şekilde etkilenecekler. Siyasi yapımız da köklü bir değişim geçirecek. Bundan daha doğal birşey yok.'' Ekonominin allak bullak olduğunu, 2 milyon insanın işini kaybettiğini ve 300 bin işyerinin kapandığını ifade eden Baykal, sözlerini şöyle sürdürdü 
     ''Ekonomi bu kadar sarsılırken siyasetin sarsılmaması mümkün değildir. Siyasetimizin de sarsılacağı anlaşılıyor. Herkesin buna kendisini hazırlaması gerekiyor. Kaybedeceğini gören siyasi partilerin de, 'vatan sağolsun' deyip, bu sonucu saygıyla karşılamaları gerekiyor. Milletten kaçılmaz, milletle çatışılmaz, millet kararını almıştır. Geciktirmeye kalkanlar milletin bundan sonra çok daha ağır tepkilerine muhatap olurlar. 
     Parlamento çok ezici bir çoğunlukla seçim kararı aldı. 'Şimdi biz bundan vazgeçtik. Çünkü seçilme şansımızın olmadığını gördük' demek doğru değildir. Herkesin fedakarlık yapması lazım. Milletvekillerimiz, siyasi partilerimiz fedakarlık yapsınlar. Biz barajın altında kaldık ne oldu Bazıları kendilerini Meclis'te bulunmaya mecbur mu sayıyorlar Siyasette kuralları değiştirmek kadar sakıncalı birşey yok. Bu arayışlar bir yerde beyhude bir nitelik taşıyor.'' Seçimi erteletme yönünde çalışmalara girmenin Türkiye'nin ciddiyetini, inanırlığını, güvenirliğini ve saygınlığını çok ciddi şekilde tahrip edeceğini savunan Baykal, ''Kriz ortamında Türkiye böyle bir siyasi bedeli ödeyemez. Öderse çok büyük sıkıntı olur. Böyle bir girişim hukuka aykırıdır. Barajı indirmeyi düşünüyorlar. Bu aşamada seçim kurallarını değiştirelim demenin hukuka göre kabul edilebilir bir tarafı yoktur. Şu anda barajı indirmeye yönelik bir karar alınırsa, Anayasa Mahkemesi bunu derhal geriye çevirir, Cumhurbaşkanı böyle bir yasaya karşı elindeki tüm anayasal yetkileri kullanmalıdır'' diye konuştu. 
     Bir gazetecinin, AK Parti Genel Başkanı Recep Tayyip Erdoğan ile ilgili Diyarbakır DGM'de alınan kararı anımsatması üzerine Baykal, ''Diyarbakır DGM'nin aldığı kararla, o konuda yeni bir aşamaya gelindiği anlaşılıyor. Fakat YSK'nın herhalde nihai kararı alması gerekiyor. Hepimiz onu bekliyoruz, umarım iyi bir karar çıkar'' dedi. 
     Baykal, dün gerçekleştirilen Hatay mitingini değerlendirmesinin istenmesi üzerine, mitingin vatandaşın seçime büyük ilgi gösterdiğini ortaya çıkardığını ifade etti. 
     Vatandaşın, seçime ve CHP'ye sahip çıkmaya yönelik bir tablo çizdiğini ifade eden Baykal, ''İtiraf edeyim ki kendi kendime sormuyor değilim acaba hata mı yaptık diye. Seçimi erteletme çabalarının sürdürüldüğü bir ortamda, seçim kaygılarının bazı partilerin yüreğine düştüğü bir ortamda böyle görkemli bir başlangıç yapmış olmak belki de çok uygun düşmemiştir diye düşünmüyor değilim. Güzel bir milli takım görüntüsü verdik. Arkadaşlarım bu mitinge güzel ayak uydurdular. Halk onları çok sevdi'' diye konuştu. 
     





</TEXT>
</DOC>
