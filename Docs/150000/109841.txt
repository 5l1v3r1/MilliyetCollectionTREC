<DOC>
<DOCNO> 109841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/spor/spo10.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
HABER TURU 
</HEADLINE>
<TEXT>

     Silva’dan rekor 
     ŞAMPİYONLAR Ligi’nde en hızlı golcü unvanını Arsenal’in Brezilyalı futbolcusu Silva eline geçirdi. Arsenal’in deplasmanda PSV Eindhoven’ı 4-0 yendiği maçın 20.07 saniyesinde Silva’nın attığı gol, rekor olarak geçti. Önceki rekor 20.12 saniye ile, 1997’de Manchester United’e gol atan Juventuslu Del Piero’ya aitti. 
     
     Bücürlere vasat not 
     AJAX’I 1-0 yenen Inter’de ilk on birde sahaya çıkan Emre ile Okan, İtalyan basını tarafından eksik bulundu. Medyadaki değerlendirmelerde, orta derecede olan 5-6 puan alan iki futbolcudan Okan’ın, Emre’den daha fazla beğenildiği görüldü. La Gazzetta dello Sport, Emre için, "Çok dirençli küçük biber gibi, fakat oyununu daha iyi disipline etmek zorunda" dedi. 
     LA Gazzetta dello Sport, Okan hakkında "Çalışkanlığı oldukça iyi, tabii ki kaliteden daha çok sürekliliği" yorumunu yaptı. Corriere dello Sport, "Emre hayır" diye yazarken, Türk futbolcunun oyununu "sevdalı topaç"a benzetti. Emre’ye "Dumanlı, çok fazla egoist" diyen Tutto Sport ise Okan’a "Cömertlik benzini bitmeyen Türk motoru" yakıştırmasını yaptı. 
     
     Takma isimli ilahlar 
     BREZİLYA futbolcuların nüfus cüzdanlarında yazan isimleri söylendiğinde kimse tanımazken, bu oyuncular daha çok takma isimleri ile tanınıyor. Luiz Nazario de Lima dendiğinde hiç kimsenin tanıyamayacağı futbolcu, Brezilya’nın golcüsü Ronaldo. Vitor Ferreira Barba ise sihirli sol ayak Rivaldo. Beşiktaşlı Amaral’ın gerçek ismi ise Alexandre Da Silva Mariano. Kocaelisporlu Capone’nin adı ise Carlos Alberto Oliveira. 
     
     Doğan gururlu 
     GAZİANTEPSPOR Başkanı Celal Doğan, daha önce Kırmızı - Siyahlı formayı giyen 16 futbolcunun şu anda Süper Lig’de oynadığına işaret ederek, "Demek ki bu işi biliyoruz" dedi. Kulübün bir kuruşunu sokağa atma lüksüne sahip olmadıklarını vurgulayan Doğan, "Beşiktaş’a Ayhan’ı 6 milyon 250 bin, Fenerbahçe’ye Johnson ve Preko’yu 6, Boliç’i ise 1.5 milyon dolara verdik" diye konuştu. 
     
     Biyediç’ten gol emri 
     DİYARBAKIRSPOR karşısında alınan farklı galibiyetle moral bulan ve Göztepe maçına büyük bir hırsla hazırlanan Bursaspor’da Teknik Direktör Nejat Biyediç golcü isimlerle yakından ilgileniyor. İzmir’de sezonun ilk deplasman galibiyetine ulaşmayı hedefleyen Boşnak teknik adam, Murat, Okan, Ender, Alp, Yakup ve Franja’ya gol talimatı verdi. Biyediç, "Çıkışımız sürecek" dedi. 
     
     Barış rüzg rları 
     ERSUN Yanal’ın transferinden sonra kanlı bıçaklı olan Ankaragücü ve Gençlerbirliği arasında buzlar eriyor. Ankaragücü eski başkanlarından Nevzat Karataş’ın Cemal Aydın ve İlhan Cavcav ile yaptığı görüşmeler sonunda iki taraf arasında barış sağlanması umudu doğdu. Karataş’ın bugün iki başkanı biraraya getireceği ve sorunun çözülmesi beklendiği bildirildi. 
     
     Sertan’a bir maç ceza 
     PROFESYONEL Futbol Disiplin Kurulu kararları dün açıklandı. Kurul, 17 futbolcuya toplam 39 maç oynamama cezası verdi. Malatyasporlu Sertan’a, Elazığspor karşılaşmasında hakemlere davranışı nedeniyle 1 maç oynamama cezası aldı. 
     
     Kop’a formül 
     ANTRENÖR yönetmeliğinde milli takımlarda görev alacakların en az 2. kademe belgesi olması şartı, başarılı sporcu yetiştiren çalıştırıcılarda aranmayacak. Yetkililer, "Bilindiği gibi Süreyya Ayhan’ın antrenörü Yücel Kop 1. kademe diplomasına sahip. Bu nedenle milli takımda görev almaması lazım. Bu tür başarılar yakalayan antrenörlerimizin milli takımda çalışması lazım" dediler. 
     
     Toprak’tan müjde 
     SPORDAN Sorumlu Devlet Bakanı Erdoğan Toprak, sanayide çalışan genç emekçilerin spor yapabilmesi için bir takım düzenlemelere gidileceğini müjdeledi. Finansmanın karşılanması halinde devlet olarak spor tesisi yapmak için arazi verme önerisini götüreceklerini belirten Toprak, teşkilatın proje, mühendis ve teknik ekip katkısında da bulunacağını açıkladı. 
     
     Guimaraes’ten ret 
     DÜNYA Kupası’nda aynı grupta yer aldığımız Kosta Rika Milli Takımı’nın Teknik Direktörü Alexandre Guimaraes, sözleşmesinin uzatılması için yapılan önerileri geri çevirdi. Guimaraes, sözleşmesinde anlaşılmaz maddeler bulunduğunu, kendisini mutlu edecek başka işlerle uğraşmak istediğini açıkladı. 
     
     Jardel küstü 
     SPORTİNG Lizbon, eşinden ayrılan ve bunalıma giren eski Galatasaraylı futbolcu için operasyona başladı. Sporting, eşinin kendisini aldattığını öğrendikten sonra psikolojisi tamamen bozulan ve hayatla ilişkisi kopan Jardel’i doktorlar eşliğinde kontrole aldı. 
     
     Cruyff yok 
     ANKARAGÜCÜ’NÜN UEFA Kupası ilk turundaki İspanyol rakibi Alaves’in Hollanda asıllı orta saha oyuncusu Jordi Cruyff sol ayak bileğini burktu. Yıldız oyuncunun, rövanş maçında forma giyemeyeceği açıklandı. 
     
     PSV yandı 
     UEFA, Arsenal’in 4 - 0 kazandığı maçta PSV Eindhovenlı taraftarların yaptığı taşkınlıklar üzerine soruşturma başlattı. Arsenal’in siyahi golcüsü Henry’yi hedef alan "ırkçı" hareketleri ve sahaya atılan yabancı maddeyi inceleyen UEFA’nın para ve saha kapama cezası vermesi bekleniyor. 
     
     Serena rahat 
     ALMANYA’NIN Leipzig kentindeki Grand Prix Bayanlar Tenis Turnuvası’nda ABD’li bir numaralı seribaşı Serena Williams üçüncü tura yükseldi. Williams, Alman Anca Barna’yı 6 - 1, 3 - 6 ve 6 - 1’lik setlerle yendi. Belçikalı Justine Henin de, Çek Iveta Benesova’yı 6 - 7, 7 - 6 ve 6 - 2 mağlup etti. 
     



 SPOR 



























</TEXT>
</DOC>
