<DOC>
<DOCNO> 107439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sonspo15.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre, İnter'de kaldı... 
</HEADLINE>
<TEXT>

     İtalya'da transfer sezonunun son gününde İnter'den Emre Belözoğlu'nu almak isteyen Torino, amacına ulaşamadı. 
     İtalya'da transfer pazarı saat 13.00'de kapanırken, Torino'nun kiralık olarak getirmek istediği Türk futbolcunun, İnter'in orta sahasında sakatlanan Guglielminpietro gibi futbolculardan dolayı teknik direktör Hector Cuper tarafından bırakılmadığı belirtildi. 
     Öte yandan FC İnter Teknik Direktörü Hector Cuper, Emre Belözoğlu'nun Türk Milli Takımı'nda yaptığı görevin aynısını İnter'de yapacağını söyledi. 
     La Gazzetta dello Sport gazetesinde yer alan demecinde Cuper, ''Emre, milli takımındaki gibi sol kanatta görev yapabilir. Diyebiliriz ki, Morfeo'nun da üstlendiği gibi top rakipteyken savunmada bize çok yardımcı olacak ve kalitesini kullanacak'' dedi. 
     Arjantinli teknik adam, Okan için ise ''Bir sağ kanat oyuncusu ve geçen yıl verilen fırsata çok iyi yanıt verdi'' yorumunda bulundu. 
     İnter'den Real Madrid'e gittikten hemen sonra kendisine sert suçlamalar getiren Ronaldo'ya ilk defa yanıt veren Cuper, ''Ronaldo, Emre ve Okan'ın isimlerini kullanarak çok kötü bir şey yaptı ve onları zor durumda bıraktı. Allah'tan ne ben ne de Türkler, Ronaldo'ya inanmadık. Dünya Kupası'nda yaptıklarında benim ufacık da olsa katkımı unutup, mazeret olarak sanki benimle kötü ilişkisi varmış gibi bir şey ortaya attı'' dedi. 
     46 yaşındaki İnter teknik direktörü ayrıca, yeni sezonda takımına çok güvendiğini, çok daha güçlü olduklarına inandığını ifade etti. ''Bu yıl Milano kazanacak. Ama biz Milan'ı yeneceğiz'' diyerek lacivert siyahlıların ezeli rakibine de bir anlamda meydan okuyan Cuper, ileride Vieri, Crespo ve Recoba üçlüsünü birlikte oynatmayı düşündüğünü kaydetti. 
     Bu arada FC İnter Başkanı Massimo Moratti, orta saha oyuncusu Guglielminpietro'nun sakatlanmasıyla ilgili gazetecilerin yönettiği soruya, ''İnter'in orta sahada kanatlarda oynatacağı birçok oyuncusu var. Conceiçao, Okan, Emre, Morfeo ve Javier Zanetti ile takımın zorlanacağını sanmıyorum'' yanıtını verdi. 
     





</TEXT>
</DOC>
