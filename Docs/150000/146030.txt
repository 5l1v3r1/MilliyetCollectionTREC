<DOC>
<DOCNO> 146030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sonspo27.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'dan birlik ve beraberlik mesajı... 
</HEADLINE>
<TEXT>

     Ligde zor günler geçiren Bursaspor'da, futbolcular Okan, Mustafa Er ve Erkan, kulüp başkanı Erdoğan Bilenser'i ziyaret ederek çiçek verdi. 
     Kulüp başkanı Erdoğan Bilenser'in, başarısız sonuçlar nedeniyle futbolcuları suçladığı, futbolcuların da alacaklarının ödenmemesinden dolayı sıkıntı yaşadıkları haberlerinin ardından, takım kaptanı Okan, ikinci kaptan Mustafa Er ve Erkan, Bilenser'i BUSKİ'deki makamında ziyaret etti. 
     Bilenser, yaptığı açıklamada, çok iyi oyunculardan kurulu olan yeşil-beyazlı takımın bu sezon başarısız sonuçlar aldığını belirterek, ''Ziyarete gelen oyuncu arkadaşlarımızla kalan 9 maçlık dilimi görüştük. Çözemediğimiz bazı problemler var. Ancak kalan maçlarda bunu telafi edeceklerini söylediler. Görüşmelerimizi bunun üzerine yaptık'' dedi. 
     Haberlerin Bursaspor'a zarar verdiğini kaydeden Bilenser, ''Biz bir aileyiz. Aile içinde sorunlar olmaması mümkün değil. Hele puan cetvelinde son sıralarda olan takımlarda tabii ki sorun olacaktır'' diye konuştu. 
     Bilenser, geçmiş dönemde kendileriyle çalışan bazı yöneticilerin alacaklarına karşı kulübün gelirlerine temlik koydurduklarını, bu nedenle ödemelerde aksaklıklar meydana geldiğini belirterek, şunları söyledi 
     ''Eski yöneticilere yaklaşık 500 bin dolarlık ödeme yapmak durumunda kaldık. Eğer bu parayı oyuncularımıza aktarmış olsaydık, sorunun büyük bir bölümünü de çözmüş olacaktık. Eski yöneticiler, alacaklarını en azından bir süre daha dondursunlar, biz de Futbol Federasyonu'ndan gelecek parayı oyunculara aktaralım.'' 
     
     FUTBOLCULAR SÖZ VERDİ 
     Takım kaptanı Okan ise her takımda olduğu gibi kendilerinin de bazı sıkıntılar yaşadıklarını, bu sıkıntıların en aza indirilmesi için başkan Bilenser ile görüştüklerini bildirdi. 
     Bursasporlu oyuncuların ödemelerde sıkıntı yaşamasına karşın, bunu sahaya yansıtmadıklarını anlatan Okan, ''Takım arkadaşlarımın hepsi karakterli insanlardır. Başarısızlık parayla ilgili değil'' dedi. 
     Burssaporlu oyuncular, yaptırdıkları yeşil-beyaz renkli çiçeği başkan Erdoğan Bilenser'e verdiler. 
     




</TEXT>
</DOC>
