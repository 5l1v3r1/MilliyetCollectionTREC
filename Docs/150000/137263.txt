<DOC>
<DOCNO> 137263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sondun08.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, Klerides'in yenilgisini böyle değerlendirdi... 
</HEADLINE>
<TEXT>

     KKTC Cumhurbaşkanı Rauf Denktaş, Rum Yönetimi lideri Glafkos Klerides'in, ''Türk tarafına taviz verdi'' propagandası nedeniyle seçimi kaybettiğini belirterek, ''Klerides'i suçluyorlar, bana taviz verdi diye. Bakıyorum, bakıyorum, ne taviz verdi diye, ortada böyle bir şey yok. Ama bu propaganda tutmuştur'' dedi. 
     Cumhurbaşkanı Denktaş, makamında düzenlediği basın toplantısında, Kıbrıs Rum Kesimi'nde dün yapılan ve Demokratik Parti DİKO Başkanı Tasos Papadopulos'un kazandığı ''başkanlık'' seçimlerinin sonuçlarını değerlendirdi. 
     ''Klerides'in seçimi kaybetmesine üzüldünüz mü '' sorusuna Cumhurbaşkanı Denktaş, ''bir halkın iradesi ne ise onun olacağını'' ifade ederek, Klerides'in Annan planını kabul eder görünerek, esasta kabul etmediğini bildiğini kaydetti. Denktaş, ''Rum halkının anlaşmadan yana olmayan iradesinin galip geldiğini görerek üzüldüm. Yoksa Klerides meseleyi benimle halledecekti diye bir hayal içerisinde değilim. Halledemeyeceğini bütün tavrıyla göstermiştir. Bugün Klerides'i suçluyorlar, bana taviz verdi diye, bakıyorum bakıyorum ne taviz verdi diye, ortada böyle bir şey yok. Ama 'taviz veriyor' diye bu propaganda tutmuştur ve bu sebeple seçimi kaybetmiştir. Tabi başka sebepleri de olabilir'' diye konuştu. 
     Denktaş, ''Çözüm Girne'den geçer'' diyen ve çözüm için herhangi bir tavize yaklaşmayan komünist AKEL partisinin desteklediği aşırı sağcı bir adayın kazanmış olmasının, Türk ulusuna ve Türk hükümetine bazı gerçekleri göstermesi gerektiğini söyledi. Denktaş, ''Bu büyük bir Yunan başarısıdır. Kıbrıs'a sahip çıkmak için mücadelenin devam ettiğini gösteren bir neticedir, bunu kimse daha az bir şekilde değerlendirmesin'' dedi. 
     Rum Yönetimi lideri Glafkos Klerides ile herhangi bir telefon görüşmesi yapmadığını belirten Denktaş, Kıbrıs müzakereleri kapsamında bugün yapılacak görüşmenin Klerides'in isteği üzerine iptal edildiğini bildirdi. 
     
     DE SOTO'NUN ANKARA ZİYARETİ 

     Denktaş, ''Müzakere sürecinde bir gecikme söz konusu olabilir mi '' sorusu üzerine, ''Bilmiyorum'' dedi ve ''bunları iyi düşünmek gerektiğini'' söyledi. 
     BM Genel Sekreteri Kıbrıs Özel Temsilcisi Alvaro De Soto'nun bugün Ankara'ya gideceğini belirten Denktaş, şöyle konuştu 
     ''Ankara, Papadopulos'un, tüm göçmenlerin geri dönmesini istediğini, bütün Karpaz'a talip olduğunu ve Kıbrıs meselesinin bir halk ve iki cemaat üzerinden halledilebileceğini, iki kesimliliğin ancak bir idari kesimlilik olduğunu söyleyen birisi olduğunu bilerek konuşsun De Soto ile. Bunları Ankara biliyor ama, kimse 'efendim işte görüşmelere devamdan yanadır Papadopulos' diyerek, böyle yine bizi bir çıkmaz yolun içerisine kimse itmesin. Görüşmeler başarı ile sonuçlanacaksa artık gerçekleri herkesin görmesi, gerçeklerden korkmaması ve gerçeklere göre bir plan ve program hazırlaması lazımdır. Bu gerçekler iki milletin varlığıdır Kıbrıs'ta. Türk milleti ve Yunan milletinin parçaları Kıbrıs'ta vardır. Bunların her ikisinin de selfdeterminasyon hakkı vardır. İki tarafın birleşmesi iki halkın iradesine bağlıdır. İki halkın iradesini gerçekler çerçevesinde tesbit etmek lazımdır. Halkı yanıltarak, 'herkes yerine gidecektir, gitmeden anlaşma olmaz, Karpaz bizimdir, Karpaz'ı geri alacağız' gibi hayali telkinlerle meselenin halli mümkün değildir.'' KKTC Cumhurbaşkanı Rauf Denktaş, Kıbrıs Rum Kesimi'nde dün yapılan ''başkanlık'' seçimini kazanan Demokratik Parti DİKO Başkanı Tasos Papadopulos'un, Kıbrıs'ın ikiye bölünmesinde, şimdiki Rum Yönetimi lideri Glafkos Klerides'ten daha fazla katkısı olduğunu söyledi. 
     Makamında düzenlediği basın toplantısında, Rum seçim sonuçlarını değerlendiren Denktaş, Rum halkının demokratik idaresini kullanarak Klerides'in yerine Papadopulos'u seçtiğini kaydetti. 
     Klerides'in seçimi kaybetmesinde, ''Türk tarafına fazla taviz verdiği ve Annan belgesi çerçevesinde meselenin hallinden yana olduğu'' propagandasının galip geldiğine işaret eden Denktaş, şöyle konuştu 
     ''AKEL'in 'anlaşma Girne'den geçer', Papadopulos'un, 'Karpaz alınmadan, tüm göçmenler yerlerine gitmeden mesele halledilmez' mesajlarıyla aldatılmış olan Rum halkı Papadopulos'u seçmiştir. Kendisi de Papadopulos dün akşam yaptığı açıklamada, Annan belgesini büyük ölçüde değiştirmek gerektiği üzerinde durmuştur ve özellikle 'Karpaz Rum'dur, Rumların yerine gitmesi kaçınılmazdır, tüm göçmenler yerlerine gitmelidir, kayıplar meselesi artık halledilmelidir' gibi olmayacak ne varsa hepsini halka duyurmuştur.'' Klerides'in, görüşmelerde Türk tarafına taviz vermediğini ve taviz vermeye yaklaşmadığını, Annan planının kabul edilebilir bir duruma gelebilmesi için istedikleri ''olmazla olmazları'' ve diğer kısımların değiştirilmesi için yaptıkları önerilerin tümünü reddettiğini anımsatan Denktaş, ''yalan yanlış bir propagandanın Klerides'i götürdüğünü'' söyledi. 
     
     RUM TARAFININ LİDERİ 

     Papadopulos'un ''Bütün Kıbrıs'ın cumhurbaşkanı olarak göreve başladığını'' ilan ettiğine işaret eden Denktaş, bu nedenle kendisini kutlayamadığını belirtti. Denktaş, ''Kuzey Kıbrıs Türk Cumhuriyeti'nin Cumhurbaşkanı olarak, bütün Kıbrıs'ın cumhurbaşkanı olduğunu ilan eden bir şahsı kutlamamız mümkün değildir, ama Rum tarafının lideri olarak tabiatıyla kendisini kutluyoruz. İnşallah gerçekçi bir siyaset takip eder ve Kıbrıs'ın iki eşit egemen halkın varlığı üzerine halledilebilecek bir mesele olduğunu artık anlar. İki kesimliliğin sulandırılmaması gerektiği üzerinde durur'' dedi. 
     Kıbrıs Rum tarafında da, iki halkın biraraya gelmesinin sakıncalarının dile getirildiğine dikkat çeken Denktaş, iki halkın biraraya gelmesinin zaman alacağını ve biraraya gelmenin iki ayrı devletin yasalarına göre ve koyacakları kota ile yavaş yavaş olabileceğini söyledi. 
     Papadopulos'un iyi düşünmesi gerektiğini ifade eden Denktaş, ''Kıbrıs'ı ikiye bölmüş olan gerçeklerde, Klerides'ten daha fazla katkısı olmuştur. Bu bizce bilinmektedir. Nelere muktedir olduğunu da biliyoruz. Onun için 'Kıbrıs'ı ikiye Türk askeri böldü' yalanından vaçgeçmelidir. 'Türk askeri işgalcidir' yalanından da vazgeçilmelidir. Türk askeri barışı getirmiştir ve Kıbrıs'ın ikiye bölünmesi 1974'te değil, 1963'te 103 köyden sürüldüğümüz tarihte başlamıştır'' diye konuştu. 
     Denktaş, Kıbrıs'ı bir Yunan adası yapmak için başlatılan mücadelenin Kıbrıs'ın ikiye bölünmesi ile sonuçlandığına dikkat çekerek, ''Şimdi sanki bu yokmuş gibi 'bütün Rumlar eski yerlerine gelecek' demenin hiçbir anlamı yoktur'' dedi. 
     Türklerin, Kıbrıs'ın güneyinde gittikçe değeri artan emlak bıraktığını anlatan Denktaş, mal-mülk meselesini takas yoluyla halletmek istediklerini, Rumların kıymetli malları reddettiğini, ille de yerlerine gelmek istediğini, ''bunun altında yatan siyaseti görmemek için kör olmak gerektiğini'' söyledi. 
     Kıbrıs sorununun gerçekler temelinde halledilmesi gerektiğini, iki tarafın devleti ve makamları olduğunu ifade eden Denktaş, Papadopulos'a başarılar ve Türk tarafı ile dengeli, gerçeklere dayalı bir anlaşma yapması dileğinde bulundu. 
     
     BM GENEL SEKRETERİ'NİN ZİYARETİ 

     Cumhurbaşkanı Denktaş, ''BM Genel Sekreteri Kofi Annan'ın ziyareti nasıl etkilenir '' sorusuna ''Bilmiyorum'' yanıtını verdi. 
     Genel Sekreter'in Ada'ya iki amaç için geleceğini tahmin ettiğini ifade eden Denktaş, bunlardan birinin, Rum tarafına ''İşte Genel Sekreter de geliyor, imza günü yaklaştı'' intibasını vermek süretiyle Klerides'e destek çıkmayı amaçladığını, ancak bunun yanlış olduğunu, çünkü Rum halkının yüzde 70'nin anlaşmaya karşı olduğunu, bunun Papadopulos'a yaradığını söyledi. 
     Denktaş, ''Dolayısıyla Genel Sekreter'e, 'görüşmelerin devam ettiği ve olumlu sonuç vereceği intibasını verelim ve Klerides kazansın' telkini yapılmışsa yanlış bir değerlendirmeydi ve yanıltıcı olmuştur. Papadopulos'a yardımcı olmuştur'' dedi. 
     Cumhurbaşkanı Denktaş, ikinci ihtimalin ise BM'nin de Papadopulos'un kazanacağını tahmin ettiği için, Papadopulos'u görüşmelerin devamına angaje etmeyi amaçladığını ifade etti. 
     Denktaş, bundan sonra görüşmeleri kiminle yürüteceğini bilmediğini ve önlerinde Çarşamba ve Cuma görüşmelerinin olduğunu ifade ederek, ''Bence Papadopulos kendine gerçekçi bir plan çizip bu hayalinden vazgeçtiğini göstermedikçe, 'görüşmelere, efendim biz de devam etmeye hazırız' diyerek bu içinden çıkılmaz süreci boşu boşuna devam ettirmenin bir anlamı yoktur'' dedi. 
     Rauf Denktaş, bir soruya karşılık, ihtimaller üzerinde durmayacağını, gerçekleri görerek konuşacağını söyledi. 
     





</TEXT>
</DOC>
