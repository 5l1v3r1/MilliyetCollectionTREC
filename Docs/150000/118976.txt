<DOC>
<DOCNO> 118976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/siyaset/asiy.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Demokrasi TAM YOL 
</HEADLINE>
<TEXT>

TBMM Genel Kurulu, 22. yasama döneminin ilk birleşiminde en yaşlı üye Şükrü Elekdağ’ın başkanlığında toplandı. Vekillerin yemin töreni geç saatlerde tamamlandı 
     AKP’nin tek başına iktidar olduğu iki partili 22. dönem parlamentosu, dün milletvekillerinin yemin etmesiyle görevine başladı. TBMM Genel Kurulu, 22. yasama döneminin ilk birleşimi için dün saat 15.00’te, en yaşlı üye Şükrü Elekdağ başkanlığında toplandı. İstiklal Marşı’nın okunmasıyla başlayan oturumda, sıra Ankara milletvekillerinin yemin etmesine geldiğinde, CHP Ankara Milletvekili Önder Sav ve arkadaşlarının verdiği önergeyle, bugüne kadar gelenek olduğu biçimde Atatürk için bir dakikalık saygı duruşu yapıldı. 
     
     Liderler yoktu 
     Cumhurbaşkanı Ahmet Necdet Sezer’le, KKTC’de bulunan Genelkurmay Başkanı Orgeneral Hilmi Özkök’ün katılmadığı törene gelen Kara Kuvvetleri Komutanı Orgeneral Aytaç Yalman, Hava Kuvvetleri Komutanı Orgeneral Cumhur Asparuk ve Jandarma Genel Komutanı Şener Eruygur, altı milletvekilinin yemin etmesini izledikten sonra salondan ayrıldı. 
     Törenin iftar saatine kadar olan ilk bölümünde AKP lideri Tayyip Erdoğan yemin törenini izlemek üzere locadaki yerini almadı. Varşova’da temaslarda bulunan CHP lideri Deniz Baykal da yemin törenine katılamadı. 
     Elekdağ da, yemin töreni öncesi açış konuşmasında, bazı dönemlerde aksayan Türk demokrasisinin bu kez yaşamsal bir sınav vereceğini belirterek, şöyle konuştu 
     "Türkiye’nin bu sınavda başarılı olması, milletin iradesini temsil eden iki siyasi görüşün laik, demokratik cumhuriyeti korumak hususunda işbirliği yapmalarına bağlıdır. 3 Kasım’dan sonra dünyanın dikkati TBMM üzerine odaklaştı. Bu yoğun dikkat ve ilginin temel sebebi, Türkiye’de cumhuriyetin kurulmasından 79 yıl sonra, h l karşıt siyasi felsefeleri benimseyen iki büyük toplumsal cephe arasında barışın sağlanamamış olması sebebiyle, bazı dönemlerde aksamış olan Türk demokrasisinin bu sefer yaşamsal bir sınav verecek olması. Türkiye’nin bu sınavda başarılı olması, iki siyasi görüşün temelleri Atatürk tarafından atılmış olan laik, demokratik cumhuriyeti korumak ve yüceltmek hususunda tam bir anlayış içinde olmalarına bağlıdır." 
     Daha sonra ilk yemini eden Elekdağ’ın ardından alfabetik sırayla illerden milletvekilleri kürsüye geldi. CHP lideri Baykal’la beraber yurtdışındaki heyette bulunan İnal Batu, Kemal Derviş ile AKP Bursa Milletvekili Faruk Ambarcıoğlu’nun yemin edemediği tören saat 00.50’de tamamlandı. 
     



 SİYASET 



















</TEXT>
</DOC>
