<DOC>
<DOCNO> 125398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/soneko11.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, savaş durumunda, gerekirse Türkiye'ye ek kredi sağlayacak... 
</HEADLINE>
<TEXT>

     Irak'a olası müdahale halinde, Türkiye'nin ödemeler dengesinin bozulması ihtimaline karşı, IMF'den Ek Rezerv Kolaylığı SRF kredisi alabilme imkanı bulunuyor. 
     IMF yetkilileri, böyle bir durumda, Türkiye'nin bu imkandan faydalanabileceğini ifade ediyorlar. 
     SRF, IMF'nin önemli kredi kaynaklarından birisi olarak büyük sıklıkla kullanılmıyor. Ancak IMF üyesi bir ülkenin, olağanüstü bir durum çerçevesinde, ödemeler dengesinin bozulması ve bunun ardından uluslararası rezervlerin ciddi biçimde düşmeye başlayarak sermaye çıkışıyla oluşan piyasa güvensizliğinin yarattığı bir duruma düşmesi halinde, üye ülkeye, normal kredi limitlerinin üstünde kredi yardımı yapılabiliyor. 
     Üye ülkenin, SRF çerçevesinde aldığı krediyi, 1 ile 1.5 yıl aralığında, sorunun devam etmesi halinde ise 2.5 yıl içinde geri ödemesi gerekiyor. 
     Ancak Fon tüzüğüne göre SRF'ler, ödemeler dengesindeki sorunun devam etmesi halinde, üye ülkenin isteğiyle bir yıl uzatılabiliyor. 
     Türkiye, 2000 yılında IMF'den 2 milyar 255 milyon dolar, 2001 yılında da 5 milyar 264 milyon dolar Ek Rezerv Kolaylığı kredisi çekmişti. 
     





</TEXT>
</DOC>
