<DOC>
<DOCNO> 127465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/sontur04.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İtfaiyeye kırmızı ışıkta geçme cezası verildi... 
</HEADLINE>
<TEXT>

     Ankara Büyükşehir Belediyesi İtfaiye Daire Başkanı Faruk Kurutuz, itfaiye araçlarına bu yıl içinde kırmızı ışıkta geçme ve yanlış yere park etme gibi hatalar nedeniyle 480 milyon lira trafik cezası kesildiğini söyledi. 
     Kurutuz, araçların yangın yerine yetişmeye çalışırken trafik kurallarına fazla dikkat edemediklerini belirtti. 
     Sürücülerin, seyir halindeyken itfaiye araçlarına gerekli kolaylığı sağlamadığını ifade eden Kurutuz, cezaların genellikle kırmızı ışıkta geçme ve yanlış yere park etme nedeniyle kesildiğini kaydetti. 
     Bazı yangınlara ekip halinde gidildiğini ve öncellikle kullanımına ihtiyaç olmayan araçların yangın yerinin yakınına park edildiğini anlatan Kurutuz, şöyle devam etti 
     ''Bu araçlara, yanlış yere park ettikleri gerekçesiyle trafik cezası kesiliyor. Ama o anda aracı mecburen oraya park ediyoruz. Bizim itfaiye araçlarımız daire başkanlığı mıntıkasındaki yerlerin en uzağına 8 dakikada, en yakınına ise 4 dakikada ulaşıyor. Bu arada, yangın yerine yetişmek için acele eden şoför, kırmızı ışığı ihlal edebiliyor. Cezaların önemli bir bölümünü de kırmızı ışık ihlali nedeniyle alıyoruz.'' Kurutuz, itfaiye araçlarının trafikte geçiş önceliği bulunduğunu anımsatarak, ''Ancak bu geçiş önceliği trafik kurallarını ihlal etmemek kaydıyla kullanılabiliyor. Biz de bunun bilincindeyiz. Hayat kurtarmaya giderken, başka hayatları tehlikeye atmak istemiyoruz'' diye konuştu. 
     





</TEXT>
</DOC>
