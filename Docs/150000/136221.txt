<DOC>
<DOCNO> 136221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sontur09.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çamur sıçratma kavgasında 10 kişi yaralandı... 
</HEADLINE>
<TEXT>

     Şanlıurfa'nın Viranşehir İlçesi'nde, ''Şürufan'' ile ''Sumutan'' aşiretine mensup kişiler arasında ''çamur sıçratma'' yüzünden çıkan kavgada 10 kişi yaralandı, 3 kişi gözaltına alındı. 
     Şürufan aşiretine mensup bir grubun, otomobille Ceylanpınar Caddesi'nden geçerken, Sumutan aşiretine mensup kişilerin üzerine çamur sıçratması üzerine tartışma çıktı. 
     Kısa sürede büyüyen tartışma, her iki aşiret mensupları arasında taşlı sopalı kavgaya dönüştü. Olay yerine gelen polisler, gruptakileri dağıtmak için 7 kez havaya uyarı ateşi açtı. Güvenlik önlemlerine aldırmayan kalabalık kavgaya devam edince, bölgeye jandarmadan takviye birlik istendi. 
     Jandarma ve polislerin müdahalesiyle sona erdirilen kavganın tekrar başlamaması için ilçede önlemler alındı. 
     Kavgada yaralanan Mehmet Gezen, Ekrem Gezen, İsmail Şişkin, İsa Yıldız, Yasin Yıldız, İsmail Yıldız, Yusuf Yıldız, Mehmet Yıldız, Mehmet Ongun ile adı belirlenemeyen bir kişi, Viranşehir Devlet Hastanesi'ndeki ilk müdahalenin ardından Şanlıurfa Devlet Hastanesi'ne sevk edildiler. 
     Yetkililer, olayla ilgili 3 kişinin gözaltına alındığını, soruşturmanın sürdürüldüğünü söylediler. 
     





</TEXT>
</DOC>
