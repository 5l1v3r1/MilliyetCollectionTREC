<DOC>
<DOCNO> 106039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/yazar/tamer.html </URL>
<DATE> 2002/09/06/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Aşık Veysel’in sazıyla Fazıl’ın piyanosu 
</HEADLINE>
<TEXT>

Fazıl Say "Sanatçının enstrümanı karısı değil, çocuğu değil, ama onunla ilişkisi bir ömür boyu acısıyla - tatlısıyla daha da derin" 
     Ben gidersem sazım sen kal dünyada 
     Gizli sırlarımı şikar etme 
     Lal olsun dillerin söyleme ya da 
     Garip bülbül gibi ah ü zar etme 
     
     Gizli dertlerimi sana anlattım 
     Çalıştım sesimi sesine kattım 
     Bebe gibi kollarımda yaylattım 
     Hayali hatır et, beni unutma 
     ... 
     Benim her derdime ortak sen oldun 
     Ağlarsam ağladın, gülersem güldün 
     Sazım bu sesleri turnadan m’aldın 
     Pençe vurup sarı teli sızlatma 
     ... 
     Sen petek misali Veysel de arı 
     İnleşir beraber yapardık balı 
     Ben bir insanoğlu sen bir dut dalı 
     Ben babamı sen ustanı unutma 
     
     Sivas Kongresi’nin 83. yıldönümünün kutlandığı 4 Eylül özellikle seçilmiş. Cumhuriyet Üniversitesi bizleri davet etmiş. Sabahın 7.30’unda Fazıl Say’la birlikte uçaktayız. İlk hedefimiz, Fazıl’ın neredeyse her konserinde Karatoprak uyarlamasıyla andığı büyük usta Aşık Veysel’in Sivrialan köyündeki mezarı. 
     Fazıl birkaç sıra önümde oturuyor. Başını notalara gömmüş, heyecanla yazıp duruyor. Yanındaki boş koltuğa iliştiğimde, Veysel’in yukarıda ancak yarısını aktarabildiğim türküsüne yeni bir düzenleme yaptığını anlıyorum. 
     Bu türküyü kısa bir süre önce fark etmiş. Bir sanatçının enstrümanıyla hayat boyu süren inişli - çıkışlı vazgeçilemez yoğun ilişkisinin, ancak bu kadar güzel ifade edilebileceğini düşünerek hayran kalmış, mest olmuş "Bu bir müzik felsefesi. Dünyanın her yerindeki tüm sanatçılar için geçerli ve bundan daha iyi ifade edilemezdi" diyor. 
     "Türküye yaptığı uyarlamayı, Aşık Veysel’i yıllar boyu dinleyen yakınları ya yadırgarlarsa " Fazıl, işte bu endişeyle uçakta aslına daha yakın yeni bir uyarlama yapıveriyor. 
     Sivrialan’da "Biz Aşık Veysel’in kızıyız" demeseler de Veysel’in hık demiş burnundan düşmüş 2 kızı ve hemen yanı başlarında duran 2 geliniyle sarmaş dolaş olup öpüşürken, Fazıl’ın hassasiyetine hak veriyorum. 
     Fazıl Say, Sivas Devlet Tiyatrosu’nda akşam verdiği konserde ise türkünün asıl uyarlamasını çalıyor. Çalmadan önce de biz İstanbullulardan bugüne kadar esirgediği ruh ve yürek zenginliğini Sivaslı seyirciye cömertçe açıveriyor "Sanatçının enstrümanı karısı değil, çocuğu değil, ama onunla ilişkisi bir ömür boyu acısıyla - tatlısıyla daha da derin..." 
     Sivas’taki konserde Fazıl Say’ın yüreğini ilk kez dinleyicilere alabildiğine açtığına tanık oldum. Çalacağı her eseri hangi duygu ve düşüncelerle, ne şekilde ve neden öyle yorumlayacağını önceden onlarla paylaştı. Ben bile bugüne kadar defalarca dinlediğim parçalarını farklı bir algı ve daha derin bir zevkle, haydi itiraf edeyim biraz da gözyaşlarıyla izledim. 
     Konserde "Fazıl Say dinleyicileri çok sevdi" diye düşünmüştüm. Yanılmamışım. Konser sonrasında Sivas Üniversitesi Rektörü Prof. Dr. Ferit Koçoğlu’yla sohbet ederken "Türkiye’de içimi en çok açabildiğim seyirci buydu. O mekanda ulaşabileceğimi umduğumdan çok daha ötede bir seyirciyle karşılaştım" dedi. Nitekim son dönemde terk ettiği meşhur doğaçlamalarını Sivaslı sevgili seyircileriyle birlikte yaptı. Hatta İstanbullular kıskanın ama Sivaslılara bis bile yaptı. 
     Rektör Prof. Koçoğlu, "Fazıl Bey ben bugün bir insanın ruhunun bedeninin dışına çıkışına tanık oldum" sözleriyle Fazıl’a teşekkür etti. Fazıl ise Sivaslı seyirciyle bu denli bütünleşebilmesinde, konser öncesinde Aşık Veysel’in mezarını ziyaret edip, akrabalarına ve köylüsüne piyano çalmasının, o ortamın havasını koklamasının katkısı olduğu görüşündeydi. 
     Sivas geride kaldı. Ama Cumhuriyet Üniversitesi’nin ve Fazıl Say’ın sayesinde bir 4 Eylül günü taa Sivrialan’a kadar gidip mezarına çiçek koyabildiğim Aşık Veysel’in mezar taşında yazılı dörtlük, bir türlü aklımdan çıkmıyor 
     
     Açar solar türlü çiçek 
     Kimler gülmüş, kimler gülecek 
     Murat yakın, ölüm gerçek 
     Dostlar beni hatırlasın 
     
     
     
     







Atatürk yaşasaydı .. 


Bilinç kısırlığına, nükte kısırlığı da eklenince... 


Adli yıl açıldı 


Örtülü ödenek tartışması 


6 Ok’a itirazım yok 


Seçim korkusu yüzünden harçlar açıklanmıyor 


Seçim arifesinde yatırım stratejileri 


Kofi Annan bu kez başarır mı 


Bu şarkılar Sezen Aksu’dan önce de söylendi 


Anketler, gensoru, Irak 


Aşık Veysel’in sazıyla Fazıl’ın piyanosu 


Ağzı kanatmayan şarkılar 


Borçda çok kimsenin suçu var 


</TEXT>
</DOC>
