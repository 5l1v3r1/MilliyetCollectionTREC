<DOC>
<DOCNO> 106098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/soneko20.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türker "Memurlar, bu ülkenin gerçeklerine göre hareket ederler'' 
</HEADLINE>
<TEXT>

     Devlet Bakanı Masum Türker, ''Memurlar, Türkiye'nin gerçeklerini iyi bilirler, bu ülkenin gerçeklerine göre hareket ederler'' dedi. 
     İstanbul'da devam eden CEBIT Bilişim Euroasia Fuarı'ndaki DSP standında DSP Grup Başkanvekili Emrehan Halıcı ile birlikte bir basın toplantısı düzenleyen Türker, reel sektörün daha rekabet edebilir bir şekilde çalışması ve refahı artıracak sistemin yaratılması için devletin üzerine düşen görevi yapmaya başladığını söyledi. 
     Türker, bilgi toplumuna dönüşmek için altyapının hazır olduğunu belirterek, bu altyapıyı bir bütün olarak ele alacak bir bilişim reformuna ihtiyaç olduğunu bildirdi. 
     Yazılım sektörüne uygulanan teşviklerin genişletilmesi ve vergi muafiyeti uygulamalarıyla ilgili çalışmaların sürdüğünü belirten Türker, basın mensuplarının sorularını da yanıtladı. 
     ABD'de 25 Eylül-21 Ekim tarihleri arasında gerçekleştirilecek IMF-Dünya Bankası Sonbahar Toplantıları'na katılacağını bildiren Türker, toplantıda Hazine Müsteşarlığı, Merkez Bankası, Maliye Bakanlığı, Sermaye Piyasası Kurulu, BDDK ve kamu bankaları ortak yönetimi yetkilerinin hazır bulunacağını söyledi. 
     
     DÜNYA BANKASI BAŞKANI İLE GÖRÜŞME 
     Türker, yoğun toplantı organizasyonunda, Dünya Bankası Başkanı ile bir görüşmesi olduğunu ve Türk ekonomisinde gelinen son noktanın bu toplantılarda ele alınacağını kaydetti. 
     Ek kredi konusunun gündeme gelmeyeceğini belirten Türker, 2004 yılına kadar toplam 3.8 milyar doları kapsayan bir anlaşmanın zaten varolduğunu hatırlattı. Türker, Dünya Bankası projelerine de değindi. 
     
     ENFLASYON SIFIRLAMASI 
     Masum Türker, ''enflasyon sıfırlamasına'' ilişkin bir soru üzerine, devletle vergi ödeyen kesimler arasında uzlaşmanın sağlanması için enflasyonun sıfırlanarak yeni bir sayfa açılması gerektiğini söyledi. Uzmanların konuyu tartıştığını da ifade eden Türker, çalışmanın önümüzdeki günlerde tamamlanacağını ve kamuoyuna açıklanacağını kaydetti. 
     Enflasyon sıfırlamasının reel sektöre de yarar getireceğini belirten Türker, ''Reel sektörün önünü açacak, fedakarlık yaparak değil, yapılacaksa gönüllü, üstüne de ödeme yaparak'' dedi. 
     Fuar alanından ayrılırken birkaç gazeteciyle sohbet de eden Türker, ''enflasyon sıfırlama projesi'' modeline ilişkin olarak ''1960 yılındaki krizde bu gündeme gelmişti. Son dönemlerde de ben Meclis'e isim vermeyerek telaffuz ettim'' dedi. 
     Sistemin gerisinde bir bilim grubu olup olmadığının sorulması üzerine de Türker, kendisinin yıllardır bu konu üzerinde çalıştığını söyledi. 
     Türker, sohbette memurlarla yürütülen sözleşme görüşmelerine ilişkin uzlaşma olup olmayacağına ilişkin bir soru üzerine de, memurların alanlara çıkmasını sağlayan yasal düzenlemenin kendileri tarafından gerçekleştirildiğini dile getirerek, ''Memurlar, Türkiye'nin gerçeklerini iyi bilirler, bu ülkenin gerçeklerine göre hareket etmeyi bilirler'' diye konuştu. 
     DSP Grup Başkanvekili Emrehan Halıcı da DSP olarak bilgi toplumuna önem verdiklerini belirterek, bu konudaki çalışmalara ilişkin bilgi verdi. 
     Halıcı, özellikle aralarında gençlerin bulunduğu ziyarteçilerin DSP standına olan yoğun ilgisinin kendileri açısından çok sevindirici olduğunu ifade etti. 
     





</TEXT>
</DOC>
