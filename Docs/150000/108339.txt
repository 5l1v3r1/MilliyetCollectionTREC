<DOC>
<DOCNO> 108339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sontur22.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İğne yapılan iki aylık bebek öldü... 
</HEADLINE>
<TEXT>

     Bursa'nın merkez Yıldırım İlçesi'nde, öksürük şikayetiyle özel polikliniğe götürülen 2 aylık Burak Sarı, poliklinikte yapılan enjeksiyondan birkaç saat sonra öldü. 
     Burak'ın anne ve babası, bebeklerinin ''yanlış iğne sonucu öldüğünü'' öne sürerek, poliklinikte görevli doktor ve hemşireden şikayetçi oldu. 
     İddiaya göre, Yeşilyayla Mahallesi Baruthane Caddesi'nde oturan Nebahat ve Mehmet Sarı, 2 aylık bebekleri Burak'ı, sürekli öksürdüğü için evlerinin yakınında bulunan ''Özel Uludağ Polikliniği''ne götürdüler. 
     Bebeği muayene ederek ''üst solunum yolu enfeksiyonu'' teşhisi koyan polikliniğin sahibi ve Bursa İl Sağlık Müdür Yardımcısı Dr. İbrahim Sağ, hemşire Özgen Koç'tan hastaya ''125 mg'lık Sefazol'' adlı iğneyi yapmasını istedi. 
     Enjeksiyondan sonra eve dönen aile, bebeğin fenalaşması ve sürekli ağlaması üzerine yeniden polikliniğe geldiler. Anne Nebahat Sarı, daha sonra yaşadıklarını şöyle anlattı 
     ''İğne yapıldıktan sonra eve gelince bebeğim fenalaştı. Biz de doktoru aradık, getirin deyince ikinci kez polikliniğe götürdük. Ancak doktor muayene edeceğine, Bunun birşeyi yok, yaramazlığından yapıyor diyerek bizi yine eve gönderdi. Bebeğim evde kendini kaybedince yeniden polikliniğe gittik ve bize öldüğünü söylediler. Bebeğim doktorun ihmali nedeniyle öldü.'' Ailenin bebeklerinin ölümünün ''yanlış iğneden kaynaklandığını'' öne sürerek şikayetçi olmaları üzerine, Bursa Cumhuriyet Başsavcılığı doktor ve hemşire hakkında soruşturma başlattı. 
     Ertuğrulgazi Polis Merkezi'nde ifade veren Dr. İbrahim Sağ, bebeğe yapılan iğnenin ölüme neden olmasının söz konusu olamayacağını savundu. Dr. Sağ, ''bebeğe test gerektirmeyen, alerji yapmayan bir iğne vuruldu. Bu iğneden dolayı ölmesi mümkün değil. Bebeğin kesin ölüm nedeni otopsi sonucu ortaya çıkacaktır'' dedi. 
     
</TEXT>
</DOC>
