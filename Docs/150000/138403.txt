<DOC>
<DOCNO> 138403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/son/sondun03.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin Washington Büyükelçisi "Anlaşmaya çok yakınız" 
</HEADLINE>
<TEXT>

     Türkiye'nin Washington Büyükelçisi Faruk Loğoğlu, ABD ile anlaşmanın çok yakın olduğunu ve pazartesi günü bir sonuca ulaşılabileceğini bildirdi. 
     Amerikan Fox News televizyonunda bir programa konuk olan Büyükelçi Loğoğlu, ''Anlaşmaya çok yakınız. Halen üzerinde çalışılması gereken bazı detaylar var. Ancak hafta sonunda bunu yapabileceğimize inanıyorum. Pazartesi bir sonuç elde edebiliriz'' dedi. 
     ABD, olası Irak savaşına hazırlık çerçevesinde Türkiye'de asker konuşlandırabilmek için, TBMM'nin bu yöndeki tezkereyi karara bağlamasını bekliyor. Irak'ta olası bir savaşın askeri, siyasi ve mali sonuçlarından endişe eden Türkiye, endişelerini giderecek yazılı bir mutabakat metni üzerinde ABD ile anlaşma arayışında bulunuyor. 
     Büyükelçi Loğoğlu, ABD'nin neden Türkiye'ye finansal destekte bulunması gerektiği yönündeki bir soru üzerine ise şöyle konuştu 
     ''Bu sadece para meselesi değildir. Türk hükümetinin siyasi ve askeri değerlendirmeleri de bulunuyor. Türk halkının yüzde 95'i savaşa karşı. Türkiye, ABD desteğine bir fiyat etiketi koymuyor. Kayıpların karşılanmasını talep etmemizin nedeni, Körfez Savaşı'nın sonunda önemli ölçüde ekonomik zarara uğramamızdır. Sadece Irak'ta bir savaşın olabileceği yönündeki konuşmalar bile, Türk ekonomisine zarar veriyor. Türk ekonomisi, ticareti, turizmi zarar görürken, potansiyel yatırımcıların ülkeden uzaklaşması söz konusu olabilir. Bu yüzden zarara uğramayacağımızdan emin olmak istiyoruz.'' Irak'ta savaş sonrası yeniden yapılanmaya Türkiye'nin katkıda bulunmaya istekli olup olmadığı sorusuna karşılık Loğoğlu, ''eğer bir savaş olursa'', Türkiye'nin, yeniden yapılanmaya yönelik uluslararası çabanın bir parçası olmayı isteyeceğini söyledi. Loğoğlu, Irak'ın komşularının ve bölge ülkelerinin, Irak halkına yardım eli uzatmak isteyeceğini kaydetti. 
     Büyükelçi Loğoğlu, Türkiye'nin birincil endişesinin, Irak'ın toprak bütünlüğünün korunması olduğuna dikkati çekerek, Irak nüfusunun bütün kesimlerinin, ülkenin geleceğinde eşit düzeyde söz sahibi olmasının, Türkiye için önemli olduğunu söyledi. 
     





</TEXT>
</DOC>
