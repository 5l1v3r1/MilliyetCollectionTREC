<DOC>
<DOCNO> 147746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/son/sonspo05.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Kings, Celtics'i 93-92 yendi, Hidayet 8 sayı attı... 
</HEADLINE>
<TEXT>

     ABD Profesyonel Basketbol Ligi NBA'de Sacramento Kings, deplasmanda Boston Celtics'i 1 sayı farkla 93-92 yenerek, play-off turuna Batı Konferansı Pasifik Grubu lideri olarak katılmayı garantiledi, maçta Hidayet Türkoğlu 8 sayı attı. 
     Boston'daki maçta oyuna sonradan giren ve toplam 13 dakika oynayan Hidayet, 7 şuttan 3'ünü değerlendirerek, 8 sayı attı, 2 ribaund aldı, 1 top çaldı. Hidayet Türkoğlu, 2 sayılık atışlarda 4'te 2, 3 sayılık atışlarda 3'te 1, faul atışlarında da 1'de 1 isabet sağladı. 
     Takımda Chris Webber, son çeyrekte 11 olmak üzere 27 sayı, 11 ribaundla en başarılı isim oldu. 
     3. çeyrekte 19 sayı önde bulunan Kings karşısında Celtics, son çeyrekte 15-2'lik seri yakalayarak, son dakikada tekrar önde geçti. Ancak birkaç saniye önce 2 faul atışını kaçıran Chris Webber, bitime 4.6 saniye kala attığı 3 sayıyla Kings'e galibiyeti getirdi. 
     Maç boyunca toplam 40 sayı atan Paul Pierce, 4. çeyrekte Celtics'e 18 sayı kazandırdı. 
     Doğu Konferansı Merkez Grubu lideri Detroit Pistons, evinde aynı grupta 2. sırada bulunan Indiana Pacers'a 98-92 yenildi. 
     Sakatlığı nedeniyle 2 maçtır oynayamayan ve bu karşılaşmada tekrar Pistons formasını giyen Mehmet Okur, yedek kadroda yeraldı. Toplam 11 dakika şans tanınan Türk basketbolcu, 2 kez denediği 2 sayılık atışlarda topu çemberden geçiremezken, hiç 3 sayılık atış kullanmadı, 2 faul atışından 1'ini sayıya çevirdi ve 1 sayıyla maçı tamamladı. Okur, hepsi savunmadan 2 ribaund aldı. Takımda Chauncey Billups 27 ile en skorer oyuncu olurken, Richard Hamilton skora 22 sayı ekledi. 
     Auburn Hills'deki karşılaşmada Pacers, oyunun kontrolünü aldığı 3. çeyrekte 13-2'lik bir seri yakalarken, maçın bitimine doğru 88-80 öne geçti ve rakibine bir daha skorda üstünlük kurma şansı vermedi. Pacers'da Jermaine O'Neal 29 sayı, 13 ribaund, Reggie Miller ile Ron Artest 20'şer sayı gerçekleştirdi. 
     Sonuçlar şöyle 
Philadelphia 76ers-Houston Rockets 79-88 
Toronto Raptors-San Antonio Spurs 98-124 
New Jersey Nets-Miami Heat 99-83 
Boston Celtics-Sacramento Kings 92-93 
Detroit Pistons-Indiana Pacers 92-98 
Memphis Grizzlies-Los Angeles Lakers 101-102 
Milwaukee Bucks-Cleveland Cavaliers 95-93 
Utah Jazz-New York Knicks 92-94 uzatmada 
Golden State Wariors-Portland Trail Blazers 100-122 
Seattle Supersonics-Los Angeles Clippers 101-93 

     





</TEXT>
</DOC>
