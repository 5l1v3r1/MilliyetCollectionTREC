<DOC>
<DOCNO> 104647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/soneko27.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Enron, Türkiye'ye özel ilgi göstermiş... 
</HEADLINE>
<TEXT>

     ABD'de bir dizi mali ve idari yolsuzluğun ardından iflas eden enerji devi Enron'un Türkiye'deki enerji projeleriyle ilgili destek almak için ABD hükümeti nezdinde yoğun lobi faaliyetlerinde bulunmuş olduğu ortaya çıktı. 
     ABD Hazine Bakanlığı'nca açıklanan belgelerde, Türkiye'deki enerji santrallerinin Enron'un geçen yıl boyunca başlıca ilgi odağı olduğu görülüyor. 
     Belgelere göre, Enron'un hükümetle ilişkilerden sorumlusu Thomas Briggs 22 Ocak 2001 yılında Türk-Amerikan İş Konseyi adına ABD Hazine Bakanlığı'na bir mektup göndererek, Türkiye'deki enerji santrallerinin finansmanı konusundaki politikasını değiştirmesi için Dünya Bankası'na baskı yapılmasını rica etmiş. 
     Belgelerde bu mektubun ardından Enron ve Hazine yetkilileri arasında bir dizi görüşme ve yazışma yapıldığı görülürken, ABD hükümetinin Enron'un isteği doğrultusunda Dünya Bankası'nın işine müdahale edip etmediği konusunda bilgi yer almıyor. 
     Enron'un, Dünya Bankası'nın Türkiye'deki 29 enerji santralinin yapımına verilecek Türk Hazine garantilerinin bu santrallerin 2002 yılı sonuna dek faaliyete geçmesi koşuluna bağlanması konusundaki ısrarından rahatsız olduğu belirtiliyor. 
     Enron'un bazılarına kendisinin de ortak olduğu enerji projelerine verilecek Hazine garantisinin koşula bağlanmasının bu projelerden bir çoğundan vaz geçilmesine neden olacağından kaygılandığı görülüyor. 
     
     TEAŞ'TAN ŞİKAYET 
     ABD Hazine Bakanlığı'nın belgelerinde, Enron'un Türk enerji santrallerine ilgisinin bununla sınırla kalmadığı, Briggs'in geçen Mart'ta ABD Hazinesi'nden bazı yetkililerle buluşarak Türkiye Elektrik Üretim A.Ş'nin TEAŞ şikayet ettiği de görülüyor. 
     Briggs, TEAŞ'ın bazıları Enron'a ait dört elektrik santralinde üretilen elektrik için TEAŞ'ın düzenli ödeme yapmadığından yakınmış. 
     Belgelerde, ABD Hazine Bakanlığı'nın bu konuda Türk hükümeti nezdinde girişimde bulunup bulunmadığı konusunda da bilgi bulunmuyor. 
     





</TEXT>
</DOC>
