<DOC>
<DOCNO> 137344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sonspo21.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Efes Pilsen Golemac'ın yerine, David Kornel'i alacak 
</HEADLINE>
<TEXT>

     Basketbol Erkekler Avrupa Ligi'nde 2. turda mücadele edecek Efes Pilsen, sakat olan Golemac'ın yerine Zalgiris Kaunas'ın Macar pivotu David Kornel'i alıyor. 
     Genel Menajer Engin Özerhun, sakatlığı nedeniyle 2 hafta oynayamayacak olan Golemac'ın yerine transfer etmek için Zalgiris Kaunaslı David Kornel ile görüştüklerini belirterek, ''2. tur maçları başlamadan önce bu hafta içinde bu transferi yapmak zorundayız. Görüşmelerimiz sürüyor. Bir an önce transferi bitireceğiz'' dedi. 
     Golemac'ın Aralık ayındaki Galatasaray maçında ayağının burkulduğunu ve ağrılarına rağmen bugüne kadar oynadığını belirten Özerhun, şunları söyledi 
     ''Golemac'ın dinlenmesi, hiç oynamaması gerekiyordu. Ama ağrı ile oynamaya alışkınmış, daha önce de oynamış, tedavi sürecinde de oynamaya devam etti. Geçen hafta doktora gitti ve 3 hafta dinlenmesi gerektiğini öğrendik. Şu anda 2 hafta kaldı. Ama 2 hafta sonra kesin olarak oynayıp oynayamayacağını bilemiyoruz.'' Efes Pilsen'in transfer etmeyi düşündüğü Macar oyuncu David, 2.06 boyunda ve 1971 doğumlu. Macar pivot, bu sezon Avrupa Ligi'nde Zalgiris Kaunas formasıyla 13 maçta 16.9 sayı, 8.2 ribaunt ortalamasıyla oynadı. 
     
     ''İSTANBUL TEKELSPOR'U HAFİFE ALMIYORUZ'' 
     Engin Özerhun, Türkiye Basketbol Ligi'nde bu hafta Göztepe'yi deplasmanda yenerek, liderliklerini sürdürdüklerini söyledi. 
     Özerhun, 19 Şubat Çarşamba günü ligde karşılaşacakları İstanbul Tekelspor'u da küçümsemediklerini vurgulayarak, ''Galatasaray'ı yenerek iyi bir takım olduklarını kanıtladılar. İlk yarıda yaklaşık 30 sayı fark atmıştık ama bu maç farklı olur. İstanbul Tekelspor'u hafife almıyoruz. Ancak bu maçı da kazanıp, yolumuza devam edeceğiz'' diye konuştu. 
     





</TEXT>
</DOC>
