<DOC>
<DOCNO> 122180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sontur28.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
1 Aralık Dünya AIDS Günü... Her 6 sn'de 1 kişi AIDS oluyor 
</HEADLINE>
<TEXT>

     AIDS Savaşım Derneği Başkanı Prof. Dr. Selim Badur, dünyada her 11 saniyede bir kişinin AIDS'ten öldüğünü, her 6 saniyede bir kişiye de HIV virüsü bulaştığını söyledi. 
     1 Aralık Dünya AIDS Günü dolayısıyla AIDS Savaşım Derneği'nce Cemal Reşit Rey Konser Salonu'nda düzenlenen toplantıda konuşan Badur, dünyada 42 milyon kişinin HIV AIDS ile yaşadığını ve önümüzdeki 20 yılda hastalık nedeniyle 68-70 milyon kişinin hayatını kaybedeceğini söyledi. 
     Prof. Dr. Badur, ''Her 11 saniyede bir kişi AIDS'ten ölürken, her 6 saniyede bir kişi de HIV ile enfekte oluyor'' dedi. 
     Hastalık nedeniyle Afrika'da demografik değişim yaşandığını vurgulayan Prof. Dr. Badur, kıtada ortalama insan ömrünün 40'a düştüğünü ve okullara kayıt yaptıran çocuk sayısında yüzde 38 azalma yaşandığını söyledi. 
     Prof. Dr. Badur, dünyada 5 yıl boyunca her yıl 10 milyar dolar harcanması durumunda hastalığın durdurulabileceğini belirterek, bu rakamın dünyada 4 günde silahlanmaya harcanan paraya eşit olduğunu vurguladı. 
     
     ''PREZERVATİFİN HAKKINI KORUMAK ZORUNDAYIZ'' 
     Sanatçı Mehmet Ali Alabora da, hastalığın çıkış yeri olan Afrika'nın, dünyanın ''günahı ve ayıbı'' olduğunu belirterek, tüm dünya ülkelerinin buradaki yoksulluk ve savaşların durdurulması için mücadele etmesi gerektiğini kaydetti. 
     Toplantıya ''Irak'ta Savaşa Hayır Mitingi''nden geldiğini dile getiren Alabora, ''savaşlara hayır'' demenin ''AIDS'e dur'' demekle aynı anlama geldiğini ve ülkelerin silahlar yerine eğitime yatırım yapması gerektiğini söyledi. 
     Alabora, ''komik görünümlü'' olduğunu belirttiği prezervatifin buna karşın AIDS'e karşı en güvenilir ve ucuz korunma yöntemlerinden biri olduğunu dile getirerek, ''Prezervatifin hakkını korumak ve onu kullanmak zorundayız'' dedi. 
     
     AIDS'E KARŞI 20'DEN FAZLA İLAÇ 
     SSK İstanbul Eğitim Hastanesi Enfeksiyon Hastalıkları ve Klinik Mikrobiyoloji Kliniği Şefi Dr. Muzaffer Fincancı da AIDS'in tedavisinde 20'den fazla ilacın kullanıldığını kaydetti. 
     Tedaviyle hastaların yaşam süresinin uzadığına ve yaşam kalitesinin arttığına dikkati çeken Dr. Fincancı, Türkiye'de de tedavi için kullanılan ilaçlardan yeterli miktarda bulmanın mümkün olduğunu ifade etti. 
     Dr. Fincancı, ömür boyu sürmesi gereken tedavinin pahalı olduğunu da vurgulayarak, bir hastanın yıllık ilaç maliyetinin 12 bin doları bulduğunu sözlerine ekledi. 
     Avukat Süleyman Anıl ise hastalıkla ilgili en temel sorunun ''dışlanma'' olduğunu kaydetti. 
     Hastaların toplum içerisinde potansiyel tehlike olarak göründüğünü bildiren Anıl, AIDS olduğu gerekçesiyle işinden kovulan bir işçinin, işvereni aleyhine dava açacağını, önyargılı davrandığı iddia edilen aynı işyerinin hekimi için de İstanbul Tabip Odası'nca soruşturma başlatıldığını dile getirdi. 
     Toplantının ardından, Prof. Dr. Badur, sanatçı Mehmet Ali Alabora ve İstanbul Büyükşehir Belediyesi Sağlık Daire Başkanı Ahmet Zeki Şengil'e teşekkür plaketi sundu. 
     





</TEXT>
</DOC>
