<DOC>
<DOCNO> 125527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/magazin/mag01.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tülin Şahin’in zayıflık sırları 
</HEADLINE>
<TEXT>

Kahvaltıda cömert, akşam yemeğinde cimri davranarak bir yılda 21 kilo veren Şahin, her sabah da göbek atıyormuş 
     BİRSEN ALTUNTAŞ 

     Yılda 4 beden verdi 
     YAZ sonunda incecik bedeniyle kameraların karşısına çıkıp "40 bedenden 36’ya düştüm" diyerek yeni vücudunu mutlulukla ilan eden manken Tülin Şahin, nasıl zayıfladığının sırlarını "Kral, Prens ve Fakir" adlı kitabında anlattı. Sivaslı Cindy’ olarak anılan Şahin, bu adı vermesinin nedenini, "Sabah kahvaltısında kral gibi, öğlen prens, akşam da fakir gibi yiyerek lise dönemindeki vücut ölçülerime ulaştım" diyerek açıkladı. 
     
     Bir yıl göbek attı 
     KİTABINDA uyguladığı bir haftalık diyet reçetelerini de ayrıntılarıyla anlatan Şahin, 21 kilo verdiği bir yıl boyunca her sabah göbek attığını söyledi. Hanımlara ev temizliği yaparken belli bir ritm ile çalışarak kalori yakmayı öneren Şahin, kitabında ayrıca güzellik sırlarına da değindi. Şahin, kilo vermek için diyet ve spora başlayanlara, arkadaş çevresini de buna göre oluşturma önerisinde bulundu.. 
     

</TEXT>
</DOC>
