<DOC>
<DOCNO> 101479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sonspo14.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Asbaşkanı "Samet Hoca ile altyapı canlanacak" 
</HEADLINE>
<TEXT>

     Trabzonspor Kulübü Asbaşkanı Ömer Gürsoy, Fenerbahçe maçındaki ciddiyetlerini Elazığspor maçında da göstermeleri durumunda, hafta sonunda yapacakları karşılaşmada 3 puana yakın olan taraf olacaklarını söyledi. 
     Ömer Gürsoy, geçen yıl ligin ilk 3 haftasını 9 puanla kapadıklarını, ancak 4. haftada Diyarbakırspor maçında beklemedikleri bir yenilgi aldıklarını belirterek, ''Bu sezon her maçımızı ciddiye almamız gerekiyor. Geçen yıl aldığımız bir yenilgi sonra toparlanmamız uzun sürdü. Bu yıl aynı hatalara düşmek istemiyoruz'' dedi. 
     Fenerbahçe maçında oyuncuların çok üst düzeyde bir mücadele gösterdiğini de ifade eden Gürsoy, ''Çocukların aynı ciddiyeti Elazığspor maçında da göstermesini istiyoruz. Elazığspor da yeni bir takım ancak Göztepe deplasmanında rakibine zor mağlup oldular. Zor bir karşılaşma olacak ancak bu maçtan 3 puanla dönmeyi hedefliyoruz'' diye konuştu. 
     Teknik direktör Samet Aybaba'nın bordo-mavili takımda başarılı olacağına inandığını da ifade eden Gürsoy, şunları söyledi 
     ''Fenerbahçe maçında oyunu iyi okudu. Fenerbahçe'nin yıldızlarını etkisiz duruma getirdi. Aybaba, işini iyi bilen bir teknik adam. Bunları, 1 maçtaki yönetimiyle söylemiyorum. Biz Aybaba ile anlaştığımızda da bunları söyledik. Aybaba, ayrıca genç oyunculara da çok önem veren bir teknik adam. Ali Şen ve Feridun gibi oyuncuları A takım kadrosuna aldı. Samet hocanın vasfıyla altyapıda bir diriliş olacaktır.'' 
     





</TEXT>
</DOC>
