<DOC>
<DOCNO> 147209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sondun06.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci Peter Arnett'a "vatan haini" suçlaması 
</HEADLINE>
<TEXT>

     Irak devlet televizyonunda, ABD'nin savaşta başarısız olduğu yönünde konuştuğu için NBC televizyonundaki işinden kovulan gazeteci Peter Arnett'ın, ABD'ye girişinde ''vatan hainliğinden'' tutuklanarak yargılanması talep edilirken, bir Senatör, ''Arnett vahşi batıda yaşasaydı şimdiye kadar kasaba meydanında sallandırılmıştı'' dedi. Cumhuriyetçi Parti Kentucky Senatörü Jim Bunning, vatan haini suçlamalarını daha da ileri götürerek, gazetecilere, ''bence Arnett ABD'ye getirilmeli ve vatana ihanetten yargılanmalı. Çünkü savaş sırasında Irak hükümetine yardım ve yataklık ediyor'' dedi. Bunning, daha sonra Senato'daki konuşmasında da, Arnett ile ilgili açıklamalarını sürdürdü ve ''Arnett, Irak Devlet Başkanı Saddam Hüseyin ve onun barbar rejimi için yararlı bir aptal durumuna düştüğü için özür dileyebilir. Ancak bu ne benim için ne de askerlerimiz ve pekçok Amerikalı için yeterli değil'' dedi. 
     Öfkesini tutamayan Senatör Bunning, vahşi batı örneğini vererek, o dönemlerde vatana ihanet edenlerin, hemen bulundukları yerde, kasaba meydanındaki bir ağaçta asıldıklarını da söyledi. 
     ABD'nin 1991'deki Körfez Savaşı sırasında yıldızı parlayan gazeteci Arnett, Irak devlet televizyonunda bir programa konuk olarak, ''Irak direnişi yüzünden ABD'nin ilk savaş planı başarısız oldu'' demişti. ''İnandığım şeyleri söyledim'' diyerek kendini savunan Arnett, ABD'de vatan haini ilan edilirken, NBC televizyonundaki işinden de kovulmuştu. İngiliz savaş karşıtı Daily Mirror gazetesi, Arnett'ı hemen işe almıştı. 
     





</TEXT>
</DOC>
