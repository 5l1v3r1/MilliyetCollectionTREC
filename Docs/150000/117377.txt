<DOC>
<DOCNO> 117377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/soneko18.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Masum Türker AKP, IMF ile kolay anlaşabilir, zor kısım atlatıldı 
</HEADLINE>
<TEXT>

     Ekonomiden Sorumlu Devlet Bakanı Masum Türker, BDDK'ya Başbakanlık Teftiş Kurulu soruşturması konusunda, ''Başbakanın oluruyla tarafıma havale edilen BDDK'ya ilişkin Teftiş Kurulu raporu Cuma günü geldi, şu anda inceliyoruz, bir-iki gün içerisinde bitiririz'' dedi. 
     Türker, söz konusu soruşturmanın eski Devlet Bakanı Kemal Derviş'in görev yaptığı son günlerde Çukurova Holding Yönetim Kurulu Başkanı Mehmet Emin Karamehmet'in şikayeti üzerine başladığını belirterek, şunları söyledi 
     ''Teftiş Kurulu BDDK ile itilafa düşmüş, BDDK iki noktada teftiş kuruluna cevap vermemiş. Birinci konu teftiş kurulunun BDDK'yı denetleyemeyeceği tartışması. İkinci nokta da ise BDDK, denetleme yetkiniz olsa bile anılan konu benzeri Danıştay'da dava konusu yapılmıştır, yargı bağımsızlığı nedeniyle bu konuda mahkemeye verilen bilgi dışında bilgi verilemeyeceğini söylüyor. Teftiş Kurulu da buna içerlemiş ben seni denetlerim demiş. Rapor şu aşamadadır Şikayetçinin taleplerinin çözüme değil, kararları gözden geçiremedim denetleme yetkim var diyor Teftiş Kurulu, BDDK da yok diyor.'' Bakan Türker, Teftiş Kurulu raporunda Yapı Kredi ve Pamukbank'la ilgili bir bulgaya rastlayamadığını, çünkü bunu inceleyemediğini söyledi. 
     
     IMF VE DÜNYA BANKASI'NIN MEKTUBU 

     Türker, IMF ve Dünya Bankası tarafından kendisine ve Maliye Bakanı'na seçimden bir gün önce gönderilen mektuba ilişkin olarak da şunları söyledi 
     ''IMF'in gönderdiği mektupta emeklilerin maaş meselisini soruyorlar, niye veriyorsunuz, nasıl karşılayacaksınız diye soruyorlar, birde bütçe içine alınmış fonlarla ilgili konuların doğrudan tahsisi konusunu soruyorlar. Bunu herhalde yeni hükümet değerlendirir. Daha çok sağlık ve eğitim gibi özellik gösteren ve devletin temel fonksiyonları içinde yer alan konulardır. Yıllardır ödenekler aşılmamıştır. Onlara göre pratiğe bakarak bir tartışma istiyorlar.'' Türker, IMF Türkiye Daimi Temsilcisi Odd Per Brekk ile de bir görüşme yapacağını söyledi. 
     Masum Türker, AK Parti'nin IMF ile kolay anlaşma yapabileceğini, çünkü programın zor kısmının aşıldığını da sözlerine ekledi. 
     





</TEXT>
</DOC>
