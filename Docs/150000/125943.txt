<DOC>
<DOCNO> 125943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sontur35.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Karaman'da 5'i çocuk 13 kişi mahsur kaldı... 
</HEADLINE>
<TEXT>

     Karaman'da ormanda çalıştıkları sırada yoğun kar yağışı nedeniyle mahsur kalan 13 kişiden 5'inin çocuk olduğu öğrenildi. 
     Karaman'a yaklaşık 20 kilometre uzaklıktaki Karadağ'da 1 aydır çadır kurarak ağaç kesen orman işçileri, dün başlayan ve aralıksız süren kar yağışı nedeniyle mahsur kaldı. 
     Cep telefonuyla irtibat kurulan orman işçisi Kasım Aydın, toplam 13 kişi olduklarını ve bunlardan 5'inin çocukları olduğunu söyledi. Aydın, kar kalınlığının 1 metreyi geçmesi ve aşırı soğuklar nedeniyle güç anlar yaşadıklarını bildirdi. 
     Yiyecek sorunları olmadığını belirten Aydın, ''Yiyecek stokumuz 1 hafta daha bizi idare eder. Ancak 1'i çocuk 2 hastamız var. Ayrıca yakacak için kullandığımız odunlarımız, ancak sabaha kadar yetecek miktarda. Çadırımızda naylon olduğu için hepimiz endişe ediyoruz'' dedi. 
     
     GREYDERLER GERİ DÖNDÜ 
     Bu arada mahsur kalan işçileri kurtarmak için yola çıkan Köy Hizmetleri İl Müdürlüğü'ne ait 2 greyder, Kılbasan Beldesi'nden ancak 3-4 kilometre gidebildi. Toplam 18 kilometre uzaklıktaki işçilere ulaşamayan greyderler geri döndü. 
     Kılbasan Belediye Başkanı Ahmet Ertuğrul, bu şartlarda mahsur kalan orman işçilerine ulaşmanın olanaksız olduğunu ve helikopter desteği verilmesi gerektiğini söyledi. 
     





</TEXT>
</DOC>
