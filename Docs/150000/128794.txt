<DOC>
<DOCNO> 128794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/sontur20.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı Gıda yada tüpden zehirlenme olabilir'' 
</HEADLINE>
<TEXT>

     İstanbul Vali Yardımcısı Şakir Özdikici'nin oğlu Tolga Özdikici ile arkadaşı Emine Soysaldı'nın ölümüne ilişkin soruşturmayı yürüten Cumhuriyet savcısı İsmail Karabağ, ''gıda ya da LPG tüpünden sızan gazdan zehirlenme'' ihtimali üzerinde durulduğunu bildirdi. 
     Özel TEM Hospital'a gelen savcı Karabağ, burada tedavi gören, Yıldız Teknik Üniversitesi Matematik Bölümü öğrencisi Cem Onur Pal ile ayakta tedavi edilen İstanbul Üniversitesi Cerrahpaşa Tıp Fakültesi öğrencisi Ayşe Selcanbay ve bir üniversitenin bilgisayar mühendisliği bölümünde öğrenim gördüğü belirtilen Vedat Özkan'ın bilgisine başvurdu. 
     Savcı Karabağ, hastaneden ayrılırken İTÜ Gemi İnşaat Mühendisliği 3. sınıf öğrencisi Tolga Özdikici ile Mimar Sinan Üniversitesi Mimarlık Fakültesi 1. Sınıf öğrencisi Emine Soysaldı'nın kesin ölüm nedenlerinin Adli Tıp Kurumu'nda yapılacak otopsinin ardından belirleneceğini söyledi. 
     Savcı Karabağ, bu 2 öğrencinin ölümü, 3 öğrencinin de hastaneye kaldırılmasına yol açan olayın ''gıda ya da LPG tüpünden sızan gaz nedeniyle zehirlenme olabileceği'' üzerinde durulduğunu bildirdi. 
     Hastane yetkilileri ise öğrencilerin akşam mantı yediklerinin kendilerine iletildiğini, fakat bu nedenle gıda zehirlenmesinin zayıf bir ihtimal olduğunu ifade ettiler. 
     Bu arada, Emine Soysaldı'nın hastaneye gelen yakınları, babası Birol Soysaldı'nın da, Bursa'da Çocuk Esirgeme Kurumu'nda müdür olarak görev yaparken bir süre önce öldüğünü ifade ettiler. Annesi Ankara'da yaşayan Emine Soysaldı'nın İstanbul'da bir öğrenci yurdunda kaldığı öğrenildi. 
     Öte yandan, Cem Onur Pal'ın, İkitelli Göçmen Konutları'ndaki evinde dün gece meydana gelen olaya ilişkin ifadesinde, arkadaşlarıyla evde biraraya geldiklerini, kendisinin yorgun olduğu için yattığını, bir ara uyandığında 2 arkadaşını baygın, 2 arkadaşını da ölü olarak bulduğunu anlattığı belirtildi. 
     Olayın ardından özel hastanenin morguna kaldırılan Tolga Özdikici ile Emine Soysaldı'nın cenazeleri, otopsi yapılmak üzere Adli Tıp Kurumu morguna götürüldü. 
     Olaya ilişkin bilgi almak üzere İstanbul Vali Yardımcısı Hayrettin Balcıoğlu'nun da hastaneye geldiği belirtildi. 
     





</TEXT>
</DOC>
