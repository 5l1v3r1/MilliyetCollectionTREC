<DOC>
<DOCNO> 135454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sondun17.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'dan ABD'ye tam destek... 
</HEADLINE>
<TEXT>

     ABD'nin Irak'a karşı düzenlemeyi planladığı askeri harekata Bulgaristan'dan tam destek geldi. 
     Başbakan Simeon Sakskoburgotski başkanlığında toplanan Bakanlar Kurulu, ABD'nin Bulgaristan'dan istediği lojistik destek ve askeri koridor talebine olumlu yanıt verilmesini kararlaştırdı. 
     Bakanlar Kurulu kararına göre, Burgaz bölgesinde bulunan Sarafovo askeri hava üssü ABD ve müttefik güçlerin askerleri tarafından kullanılabilecek. Bulgaristan, ABD ve müttefik askerlerinin ülke topraklarından serbestçe geçişine de izin verecek. 
     Kararda ayrıca, ABD hava kuvvetlerine ait 18 askeri savaş uçağının mürettebat ve silahlarıyla birlikte Sarafovo hava üssünde konuşlandırılması da öngörülüyor. 
     Bulgaristan, tüm bunların yanı sıra, Irak'a karşı bir askeri operasyonun başlaması durumunda, Irak sınırları dışında görev yapmak şartıyla uzmanlardan oluşan bir askeri grubu yollayacak. 
     Hükümetin aldığı karar, yarın parlamentoda görüşülecek. Hükümet, parlamento çoğunluğunu elinde bulundurduğu için, kararın parlamentoda aynen onaylanması bekleniyor. 
     Söz konusu kararın uygulanmasına ilişkin yetki ise Savunma ve Dışişleri bakanlıklarına verilecek. 
     ABD, Bulgaristan Dışişleri Bakanlığı'na Irak'a karşı düzenlenebilecek bir operasyon için lojistik ve askeri koridor talebini önceki gün resmen iletmişti. 
     





</TEXT>
</DOC>
