<DOC>
<DOCNO> 116366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sondun35.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'ın ilk kadın otobüs şöförü işe başladı 
</HEADLINE>
<TEXT>

     İran'ın ilk kadın otobüs şoförü, başkent Tahran'ın 60 kilometre batısındaki Kerec kentinde çalışmaya başladı. 
     İRNA'nın haberine göre, yaklaşık 1 milyon nüfusu bulunan Kerec'de toplu taşımacılık yapan şirketin başkanı Davud Şabani, üniversiteden hemşire diploması alarak mezun olan Masume Bolaghi'nin, şirkette otobüs şoförü olarak çalışmaya başladığını söyledi. 
     Bolaghi, Kerec'de otobüs şoförü olarak çalışmaya başlamasının, kentteki kadınların sosyal hayatın farklı alanlarında yer almasında dönüm noktası olacağını ve kadınlara moral vereceğini belirtti. 
     Tahran'ın güneyindeki kutsal Kum kentinde de bir taksi durağında kadın şoförler sadece kadın müşteriler için hizmet vermeye başlamıştı. 
     İran'da aralarında üniversitelerin de bulunduğu bazı alanlarda kadınların erkeklerin önüne geçmesi çeşitli tartışmalara yol açıyor. Bazı kesimler, eğitimli kadınlar ile az eğitimli ya da eğitimsiz eşleri arasındaki bu farkın sosyal krize yol açacağını savunurken, bazı kesimler ise üst düzey görevler dahil kadınlar ve erkekler arasında eşitlik olmasını istiyor. 
     





</TEXT>
</DOC>
