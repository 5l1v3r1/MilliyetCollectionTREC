<DOC>
<DOCNO> 132543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/siyaset/siy00.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan zaten başkan değil... 
</HEADLINE>
<TEXT>

Yargıtay Başsavcısı’nın başvurusunu görüşen Anayasa Mahkemesi Erdoğan’ın hukuki açıdan zaten genel başkan olmadığını açıkladı 
     ANKARA Milliyet 

     Anayasa Mahkemesi, geçtiğimiz yılın ocak ayında "Kurucular Kurulu" üyesi olamayacağına karar verdiği AKP Genel Başkanı Recep Tayyip Erdoğan için, bu karardan tam bir yıl sonra "Kurucular Kurulu üyesi olmayan genel başkan da olamaz. Erdoğan da, ekim ayından bu yana hukuki açıdan AKP’nin genel başkanı değildir" kararını verdi. Karardan sonra, AKP Kurucular Kurulu, Erdoğan’ı tekrar başkan seçmek üzere bugün toplantıya çağrıldı. Jet karar, Erdoğan’ın Davos Zirvesi’ne "başkan" olarak katılımını sağlamak için alındı. 
     
     GEREKÇELER ÜYELERİ BÖLDÜ 
     Anayasa Mahkemesi, Başsavcı Sabih Kanadoğlu’nun tedbir istemini oybirliğiyle reddederken, mahkemenin 11 üyesi gerekçeler yönünden ikiye ayrıldı. Başkan Mustafa Bumin, Başkan Vekili Haşim Kılıç, üyeler Yalçın Acargün, Sacit Adalı ve Samia Akbulut, tedbir kararıyla ilgili yetkili mahkemenin Anayasa Mahkemesi olmadığını vurgulayarak, tedbir konulmasına gerek olmadığını belirtti. Üyeler Fulya Kantarcıoğlu, Ertuğrul Ersoy, Tülay Tuğcu, Enis Tunga, Mehmet Erten ve Ahmet Akyalçın, Erdoğan’ın kurucular kurulundan istifa etmesiyle 17 Ekim 2002’de genel başkanlığının da düştüğünü, bu nedenle tedbir istemi konusunda bir karar verilmesine gerek olmadığını kaydetti. 
     
     GÖREVDEN AYRILMALIYDI’ 
     Kararı açıklayan Başkan Vekili Kılıç, şunları söyledi "Kurucu üyelikten ayrılması gerektiği konusunda ihtar kararı verildiğine göre ve bu ihtar kararı yerine getirilmiş olmasına rağmen kurucu üyeliğe bağlı olarak Genel Başkanlık’tan da ayrılması gerekirdi. Ancak şu anda ayrılmamış olması, kişinin Genel Başkan olduğu anlamına gelmiyor. Kurucu üyelikten ayrılmış olmakla genel başkanlığı da sona ermiştir’ şeklindeki 6 arkadaşımızın görüşü ile böyle bir gerekçe ortaya çıkmıştır. Olmayan genel başkanlık için tedbir kararı verilmesine gerek yoktur, anlamında bir karar çıktı." 
     
     BAŞKANLIĞINI TANIMIYORUZ’ 
     Karardan sonra Erdoğan’ın genel başkanlığını sürdüreceğini sanmadığını söyleyen Kılıç, "Anayasa Mahkemesi Erdoğan’ın genel başkanlığını tanımıyor mu " sorusuna "Şüphesiz" yanıtını verdi. Kılıç, AKP’nin kapatma davasına ilişkin bir soruya ise "Bu dava artık kapatma davası değil. Yapılacak Hazine yardımından yoksun bırakma davası" yanıtını verdi. Anayasa Mahkemesi’nin geçtiğimiz yılın ocak ayında Erdoğan’ın kurucular kurulu üyesi olamayacağına karar verirken, genel başkanlığının da sürmeyeceğini belirtmemesi ve bu karardan bir yıl sonra verdiği kararda bunu belirtmesi, "mahkemenin saygınlığını zedeledi" şeklinde yorumlandı. 
     
3 Kasım seçimi ne olacak      AKP lideri Erdoğan’ın isminin 42 milyon oy pusulasında AKP Genel Başkanı olarak belirtildiği 3 Kasım seçiminin iptal edilip edilemeyeceği tartışmalarına neden oldu. Prof. Dr. Zafer Üskül, "YSK pusulaları bastırırken ortada böyle bir karar yoktu. Bu nedenle seçimin iptali söz konusu olamaz" derken, YSK yetkilileri de seçimin iptal edilemeyeceğini söyledi. 
     

</TEXT>
</DOC>
