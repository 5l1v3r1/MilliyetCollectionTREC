<DOC>
<DOCNO> 146714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/yazar/guclu.html </URL>
<DATE> 2003/04/01/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Başbakanlık bursları 5 
</HEADLINE>
<TEXT>

     Geçenlerde bir söyleşide dikkatimi çekti. Gazete okumuyormuş. Haydi bu yüzden yazdıklarımız gözüne çarpmıyor. Peki kendisine gelen mail, telefon ve fakslarla da mı ilgilenmiyor Halktan ve gençlerden bu kadar mı koptu .. 
     Öğrenciler aylardır burslarını alamıyorlar. Perişanlar. Ama o yüz binlerce gencin bu feryadını duymuyor. Ya da duymazlıktan geliyor. Böyle bir yönetim anlayışı mı olur Nereye kadar duymayacak Nereye kadar görmeyecek .. 
     Erdoğan’ın bu ilgisizliği, kendisini daha fazla yıpratmaktan öte bir işe yaramıyor. Öğrenciler, haksızlığa uğramanın canı yanmışlığı ile bugüne kadar hoşgörü ile baktıkları konuları bile dillendirmeye başladılar ki bu durum hiç de hoş değil... 
     Kendi çocuklarına zengin dostlarından burs buldu bizi unuttu diyenlerden, biz burada tek öğün yemek ile günü geçirirken o hiç sıkılmadan 350 milyar liralık arabaya biniyor diyenlere kadar insanı duyduğunda üzecek noktalara geldiler. 
     Başbakanlık bursları, hangi kriterler dikkate alınarak kimlere verildi Hükümetten bir Allah’ın kulu çıkıp da bu konuda bilgi vermiyor. Gazi çocukları, emekli çocukları, öğretmen çocukları ve kirada oturanlar, bu burstan yararlanamazken altında arabası ve kirada ikinci evi olanların burs alacaklar listesinde yer alması kafaları iyice karıştırıyor. 
     AKP lideri Erdoğan, 3 Kasım seçimlerini kazanıncaya dek gençler ile çok ilgiliydi. Ama sanki o da zafer sarhoşu oldu. Ne gençler ile ilgileniyor ne de öğrenci sorunlarıyla. Eğitime olan tüm ilgisi ise YÖK ile sınırlı kaldı. Onu da ellerine yüzlerine bulaştırdılar... 
     Geçen hafta Harvard’ı kazanan Ayşegül’ü yazmıştım. Meğerse benzer durumda olan ne kadar da çok gencimiz varmış. Yazık oluyor hepsine... 
     
Harç kredileri      Şubat ve mart, öğrenciler için harç kredilerinin ikinci taksitinin yatırıldığı bir azap dönemi. Para bulup yatıramayan öğrenciler yine kaydını yaptıramadı. Oysa birkaç yıl önce isteyen her öğrenciye harç kredisi vaat edilmişti. Güya hiç kimse parasızlık nedeniyle öğrenimine ara vermeyecekti. Ama nafile. Önceki hükümetlerin beceriksizliği ve şimdiki hükümetin duyarsızlığı yüzünden öğrenciler yine perişan olmaya devam ediyorlar. 
     Bu konuda hemen her gün yüzlerce masaj geliyor. Gazete, şehir dışında olduğu için bizzat gelen olmuyordu. Ama bir öğrenci geldi ki durumu içler acısı. Önceki yıl tam sınav dönemi babası vefat ettiği için sınavlara girememiş ve atılma durumuna gelmiş. Sonra yeni bir hak elde etmiş bu kez de harcını yatıramadığı için kaydı yenilenmemiş. Hukuk fakültesi son sınıfta ve sadece iki ders yüzünden bütün emekleri boşa gitme noktasına gelmiş. Her ne kadar hırçın bir kişiliğe sahip olsa da her zaman öğrenci dostu olan Alemdaroğlu’na durumu anlattım. Her zaman olduğu gibi hemen duruma el koydu, öğrencinin borcu yatırıldı, ayrıca bir de kendisine iş verildi. Üniversiteden burs alan diğer binlerce öğrenciye olduğu gibi... 
     Her rektör bu konuda bu kadar duyarlı değil. Bazıları hiç umursamıyor bile. Ama bazıları da var ki kendi aralarında topladıkları paralar ile yüzlerce öğrenciye artı burs olanağı sağlıyor. 
     Özetin özeti Başbakan Erdoğan, öncelikle makamının adını taşıyan burstan başlayarak bu konudaki duyarsızlığa, bir son vermelidir. Yoksa onun da diğer siyasetçilerden bir farkı kalmaz. Oysa onlara benzemek istemediğini cumartesi günü TBMM’de altını çize çize vurguladı. Ayrıca inceden inceye dalgasını geçti. Laf değil icraat bekliyoruz. Yoksa sonra birileri de onu tefe koyar .. 
     
     







</TEXT>
</DOC>
