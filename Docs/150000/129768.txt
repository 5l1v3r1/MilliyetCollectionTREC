<DOC>
<DOCNO> 129768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/soneko19.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışbank - Doğan Grubu kredileri... 
</HEADLINE>
<TEXT>

     Dışbank Yönetim Kurulu Başkan Vekili ve Murahhas Aza Tayfun Bayazıt, Dışbank'ın İş Doğan'a kullandırdığı kredilerin toplamının 145.8 milyon dolar olduğunu ve 120 milyon doların da bunun karşılığında nakit rehinde blokaj edildiğini belirterek, ''Dolayısıyla net risk 26 milyon dolardan azdır'' dedi. 
     Bayazıt, basında çıkan Doğan Grubu'nun Dışbank'tan aldığı kredi haberine ilişkin A.A. muhabirine yaptığı açıklamada, bankanın Doğan Grubu'na, İş Doğan dışında da kullandırmış olduğu toplam kredilerin bankalar kanunu limitlerinin çok altında olduğunu bildirdi. 
     Haberde yer alan rakamların doğru olmadığını belirten Tayfun Bayazıt, ''Hem oradaki kredi rakamlarının toplamında yanlışlıklar var, hem de o kredilerin karşılığında, nakit teminat, rehin edilmiş mevduat blokajı olduğu bilgisi eksikliği olduğu için herhalde böyle bir yanlışlık yapılmış'' dedi. 
     Bayazıt, şunları kaydetti 
     ''Bizim 9 Aralık itibariyle, yani SPK'ya İş Doğan'ın birleşmek için başvuruyu yaptığı zaman kredi dökümünü verdiği zaman Dışbank'ın İş Doğan'a kullandırmış olduğu kredilerin toplamı 145.8 milyon dolardır. 120 milyon dolar da bunun karşılığında nakit, rehin ve blokaj vardır. Dolayısıyla net risk 26 milyon dolardan azdır. Gerçek rakam budur. 
     Bunun da ötesinde, bankanın Doğan Grubu'na, İş Doğan dışında da kullandırmış olduğu toplam krediler bankalar kanunu limitlerinin çok altındadır. Bu hep böyle olagelmiştir. Onun da ötesinde grubun rehin edilmemiş mevduatını da hesaba katacak olursak aslında Doğan Grubu, Dışbank'a mevduat yapmış durumdadır. Net kredi kullanmamaktadır. Bu bakiye negatiftir.'' 
     
     ''YASALARA SON DERECE BAĞLI ÇALIŞIYORUZ'' 
     Dışbank'ın, Türkiye'nin kredi notu en yüksek 2 bankasında birisi olduğuna dikkat çeken Bayazıt, ''Doğan Grubu'nun bankadan beklentisi, bankanın karlı bir şekilde çalışması, özkaynaklarını güçlendirmesi, iyi pazar payları edinmesi ve gruba net bir değer sağlaması, halka açık bir banka olarak piyasa değerini artırması yönündedir'' dedi. 
     Tayfun Bayazıt, Dışbank olarak hem halka açık olmanın, hem de BDDK'nın özellikle son 2 yıldır getirmiş olduğu uluslararası norm ve standartlarda çalışmanın örneklerini sunduklarını belirterek, şu görüşleri dile getirdi 
     ''Bu konuda çok hassas, çok dikkatliyiz. Tabii bankanın çoğunluk hissedarının aynı zamanda medya iş kolunda aktif faal oluyor olması, bu açıdan bizi belki birçok rekabet açısından haksız yanlı suçlamalara da neden olmamıza sebep oluyor. Ama sonuçta biz hem yasalara, hem kurallara, hem de onun ötesinde uluslararası norm ve standartlara son derece bağlı ve bu açıdan son derece bağımsız çalışan bir yönetimiz.'' 
     





</TEXT>
</DOC>
