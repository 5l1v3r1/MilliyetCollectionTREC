<DOC>
<DOCNO> 138576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/son/sonspo12.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray 2 - Malatyaspor 1 
</HEADLINE>
<TEXT>

     Birinci Süper Futbol Ligi'nde Galatasaray, Ali Sami Yen'de konuk ettiği Malatyaspor'u 2-1 mağlup etti. 
     Stat Ali Sami Yen Hakemler Ali Aydın xx, Baki Tuncay Akkın xx, Cemal Gemici xx Galatasaray Mondragon xx, Suat Usta xx, Xavier xx, Bülent xx, Ümit Davala xx, Batista xx, Revivo xx, Ergün xx, Hakan xx, Arif xx, Lukunku xx Malatyaspor Milosevski xx, Stankov xx, Mert xx, Tolga xx, Ziya xx, Serkan xx, Ayman xx, Duro xx, Muharrem xx, Sertan xx, Fazlı xx 
     
     İlk Yarı 

     2. dakikada sol kanattan çalımlarla ceza alanına inen Sertan'ın ortasında, ceza alanı ön çizgisi üzerinde topun gelişine sert vuran Serkan'ın şutunda, meşin yuvarlak kaleci Mondragon'da kaldı. 
     11. dakikada serbest vuruş kullanan Ergün, topu sol kanatta bulunan Hakan'a gönderdi. Bu oyuncunun ceza alanı içine yaptığı ortada kaleci Milosevski topu elinden kaçırınca, meşin yuvarlak filelere gitti 1-0. 
     Oldukça soğuk hava ve bozuk zeminde yapılan karşılaşmada bundan sonraki dakikalarda iki takım da pozisyona girmekte sıkıntı çekti. Orta alan mücadelesi biçiminde geçen maçın ilk yarısını Galatasaray, kaleci Milosevski'nin hatasından kazandığı golle 1-0 önde tamamladı. 
     
     İkinci yarı 

     48. dakikada Arif savunmadan sıyrılıp aut çizgisinden ortaladı. Ceza alanı içinde Revivo, uygun pozisyonda topu üstten auta gönderdi. 
     50. dakikada ani gelişen Malatyaspor atağında Sertan, ileri çıkan kaleci Mondragon'un üstünden topu aşırtmak istedi. Ancak meşin yuvarlak üst ağlarda kaldı. 
     51. dakikada orta alandan gönderilen uzun topla ceza alanında buluşan Sertan, Suat Usta'nın da hatasını iyi değerlendirerek, düzgün bir vuruşla topu filelere gönderdi 1-1. 
     56. dakikada Ümit Davala, ceza alanı içinde topu kafayla Arif'in önüne indirdi. Bu futbolcunun vuruşunda, kaleci Milosevski son anda topu çeldi. Ceza alanının sağ çaprazında, yakın mesafeden Ümit Davala'nın vuruşunda, top üst ağlarda kaldı. 
     62. dakikada Ergün'ün orta-şut karışımı vuruşunda, kaleci Milosevski topu son anda yumruklayarak tehlikeyi önledi. 
     63. dakikada Galatasaray'da Suat Usta, yerini Ümit Karan'a x bıraktı. 
     66. dakikada Ergün'ün ceza alanı çizgisi üzerinden kaleye gönderdiği top, savunmaya da çarparak direğin dibinden filelere gitti 2-1. 
     70. dakikada Malatyaspor'da, Duro'nun yerine Hasan x , Galatasaray'da Arif'in yerine Emre x , 78. dakikada ise Ergün'ün yerine Ayhan x oyuna dahil oldu. 
     86. dakikada Revivo'nun soldan kullandığı köşe atışında ceza alanı içinde Ümit Karan, topa sert vurdu. Ancak meşin yuvarlak yandan auta gitti. 
     Karşılaşma, Galatasaray'ın 2-1 üstünlüğüyle sona erdi. 
     
     Maçtan notlar 

     Maçın 21. ve 83. dakikalarında hakem Ali Aydın, karşılaşmayı durdurarak, saha görevlilerini çağırdı ve çizgileri temizletti. 
     İlk yarının bitimiyle birlikte de saha temizlik görevlileri kale önlerindeki karı temizledi. 
     - Galatasaraylı Arif, Malatyaspor maçında da gol orucunu sürdürünce, ligdeki 100. golüne yine ulaşamadı. 
     - Galatasaray'ın Malatyaspor karşısında 3 puana taşıyan golleri, sol kanatta oynayan 2 futbolcusu Ergün ve Hakan kaydetti. 
     Bursaspor maçında hat-trick yaparak taraftarların sevgilisi haline gelen Revivo ise kötü hava ve saha koşullarında etkili olamayarak, vasat bir futbol sergiledi. 
     - Taraftarlar maçta Beşiktaş aleyhine küfürlü tezahürat yapmaya başlayınca, hakem Ali Aydın anons yapılmasını istememesine karşın stat hoparlörlerinden sarı-kırmızılı seyirciler uyarıldı. 
     - Galatasaraylı taraftarlar gelecek hafta Fenerbahçe ile İstanbul'da karşılaşacak olan Malatyaspor'un forvet oyuncusu Sertan'a sevgi gösterilerinde bulunup, Fenerbahçe maçında bu futbolcudan gol atmasını istedi. 
     Birinci Süper Futbol Ligi'nde Galatasaray ile Malatyaspor arasındaki karşılaşma, olumsuz hava şartlarına karşın bozuk zemin üzerinde yapıldı. 
     Karşılaşmanın hakemi Ali Aydın, maçtan 2 saat önce sahayı kontrol edip, maçın yapılmasına karar verdi. 
     İstanbul'daki yoğun kar yağışı nedeniyle Ali Sami Yen Stadı'nın zemini maç başlayana dek sürekli temizlendi. Temizleme çalışmalara maçın başlamasına yarım saat kalıncaya kadar sürdü. 
     Saha çizgileri görevliler tarafından kömür tozlarıyla belirginleştirilirken, kar yağışı nedeniyle bu çizgilerin hızla kapandığı görüldü. 
     Galatasaray Teknik Direktörü Fatih Terim, maç öncesinde yaptığı açıklamada, kötü hava koşulları nedeniyle tüm hafta çalışamadıklarını belirterek, ''Bu havada oynayacağız. Allah oyunculara ve seyircilere yardım etsin'' dedi. 
     
     Taraftarlar fazla ilgi göstermedi 

     Galatasaray, ligde 76 gün sonra taraftarıyla buluşurken, sarı-kırmızılı seyirciler maça fazla ilgi göstermedi. 
     Taraftarların, olumsuz hava koşulları nedeniyle maça ilgi gösteremedikleri belirtildi. 
     
     Yeni transferler Ali Sami Yen'de ilk kez 

     Sarı-kırmızılıların, devre arasında gönderdiği yabancı oyuncuların yerine transfer ettiği futbolcular, Malatyaspor karşısında ilk kez Ali Sami Yen Stadı'na çıktı. 
     Galatasaray'ın devre arasında transfer ettiği Revivo, Xavier, Lukunku ve Suat Usta, Malatyaspor maçında ilk kez İstanbul'da taraftarlarıyla buluştu. 
     
     Hasan kadroda yok 

     Galatasaray'da, sözleşme yenilememesi spekülasyonlara yol açan Hasan, Malatyaspor maçı kadrosuna alınmadı. 
     Bursaspor maçında sakatlığı nedeniyle oynayamayan Hasan, teknik direktör Fatih Terim tarafından Malatyaspor maçının 18 kişilik kadrosuna da alınmadı. 
     
     Malatyaspor'a kartopu 

     Kapalı tribünde bulunan Galatasaray taraftarlar, maç öncesinde kendilerine yakın bir bölgede ısınan Malatyasporlu futbolcuları kartopu yağmuruna tuttular. 
     Malatyasporlu futbolcuların, tribünden gelen kartopları karşısında sahanın ortasına giderek, burada ısındıkları gözlendi. Konuk ekip oyuncularının atılan kartopları nedeniyle sinirlendikleri gözlendi. 
     Öte yandan eski açık tribünde bulunan Galatasaraylı ve Malatyasporlu taraftarlar da birbirlerine kartopu attı. 
     - Açık tribünde bulunan taraftarlar, kulüp yetkilileri tarafından kapalı tribüne geçirildi. 
     - Galatasaray PAF Takımı, Malatyaspor ile Florya Metin Oktay Tesisleri'nde yaptığı karşılaşmayı 4-1 kazandı. 
     - Maçın hakeminin ismi anons edildiği sırada taraftarlar, hakemi protesto etti. 
     - Taraftarlar kapalı tribüne ''Ortega forması getirene, bedava İspanyolca dersi'' yazılı pankart açarak, Fenerbahçeli taraftarlara göndermede bulundu. 
     - Karşılaşma öncesinde teknik direktörler Fatih Terim ve Ziya Doğan birbirlerine başarı diledi. 
     





</TEXT>
</DOC>
