<DOC>
<DOCNO> 103265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/siyaset/siy06.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP’ta fırtına öncesi sessizliği 
</HEADLINE>
<TEXT>

     ANKARA Milliyet 

     ANAP Meclis Grubu’nda, seçim kararının alınmasının ardından oluşan siyasi sancı sürüyor. Muhalif hareketin önde gelen isimlerinde Erkan Mumcu’nun ANAP’tan istifa edip etmeme konusundaki kararını bu hafta sonuna kadar vereceği belirtildi. 
     Yaşar Okuyan ve Murat Başesgioğlu gibi bakanlık yapmış isimlerin istifalarına rağmen, ANAP’ta yaşanan parti içi sıkıntılar durulmadı. DYP Genel Başkanı Tansu Çiller, ANAP’lı çok sayıda milletvekilinin DYP’ye gelmek istediğini söyledi. Özellikle DYP’den ANAP’a geçen Edip Safter Gaydalı’nın da aralarında bulunduğu bazı milletvekillerinin DYP yöneticileriyle temas kurdukları öğrenildi. Ancak, Çiller’in gelmek ve liste başı olmak isteyen çoğu ismi alma konusunda isteksiz olduğu kaydedildi. 
     9. Cumhurbaşkanı Süleyman Demirel’e yakınlığı ile tanınan Yaşar Topçu, Evren Bulut gibi milletvekillerinin de ANAP’tan kopabilecekleri ileri sürüldü. Oltan Sungurlu ve Ekrem Pakdemirli’nin öne çıktığı Özal döneminin etkili isimlerinin de, Yılmaz ile ilişkilerinin soğuk olduğu ve yeni arayışlara girebilecekleri yorumu yapıldı. 
     Olağanüstü kongre isteyen Isparta Milletvekili Erkan Mumcu’nun bu hafta sonuna kadar istifa edip etmeme konusunda kesin kararını vereceği dile getirildi. Mumcu için ANAP kulisinde, "Partide kalarak seçim sonrasına mücadeleye girebilir veya AKP’ye gidip seçilerek tekrar ANAP’a dönerek genel başkanlık mücadelesi yapmayı planlıyor olabilir" değerlendirmeleri yapıldı. 
     



 SİYASET 

























</TEXT>
</DOC>
