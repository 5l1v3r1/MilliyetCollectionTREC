<DOC>
<DOCNO> 146713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/yazar/dundar.html </URL>
<DATE> 2003/04/01/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
İngilizler, Iraklıları kurtaracak mı Geçiniz 
</HEADLINE>
<TEXT>

     ABD’nin Irak’ı silahsızlandırması gibi bir şey bu... 
     Kendi yarattığı canavarla boğuşan Frankenstein misali... 
     
     Hep ABD’den söz ediyoruz. Bugün biraz da "koalisyon ortağı"nın marifetlerini hatırlatmak için tarihin labirentlerinde dolaşalım 
     1958 yılı... 
     Irak’ın genç kralı Faysal, askeri bir darbeyle devrildi. Başbakan Nuri Said Paşa evinden kadın kılığında kaçarken linç edildi. 
     İngiliz yanlısı monarşi yıkılmış, cumhuriyet ilan edilmişti. 
     Darbecilerin başında otoriter General Abdülkerim Kasım vardı. 
     Yeni yönetim, Irak’ı modernleştirmeye girişti. Medeni Kanun değiştirilip kadınlara miras hakkı tanındı. Toprak reformu ile araziler ağalardan alınıp köylülere dağıtıldı. 
     Ve sıra petrole geldi. 
     
     O güne dek Irak petrolü, IPC adlı bir İngiliz şirketinin kontrolündeydi. 
     IPC Irak Petrol Şirketi , 1. Dünya Savaşı’ndan beridir Irak’ta petrol imtiyazını elinde tutuyordu. Bu yüzden, millileştirme isteyen cumhuriyetçilerden hiç hoşlanmamıştı. İngiltere, ABD ve Türkiye ile birlikte Irak’a bir askeri müdahale hazırlığına başladı. Ancak devrim hükümeti, Iraklıların desteğini kazanınca Londra, "Bükemediğin eli öp" diyerek yeni rejimi tanıdı. "Gelişmeleri el altından tahrik etmek daha gerçekçi bir tutum olacakötı. Ortadoğu’da Devrim Yılları Mahmut Dikerdem, İst. 1977, s. 187 
     
     1960 yılı... 
     Bağdat rejimi, uluslararası petrol şirketlerinin, tek taraflı olarak fiyatları indirmesine tepki olarak OPEC’in Petrol İhraç Eden Ülkeler Örgütü kuruluşuna önayak oldu. 
     Ardından 1961’de imtiyaz bölgelerinin yüzde 99.6’sını millileştirdi. IPC’nin de sermayesinin yüzde 20’sini istedi. IPC, bu isteği reddedince hükümet bir milli petrol şirketi kurulacağını açıkladı. İpler gerildi. 
     Veee tahmin edin ne oldu 
     1963’te cumhuriyetçilere karşı kanlı bir darbe düzenlendi. General Kasım ve yardımcıları kurşuna dizildi. 
     İktidara el koyan Baas yönetimi ilkin, petrolü millileştiren yasayı kaldırdı. Sendikaları ezdi. Toprakları ağalara iade etti. Yeni Medeni Kanun’u rafa kaldırdı. Partileri kapatarak iktidarı, İslami bir tek partiye devretti. 
     Baas, İngilizlerin ve IPC’nin emir eri gibi çalışıyordu. 
     
     Lakin Irak durulmadı. 
     Darbeler birbirini izlerken Baas Partisi içinde Saddam Hüseyin sivrilmeye başladı. Saddam, 1972’den itibaren Irak Petrol Şirketi’nin millileştirilmesi çalışmalarını yönetti. 1975’te Baas, ülke petrollerinin tamamını millileştirdi ve kalkınmasını bununla finanse etti. Bu dönemde muhalefet acımasızca ezilirken reformlara ağırlık verildi. Okuma yazma oranı yüzde 95’e çıkarıldı. Iraklılar parasız sağlık hizmetine ve temiz içme suyuna kavuşturuldu. Hastaneler, üniversiteler kuruldu. 
     Saddam Hüseyin bu sayede 1979’da zirveye oturdu. 
     O gün bugündür Irak’ın - ve tabii petrol kuyularının da - başında... 
     
     Şimdi söyleyin siz bu sicile bakıp İngilizlerin Saddam’ı devirmeyi, Iraklıları özgürleştirmek için istediğine inanır mısınız 
     "Ortadoğu fatihi Blair"i dinlerken gülmek gelmez mi içinizden 
     
     







</TEXT>
</DOC>
