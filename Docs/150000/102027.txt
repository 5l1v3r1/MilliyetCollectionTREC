<DOC>
<DOCNO> 102027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/sondun11.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova metrosunda bir Türk neonazilerin saldırısına uğradı 
</HEADLINE>
<TEXT>

     Rusya'nın başkenti Moskova'da biri Türk iki yabancı, kent metrosunda dün gece neo-nazi oldukları sanılan grupların saldırısına uğradı. 
     Polisin açıklamasına göre, Aslantürk soyadlı 39 yaşındaki Türk vatandaşı, yerel saatle 22 30'da Kievski metro istasyonunda saldırıya uğradı ve dövüldü. Polis, saldırganlardan 17 ve 19 yaşlarındaki ikisini yakaladı. Bir başka saldırı ise Smolenskaya metro istasyonunda bir Nikaragua vatandaşına karşı düzenlendi. 
     Moskova'da Türk vatandaşlarının yabancı düşmanı grupların saldırısına uğraması olaylarına yıllardır sık sık rastlanıyor. Ancak bugüne kadar bu olaylardan henüz hiçbirinde, hüküm giymiş bir kişi bile bulunmuyor. Türkiye'nin Moskova Büyükelçiliği de Rusya Dışişleri Bakanlığı'na geçmişteki olaylar nedeniyle birkaç kez nota vermişti. 
     Devlet Başkanı Vladimir Putin daha önce yaptığı açıklamada, polisin, yabancı düşmanlarına karşı daha etkili önlemler almasını istemiş, Rusya Başsavcılığı da Moskova polisini, bu saldırılara karşı gereken önlemleri almamakla suçlamıştı. 
     





</TEXT>
</DOC>
