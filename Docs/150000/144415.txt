<DOC>
<DOCNO> 144415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/guncel/gun26.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bezmen bugün Türkiye’de 
</HEADLINE>
<TEXT>

     ANKARA Milliyet 

     Klor yolsuzluğu" suçlamasıyla hakkında gıyabi tutuklama kararı çıkarılan ve Interpol’ün kırmızı bülteniyle aranırken ABD’de yakalanan işadamı Halil Bezmen, bugün Türkiye’ye getirilecek. Hukuki anlaşmazlıklar nedeniyle iade yerine sınır dışı edilen Bezmen’i getirmek için iki kişilik bir ekip ABD’ye gitti. 
     
     İki kişilik ekip getiriyor 
     İade amacıyla tutuklanan Bezmen, ABD makamlarına Türkiye’ye dönmek istediğini bildirdi. ABD makamları da Adalet Bakanlığı ile görüşerek sınır dışı edilen ve vizesi yenilenmeyen Bezmen’in Türkiye’ye gönderileceğini iletti. İki ülke güvenlik birimlerinin yaptıkları anlaşma sonucunda, Bezmen’in bugün Türkiye’ye gönderilmesi kararına varıldı. Bezmen’i, Türkiye’ye getirmek amacıyla Emniyet Genel Müdürlüğü Interpol Daire Başkanlığı’ndan iki kişilik bir ekip çarşamba günü ABD’ye gitti. Bezmen, iki polisle birlikte THY’nin tarifeli uçağıyla akşam saatlerinde İstanbul’da olacak. 
     
     Sözcü açıkladı 
     Emniyet Genel Müdürlüğü Sözcüsü Feyzullah Arslan, "Türkiye ile ABD’nin iç hukukunda bazı suçlarla ilgili farklı hükümler var. Bu yüzden iade prosedürü işlemedi. Tutuklu bulunan Bezmen’in vize süresi bitti ve vize süresi uzatılmadı. Bir anlamda kendi isteğiyle getiriliyor da denilebilir" dedi. 
     



 GÜNCEL 






























</TEXT>
</DOC>
