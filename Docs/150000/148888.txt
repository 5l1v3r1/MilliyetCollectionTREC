<DOC>
<DOCNO> 148888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sonspo16.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal Beşiktaş ve Galatasaray'la final maçı oynayacağız 
</HEADLINE>
<TEXT>

     Gençlerbirliği Teknik Direktörü Ersun Yanal, Türkiye Kupası'nda finale çıktıkları için sevinçli olduklarını söyledi. 
     Beyaz'ın tesisleri ziyareti sırasında basına kupa ve lig maçlarıyla ilgili açıklamalarda bulunan Ersun Yanal, şöyle konuştu 
     ''Çaykur Rizespor ile yaptığımız kupa maçında gol attıktan sonra maçı kolay kazanacağımızı düşünüyorduk. Ancak golü attıktan sonra oyunu alanlara sıkıştırdığımız ve sahaya iyi yayılamadığımız için kolay maçı zora soktuk ve altın golle finale kalmayı başardık. Bizim için önemli olan da buydu. Tabii ki finale kalmamız önemli, çünkü 2 kulvarda birden yarışıyoruz. Şu andan itibaren kupa bizim için 23 Nisan tarihine kadar bitti. Çünkü Türkiye Kupası'nın finali bu tarihte oynanacak ve biz bu tarihe kadar kupayı düşünmeyeceğiz.'' Hafta sonunda Fenerbahçe ile yapacakları lig maçının kendileri için şampiyonluk yolunda, Fenerbahçe için ise içinde bulunduğu kötü gidişe ''dur'' diyebilmek açısından önemli olduğunu ifade eden Yanal, şöyle devam etti 
     ''Fenerbahçe maçı bizim için ligde bulunduğumuz yerin üstüne çıkmamız bakımından önemli. Şampiyonluğu hedefleyen bir Anadolu takımı olarak bunları başarmak zorundayız. Bu maçta Filip tek cezalı futbolcumuz, Youla ve Veysel ise sakat. Youla'nın sakatlığı ciddi ve bu maçta oynayamayabilir. Ancak Veysel'in MR'ı çekilecek, bu futbolcunun durumu ondan sonra netlik kazanacak.'' 
     
     ''ŞAMPİYONLUK YOLUNDA SAHA FARKI OLMAZ'' 
     Yanal, kendileri için artık iç veya dış saha sorunu kalmadığını vurgulayarak, ''Gençlerbirliği için iç veya dış saha farketmiyordu. Ancak son lig maçında görüldü ki tüm başkentli futbolseverler takımımızın şampiyonluğuna inamaya başladı ve tribünleri doldurdular. Bizim için artık iç saha avantajı da başlamış oldu. Yani iç saha problemi kalmadı. Şampiyonluğu hedefleyen bir takım olarak şu aşamadan sonra bizim için artık iç saha, dış saha ayrımı yapmak yalnış olur'' dedi. 
     
     FİNAL MAÇLARI, BEŞİKTAŞ VE GALATASARAY İLE 
     Yanal, şampiyonluğun en büyük adayları Beşiktaş ve Galatasaray ile yapacakları maçların her 3 takım açısından da final havasında geçeceğini belirterek, ''Beşiktaş ve Galatasaray ile ligde yapacağımız maçlar final maçları olacak. Bu maçlardan kayıpsız çıkarsak, şampiyonluğun en güçlü adayı oluruz'' diye konuştu. 
     Yanal, transfer konusunda sözleşmesi dolan futbolculardan Thomas ile yaptıkları ilk görüşmede, bu futbolcunun 6 yıldır ülkesinden ayrı olduğunu ve futbol yaşamını artık ülkesinde sürdürmek istediğini kendilerine ilettiğini ve bu futbolcuyla bir görüşme daha yapılacağını söyledi. 
     Yanal, Ahmed Hassan ve El Saka ile de görüşmelerin sürdüğünü bildirdi. 
     Bir gazetecinin, Hakan Şükür'ün Gençlerbirliği'ne transferi konusundaki görüşlerini sorması üzerine Yanal, ''Hakan Şükür'ün böyle bir talebi olmadı. Uçakta yapılan bir şakayı insanlar biraz fazla ciddiye aldılar. Oysa Hakan yurtdışında Türkiye'yi gayet başarılı bir şekilde temsil ediyor. Hem Hakan zaten futbolculuk kariyerini yurtdışında sürdürmeyi düşünüyor'' diye konuştu. 
     





</TEXT>
</DOC>
