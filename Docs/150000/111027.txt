<DOC>
<DOCNO> 111027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/sontur19.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ''Şimdi öfke zamanı...'' 
</HEADLINE>
<TEXT>

     CHP Genel Başkanı Deniz Baykal, 3 Kasım'da yapılacak seçimlerin daha önceki seçimlerden farklı olduğunu ve ülkenin kaderini doğrudan etkileyeceğini söyledi. Baykal, ''Nasıl Kurtuluş Savaşı'nda 7 düvelin gücüne karşı direnerek zaferi sağladıysak, şimdi de ekonomik kurtuluş savaşını kendi öz gücümüzle gerçekleştireceğiz'' dedi. 
     Vatandaşların, 3 Kasım'da, ''Türkiye'yi bu noktaya getirenlerin yakasına yapışarak hesap sormalarını'' isteyen Baykal, partililere de sandıklara sahip çıkmaları çağrısında bulundu. 
     CHP'nin 550 milletvekili adayı, partili belediye başkanları, il ve ilçe başkanları, Ahmet Taner Kışlalı Salonu'nda düzenlenen toplantıda biraraya geldi. 
     Baykal, toplantıda yaptığı konuşmada, adaylardan ve parti örgütlerinden bir aylık süreyi iyi değerlendirmelerini ve sıkı bir çalışma yapmalarını istedi. 
     Bu seçimlerin daha öncekilerden çok farklı olduğunu ifade eden Baykal, ''Bu seçim, ülkenin kaderinin karar altına alınacağı bir seçim olacak. Bu seçim yeni ufuklar da açabilir, ülkeyi yeni kavgalar ve gerginlikler içine de sürükleyebilir'' dedi. 
     
     ''ÖNCE İNSAN, ÖNCE İŞ, ÖNCE AHLAK'' 

     Türkiye'nin bulunduğu duruma gelmesinden 15 yıldır işbaşında bulunan tüm iktidarların sorumlu olduğunu belirten Baykal, sözlerini şöyle sürdürdü 
     ''Bu seçimde geride bıraktığımız dönemi yargılayacağız. Türkiye'yi bu noktaya kim getirmişse, yakasından tutmamız hesap sormamız gerekir. Son 15 yılda Türkiye'ye kötü yönetilmiş, kaynakları kötü kullanılmıştır. Bu dönem Türkiye en büyük soygunların yaşandığı bir dönem olmuştur. 
     Bu seçimde Türkiye bunlarla, bankaları soyanlarla, soyulmasına göz yumanlarla hesaplaşacak. Biz Türkiye'yi ayağa kaldırmak için bu seçime giriyoruz. Nasıl Kurtuluş Savaşı'nda 7 düvelin gücüne karşı direnerek zaferi sağladıysak, şimdi de ekonomik kurtuluş savaşını kendi öz gücümüzle gerçekleştireceğiz. Temel felsefemiz, önce insan, önce iş, önce ahlak...'' İktidara geldiklerinde milletvekili dokunulmazlığını sınırlamak istediklerini bildiren Baykal, diğer partilerin hiçbirinin seçim bildirgelerinde bu konuya yer vermediklerine dikkati çekti. Baykal, ''Dünyanın hiçbir demokrasisinde, Türkiye'de bu seçimde olduğu gibi adayların yüzde 25'i arananlardan, sanıklardan oluşmaz. Milletvekilliği halka hizmet içindir, savcıdan, hakimden kaçmak için değildir'' dedi. 
     
     ''NİFAK TOHUMLARI EKMEK İSTEYENLER VAR'' 

     Bu seçimde tek başına iktidar istediklerini anlatan Baykal, bazı çevrelerin CHP'nin yükselişini engelleme gayretleri içinde olduğunu söyledi. 
     Deniz Baykal, ''CHP'nin içine nifak tohumları ekmek isteyen, tartışma yaratmak isteyen çevreler, bugüne kadar olduğu gibi hayal kırıklığına uğramaya devam edecekledir. Geçenlerde durduk yerde bir ezan tartışması başlattılar. Ne CHP'nin ne de eski, yeni herhangi bir CHP'linin Türkiye'de ezanla ilgili bir sorunu yoktur'' diye konuştu. 
     Partililerden, seçim günü sandığa sahip çıkmalarını ve sandığı korumalarını da isteyen Baykal, ''Sandığa uzanacak ellere fırsat vermeyin'' dedi. 
     Baykal'ın konuşmasının ardından, CHP'ye geçen bazı ilçe ve belde belediye başkanlarına parti rozetleri takıldı. Partiye geçenlerin büyük çoğunluğu DSP'den olmak üzere ANAP ve DYP'den istifa ettiği belirtildi. Baykal daha sonra tribünlerde adaylarla birlikte partilileri selamladı ve fotoğraf çektirdi. 
     
     SALONDAN NOTLAR 

     CHP lideri, toplantının yapıldığı salona gecikmeli geldi. Beraberinde İstanbul adayları Kemal Derviş, Yaşar Nuri Öztürk, Zülfü Livaneli ve Ankara adayı Bayram Meral ile birlikte salonu turlayan ve partilileri selamlayan Baykal, daha sonra tribünlerde yerini aldı. Baykal'ın bir yanına Derviş'in, diğer yanında da Yaşar Nuri Öztürk'ün oturması dikkati çekti. 
     Baykal'ın salona gelişinden önce partinin seçim şarkısı ''Haydi Anadolu'' eşliğinde bazı partililer halay çektiler. Salonda, ''Yolsuzlara, yolsuzluklara dokunacağız'', ''Tek başına iktidar'' ''Önce İnsan'' pankartları yer aldı. 
     Deniz Baykal'ın konuşmasından önce CHP'nin kuruluş aşamasından bugünlere gelişini anlatan bir sinevizyon gösterisi sunuldu. Atatürk'ün kendi sesinden 10 Yıl Nutku perdede yer aldığında salondan yoğun alkışlar yükselirken, yan yana oturan Baykal ve Derviş'in duygulandıkları gözlendi. 
     Partiye katılanların rozetlerini takmak üzere , Baykal ile birlikte ''Dev kadro'' olarak anons edilen Derviş, Meral, Öztürk ve Livaneli davet edilirken, tribünde bulunan Fikret Ünlü'nün salondan ayrılması dikkati çekti. 
     





</TEXT>
</DOC>
