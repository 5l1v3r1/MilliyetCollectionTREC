<DOC>
<DOCNO> 114756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/guncel/gun08.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartı verene kimlik sorulur mu 
</HEADLINE>
<TEXT>

ÇAPRAZ ATEŞ 
     PINAR AKTAŞ 

     Bankalararası Kredi Kartı Merkezi, kredi kartı kullanırken kimlik sorulmasına karşı olduğunu bildirdi. Türkiye’de, alışverişlerde kredi kartı kullanıldığında kimlik sorulması oldukça yaygın. Alışveriş yapılan yerler, kimlik sormanın hırsızlığa karşı etkili bir önlem olduğunu düşünerek bunu yapıyor. Avrupa’da ise kimlik sorulmuyor. Türkiye’deki uygulama doğru mu Değerlendirmeler şöyle 
     
     Serdar Aktan Ekonomist - Banka Murakıbı 
Kimlik sorulmalı      Türkiye’de ilk kredi kartı kullananlardan biri olarak "kesinlikle doğrudur" diyorum. Ben de bir - iki kez kartımı kaybettim. Aynı zamanda kaybeden arkadaşlarımın başına da geldi. Siz kartı iptal ettirene kadar, o kartı alan gidiyor alışveriş yerlerine, yüzer milyonluk 15 alışveriş yapıyor. Siz milyarlık faturalarla karşı karşıya kalıyorsunuz. Kartı sunanın o kişi olduğunu nereden bileceksiniz Kartta kimlik sorma, her şeyden önce kart sahibini korumak ve sisteme güvence kazandırmak için iyi bir şeydir. Birkaç kişi "Niye kimlik soruyorsun " dese de bundan vazgeçmek yanlıştır. Makul, medeni, dürüst bir insan kimlik sorulmasından çekinmez. Ben alışveriş yaparken, kimlik sorulmadığında "Lütfen kimliğimi sorun" diyorum. 
     
     Atilla Işıldar Carousel İşletme Müdürü 
Banka, topu atıyor      Bu uygulama doğru. Bankaların işyerleriyle yaptığı sözleşmede bir madde var. Der ki, "Bu kartın yanlış kullanımından dolayı veya farklı kişilerin bu kartı kullanımından dolayı sizden yaptıkları alışverişlerde biz sorumluluk kabul etmiyoruz." Banka topu işyerine atıyor. Mağaza da kendisini sağlama almak için kredi kartıyla birlikte kimlik istiyor. İstemesi de gayet doğal. Burada müşterilerin güvenliği de söz konusu. Mağaza herhangi zararlı bir işlem yapmamak için kimlik istiyor. Bunu yapacaktır. 
     
     Uğur Güvenç Kart Merkezi Genel Müdürü 
Rahatsız edici uygulama      Uluslararası uygulamalarda "kimlik sorulması" diye bir durum söz konusu değil. Kaldı ki bazı ülkelerde kimlik taşıma mecburiyeti yok. Dolayısıyla, "Kimliksiz biri, kredi kartını kullanamayacak mı " sorusuna yanıt bulmak gerekiyor. Önemli olan kart sahibinin attığı imzayla, kartın arkasındaki imzanın birbirini tutmasıdır. Eğer imza uyuşmuyorsa ve şüphelenmişse işyerinin kimlik sorma hakkı var. Ancak ülkemizde tersi oldu. Bankalarımız işyerleriyle yaptıkları sözleşmelere, kimlik sorma mecburiyeti getiren hükümler koydu. Bu durum, bazı işyerlerinin her işlemde müşteriden kimlik istemesine dönüştü. Bu sistem, hırsızı engellemiyor. Hırsızı engellemek için büyük bir kitleyi rahatsız etmek yanlış. 
     
     Avukat Bülent Deniz Tüketiciler Birliği Bşk. 
Bu tüketiciye hakaret      Bu tüketiciye hakarettir. Kimlik sorulmasını, kredi kartının doğrulanması sürecini tüketici hakları açısından hoş bulmuyoruz. Kartı veren kurum, kendi güvenlik açığından kaynaklanan sorunları tüketiciye ve işyerine yıkıyor. Biz üyelerimize ve tüketicilere, "kimlik soran yerlerden alışveriş yapmayın, mağazadan çıkın" tavsiyesinde bulunuyoruz. Avrupa’da bu şekilde bir uygulama yok. Çok istisnai hallerde sorulabilir. Türkiye’de ise asıl kimlik sormamak istisna haline dönüşmüş durumda. 
     



 GÜNCEL 



















</TEXT>
</DOC>
