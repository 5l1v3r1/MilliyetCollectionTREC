<DOC>
<DOCNO> 123201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sontur16.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul polisi sapık avında... 
</HEADLINE>
<TEXT>

     Kadıköy'de bir kız çocuğunun kaçırılmak istendiği yönündeki ihbar üzerine harekete geçen polis, çevrede operasyon başlattı. Şüpheli bir kişi gözaltına alındı. 
     Alınan bilgiye göre, Ünalan Köprüsü mevkiinde 10 yaşlarındaki bir kız çocuğunun yanına yaklaşan bir kişi, elindeki poşetin içinde bulunanları babasına götüreceğini söyleyerek, çocuğu yanına almak istedi. 
     Çocuğun korkup ağlaması üzerine çevredeki vatandaşlar müdahale edince, 25-30 yaşlarında 1.70 boylarındaki siyah bere, mont ve kumaş pantolon giyen şüpheli kaçmaya başladı. 
     Durumun polise bildirilmesi üzerine, yakın ilçelere bağlı polis birimleri ile ''Yunuslar'' olarak bilinen motorize polis timleri ve Asayiş Şube Müdürlüğü ekipleri çevrede geniş çaplı operasyon başlattı. 
     Şüphelinin otostop yaptığı ve gri renkli bir araca binip Ankara yönüne gittiği yönündeki ihbarı değerlendiren polis, bazı yollarda araçlarda inceleme yaptı. 
     Daha sonra bu kişinin Üsküdar Ünalan Mahallesi Oto Sanayi yönüne yaya olarak gittiğinin bildirilmesi üzerine, polis ekipleri bu bölgeye kaydırıldı. 
     Arama çalışmaları sırasında polis ekiplerince şüpheli görülen bir kişi, Mustafa Kemal Mahallesi girişinde gözaltına alındı. 
     Önce Örnek Polis Karakolu'na götürülen bu kişi, daha sonra Asayiş Şube Müdürlüğü'ne gönderildi. 
     Polis yetkilileri, bu kişinin kız çocuğunu kaçırma girişiminde bulunan saldırgan ya da ''Ümraniye Sapığı'' olarak bilinen kişi olup olmadığının belirlenmesi için yüzleştirme yapılacağını belirttiler. 
     
     ''ÜMRANİYE SAPIĞI'' 
     Son 1.5 yılda Ümraniye, Maltepe, Kadıköy ve Üsküdar'da küçük yaştaki 9 öğrenciye tecavüz ettiği, 2 öğrenciye de tecavüze yeltendiği belirtilen ve ''Ümraniye Sapığı'' olarak bilinen, 1.70-1.75 boyunda, 65-70 kilogram ağırlığında, 28-30 yaşlarındaki siyah saç ve göz rengine sahip, esmer tenli saldırganın robot resimleri çizilerek ilgili polis birimlerine dağıtılmıştı. 
     Robot resimlerde, sapığın yüzünde çukurluklar bulunduğu ve sağ kulağının üst kıvrımı olmadığı da belirgin izler olarak vurgulanmıştı. 
     





</TEXT>
</DOC>
