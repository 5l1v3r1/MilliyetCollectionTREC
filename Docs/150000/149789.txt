<DOC>
<DOCNO> 149789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sonspo18.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor sarsıldı, yeni hedef Fenerbahçe... 
</HEADLINE>
<TEXT>

     Denizlispor Profesyonel Futbol Şubesi Sorumlusu Feridun Basmacı, futbolcuların Fenerbahçe ve Bursaspor maçlarını kazanarak, prestijlerini kurtarması gerektiğini söyledi. 
     Basmacı, 3 puan bekledikleri Samsunspor maçını kaybettiklerini belirterek, ''Yakaladığımız pozisyonları değerlendiremedik. Tehlikeli bölgeden uzaklaşmak isteyen rakibimiz ise iki kez kalemize geldi ve birini gol yaptı. Bu maçta şans da bizden yana değildi'' dedi. 
     Denizlispor'un iki maç daha kaybetmesi durumunda alt sıralardaki takımlarla puan açısından aynı duruma geleceğine dikkati çeken Basmacı, şöyle konuştu 
     ''UEFA Kupası'nda başarılara imza atmış bir takım, düşmemek için oynamamalı. Böylesi bir durum ayıp olur. Bu nedenle futbolcularımız, Fenerbahçe ve Bursaspor maçlarını kazanıp hem kendilerinin, hem Denizlispor'un prestijini kurtarmalı.'' 
     
     HAZIRLIKLAR SÜRÜYOR 
     Öte yandan, Samsunspor maçı sonrası Karahayıt Lycus River Otel'deki kampı sürdüren yeşil-siyahlılar, ara vermeden Fenerbahçe ile oynanacak erteleme maçının hazırlıklarına başladı. 
     Bu arada, 16 Nisan Çarşamba günü Denizli Atatürk Stadı'nda saat 20.00'de başlayacak maçın biletleri satışa çıkarıldı. Stat gişeleri ve Denizlispor Kulübü'nde satılan biletlerin fiyatları şöyle 
     Maraton ve kale arkası tribün 10 milyon, alt kapalı tribün 20 milyon, üst kapalı tribün numarasız misafir takım bölümü 20 milyon, üst kapalı tribün numaralı 30 milyon lira. 
     





</TEXT>
</DOC>
