<DOC>
<DOCNO> 136920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sondun20.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'da dev gösteri... 
</HEADLINE>
<TEXT>

     İngiltere'nin başkenti Londra'da geniş katılımlı savaş karşıtı gösteri başladı. 
     Kentin kuzey ve güneyinde iki noktada, farklı kaynaklara göre 500 bin ila 1 milyon kişi toplandı. 
     İzinlerin kaldırıldığı Londra Metropolitan polis teşkilatından yaklaşık 5000 memurun görev yaptığı ''barış yürüyüşünde'', göstericiler Picadilly'de buluşacak ve buradan Hyde Park'a yürüyecek. 
     Güneyden gelen göstericiler, parlamento binasının da önünden geçecek. 
     Göstericiler arasında Liberal Demokrat Parti lideri Charles Kennedy de bulunuyor. 
     Bu arada, Başbakan Tony Blair'in İşçi Partisi'nin toplantısına katıldığı Glasgow kendinde 25 bin kişi ''savaşa hayır'' sloganlarıyla gösteri yaptı. 
     Öte yandan, benzer gösteriler Belfast ve Dublin'de de yapılıyor. 
     Yunanistan'da ise aralarında başkent Atina ve Selanik'in kentinin de bulunduğu 52 şehirde savaş karşıtı gösteriler yapıldı. 
     Atina'da parlamento binası önünde toplanan ve sayıları Yunan televizyonları tarafından ''on binler'' olarak ifade edilen göstericiler, Mikis Teodorakis ve Maria Faranduri gibi ünlü sanatçıların verdiği konseri dinlediler. 
     Göstericiler daha sonra, polisin etrafında yoğun güvenlik önlemleri aldığı gözlenen ABD Büyükelçiliği'ne yürüdüler. 
     Atina'daki gösteri sırasında yüzleri maskeli küçük grupların zaman zaman polisle çatıştığı, çevredeki araç ve işyerlerine maddi hasar verdikleri gözlendi. 
     Yunanistan'daki gösterilerde, ''Savaşa hayır barışa evet'', ''Kirli savaşa hayır'' ve ''Savaşı durduralım, dünyayı değiştirelim'' sloganlarını taşıyan pankartlar taşındı. 
     





</TEXT>
</DOC>
