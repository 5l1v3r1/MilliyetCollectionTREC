<DOC>
<DOCNO> 138232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sonspo06.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği, fabrika gibi... 
</HEADLINE>
<TEXT>

     Türk futbolunda, altyapı ve tesisleşme olarak UEFA ölçütlerine en uygun takım durumuna gelen son yılların güçlü ekiplerinden Gençlerbirliği, Galatasaray, Beşiktaş ve Fenerbahçe'ye futbolcu yetiştiriyor. 
     Kırmızı-siyahlı ekip, 3 büyük kulübe son 10 yılda toplam 17 futbolcu vermesini, yetiştirdiği futbolcuların kalitesine ve 3 büyüklere karşı başarılı oluşuna bağlıyor. 
     Gençlerbirliği, son 10 yıl içinde Galatasaray'a Ergün, Ümit Karan, Bülent Akın, kaleci Nezihi ve Osman, Beşiktaş'a Ali Günçar, Ali Eren, Rahim, İlhan Mansız ve Tolga, Fenerbahçe'ye ise Metin Diyadin, Tarık, Erkan, Kemalettin, Ümit Özat, İsmail Güldüren ve Mosheou'yi verdi. 
     Teknik direktör Ersun Yanal, 3 büyük kulübe verdikleri bu 17 futbolcudan yalnızca Ergün, Ümit Karan, Tolga, Ali Eren, İlhan Mansız, Ümit Özat ve İsmail Güldüren'in kadrolarda bulunduğunu, diğer 10 futbolcunun ise ya futbolu bıraktığını ya da başka takımlarda futbolculuk yaşamlarını sürdürdüklerini söyledi. 
     Yanal, son 10 yılda 3 büyük kulübe verdikleri toplam 17 futbolcunun, Gençlerbirliği'nin, 3 büyük kulübe karşı kazandığı başarılardan ve ve altyapıdan kaynaklandığını belirterek, ''Geçmişten günümüze kadar 3 büyük kulübün korkulu rüyası olmuş bir takım olmamızın nedenlerinin başında bu kulüplere 10 yılda toplam 17 futbolcu vermiş olmamız gelir. Galatasaray, Fenerbahçe ve Beşiktaş'a karşı başarılı oluşumuzun diğer nedenleri ise hedefi olan oyunculardan kurulu bir takım ve başarılı bir altyapıya sahip oluşumuzdur. Bu özelliklere sahip olduğumuz sürece sadece 3 büyüklerin değil, tüm takımların korkulu rüyası olacağız'' diye konuştu. 
     





</TEXT>
</DOC>
