<DOC>
<DOCNO> 107148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/spor/ybilgic.html </URL>
<DATE> 2002/09/12/ </DATE>
<TIME>  </TIME>
<AUTHOR> GÜRCAN BİLGİÇ  </AUTHOR>
<HEADLINE>
Küçük ve büyük 
</HEADLINE>
<TEXT>

     Ortega’nın Arjantin’den gelen takma adı "Küçük Eşek." Küçüğünün olduğu yerde elbette "büyüğü" de vardır. 
     İşte dünkü maçta, Fenerbahçe’nin, Gaziantep karşısında yaşadığı aczliklerin nedeni bu "Büyük ..." 
     Deplasmanda, öylesine istekli ve etkili oynayan bir rakip karşısında, Fenerbahçe’nin üretebileceği hiçbir çıkış yolu ne yazık ki yoktu. 
     Ortega’nın maça yedek kulübesinde başlaması, bugün okuyacağınız birçok tenkitin başrolünü alacaktır. 
     Eğer Fenerbahçe takım olsaydı, bu zengin kadrosuyla, sahayı iyi parselleyip, top dolaştırıp, boşa adam kaçırıp, neticeye gidecek pozisyonlar bulsaydı, tenkitlerde Ortega sadece ayrıntı olurdu. Ortega oynamadığında, Lorant’a kızılmasının nedeni elindeki ekibi takım yapamadığından değil, puan getirecek hamlelerin "Küçük Eşeköten beklenmesindendir. 
     Gaziantep, Bouazizi’yi ön liberoda kullanıp, bütün orta saha ve forvetini, müthiş bir pres temposuyla oynattı. 35 dakika boyunca Fenerbahçe’yi şaşkına çeviren, bu arzuydu. Ne zaman ki rakip tempo düşürdü, devrenin bitimine kadar olan 10 dakikalık bölümde, oyunun kontrolü Fenerbahçe’ye geçti ve fark bire indi. 
     İkinci yarıda Rapajc’in oyuna girmesi doğru bir değişiklikti. Ali Güneş’in oyundan çıkmasıyla kanatların işlerlik kazanması, Lorant’ın kafasında bu bölgelerdeki oyuncuları değiştirerek oluyor. Halbuki gerçekte bu adamların çalışması lazım. 
     65’te eşeklerin "Küçük" olanı oyuna girdi. Ortega, katı presi üstün top tekniğiyle kırıyor ve iki hamlesinden biri faulle sonuçlanıyordu. Yine de Antep’in yerleşim hatalarından oluşan iki pozisyon dışında Fenerbahçe rakip kaleye inemiyordu. Fatih Akyel’in 75’te kırmızı kart görmesiyle defans güvenliği tamamen ortadan kalktı. "Büyük" olan, "hurra" diyordu. Yani saldırın... Bomboş bir yarı sahayı golle değerlendiren ev sahibi ekip, tüm oyun konsantrasyonunu kaybetti. 
     Ortega’nın ve Ogün’ün şahsi çabalarıyla gelen iki gol Fenerbahçe’yi eşikten, "Büyük" olanı ipten döndürdü. 
     



 SPOR 



























</TEXT>
</DOC>
