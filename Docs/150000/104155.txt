<DOC>
<DOCNO> 104155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/yasam/yas02.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Banliyö treninde kapkaç terörü .. 
</HEADLINE>
<TEXT>

İki banliyö faresi, cep telefonuna göz koydukları genci trenden attı. Rayların arasına düşen genç, mutlak bir ölümden döndü 
     MUSTAFA KURTARAN istanbul 

     Kaçması daha kolay oluyor diye banliyö trenlerini mesken tutan iki kapkaççı önceki gün az kalsın cep telefonunu çaldıkları muhasebecinin ölümüne neden oluyordu. 
     Eminönü’ndeki bir işyerinde muhasebeci olarak çalışan 23 yaşındaki Yüksel Aydemir, işini bitirip gece yarısına doğru Esenyurt’taki evine gitmek için Sirkeci - Halkalı seferini yapan banliyö trenine bindi. 
     Bu hattaki trenleri mesken tuttukları iddia edilen Fehmi Ünal ve Ahmet Tığlık trendeki yerlerini almış ve uygun kişiyi beklemeye başlamışlardı bile. Bu sefer hedefleri Aydemir’in cep telefonuydu. Ünal ve Tığlık’ın planı Samatya İstasyonu’na yakın bir yerde telefonu almak ve inip kayıplara karışmaktı... 
     
     Direndi ama yetmedi 
     Uygun anda harekete geçtiler ama Yüksel Aydemir, dişli çıktı’ ve onlara direndi. Bu arada istasyona da gelinmişti. Ve iki kapkaççı gücü tükenen Aydemir’i Samatya yakınlarında trenden attılar. Raylar arasındaki bölgeye düşen Aydemir, şans eseri sağ kurtulurken kurbanlarını yaraladıktan sonra kaçmaya çalışan Ünal ve Tığlık, kısa sürede olay yerine gelen polislerce yakalandı. 
     Aydemir, sağlık ekibinin yaptığı ilk müdahalenin ardından ambulansla kaldırıldığı Haseki Hastanesi’nde tedavi altına alındı. 
     



 YAŞAM 





















</TEXT>
</DOC>
