<DOC>
<DOCNO> 148252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/spor/spo15.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

G.Antep-Bursa maçı Mersin’de      PROFESYONEL Futbol Disiplin Kurulu, Gaziantepspor - Beşiktaş maçında çıkan olaylar nedeniyle, Gaziantepspor’un Bursaspor ile oynayacağı karşılaşmayı Mersin’e aldı. Futbol Federasyonu’ndan yapılan açıklamaya göre, maç 13 Nisan Pazar günü saat 14.30’da yapılacak. 
     
Yüzmede rekor      ABD ile Avustralya arasında yapılan ikili yüzme yarışmalarında, Amerikalı yüzücü Michael Phelps, erkekler 400 metre karışıkta kendisine ait dünya rekorunu yeniledi. 17 yaşındaki Phelps, ağustos ayında 4.11.09 ile elde ettiği rekoru, 4.10.73’e geliştirdi. 
     
Kayseri’de fatura vali ve emniyete      KAYSERİSPOR - Ç.Rizespor maçında yaşanan olayların faturası vali ve emniyet müdürüne çıkıyor. İçişleri Bakanı Abdülkadir Aksu, olaylar nedeniyle Kayseri Valisi Nihat Canpolat ve Emniyet Müdürü Bekir Tanrıkulu hakkında soruşturma başlatılması talimatını verdi. Öte yandan olayların hakem ve gözlemci tarafından Futbol Federasyonu’na rapor edilmesi nedeniyle Kayserispor’un disiplin kuruluna sevk edileceği ve iki maç ceza almasının gündemde olduğu öğrenildi. 
     
Doping testleri artık Ankara’da      TÜRKİYE Futbol Federasyonu, doping kontrolleriyle ilgili numuneleri bundan sonra Almanya’ya göndermek yerine, Ankara’daki Türkiye Doping Araştırma Merkezi’ne test ettirecek. Doping Komisyonu Başkanı Prof. Turgay Atasü, "Doping merkezimiz uluslararası akredite oldu. Bundan sonra numuneleri yurtdışına göndermek yerine Ankara’da kontrol ettirerek, döviz tasarrufu sağlayacağız" dedi. 
     
Mustafa Fedai devri bitti      LİGDE zor günler geçiren Göztepe’de, teknik direktör Mustafa Fedai’nin görevine son verildi. Üst üste gelen kötü sonuçların ardından toplanan Göztepe A.Ş. yönetimi, Fedai ile yolları ayırma kararı aldı. Yönetim Kurulu Başkanı Feyyaz Gülmen, "Şu anda belirlenmiş bir isim ya da aday yok. En kısa sürede yeni teknik direktörümüzü belirleyeceğiz" dedi. 
     
Tok istifa etti      ALTAY maçından farklı mağlup olan Elazığspor’da Teknik Direktör Erol Tok istifa etti. Başkan Baki Aydın’ın, "Bazı arkadaşlarımız sizi istemedi. Ancak oturup işi tatlıya bağladık" demesine içerleyen Tok’un, "Eğer öyle birşey varsa ben yokum" diyerek ayrıldığı öğrenildi. 
     
Şampiyonlar Ligi-Çeyrek Final      21.45 Ajax - AC Milan 
     21.45 R. Madrid - Manchester Utd. 
     


SPOR 


























</TEXT>
</DOC>
