<DOC>
<DOCNO> 119838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/dunya/dun03.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TAYYİP EURO-DOĞAN 
</HEADLINE>
<TEXT>

Elefterotipia gazetesi, AKP lideri Erdoğan’ın Atina ziyaretini manşetten bu başlıkla duyurdu 
     YORGO KIRBAKİ Atina 

     AKP lideri Tayyip Erdoğan’ın Atina ziyareti, Yunan gazetelerinin manşetlerinde yer aldı. To Vima, "Erdoğan kendisine zaman tanınmasını istedi", Elefterotipia, "Euro -Doğan", Kathimerini, "Kıbrıs ve Türk - Yunan ilişkilerinde yeni Erdoğan ruhu", Elefteros Tipos, "Simitis’ten Erdoğan’a, Ege ve Türkiye’ye AB’den tarih verilmesi için çeyiz" dediler. 
     
     Kadın yazarlar sevdi 
     Erdoğan, Atina’da Yunanistan Başbakanı Kostas Simitis’in yanı sıra kadınları da kendisine hayran bıraktı. Yunan gazetelerindeki kadın yazarlar, Erdoğan’ı sempatik ve sıcak bulduklarını yazdılar. 
     Elefterotipia gazetesinden Lena Pagoni, Erdoğan’ı şöyle anlattı "Yakından çok daha sempatik görünüyor. Seçim döneminde televizyonlarda gördüğümüz o donuk bakışlı adam değil. Tecrübesiz ancak ihtirasları olan bir politikacı izlenimi bıraktı. Öğle yemeğinde son derece rahat ve samimiydi." 
     Kathimerini gazetesinde Eleni Bistika ise şunları yazdı "Uzun boylu, sempatik, yüzünde gerçek bir tebessüm var. İnandırıcı olma karizmasına sahip. Atina’daki basın toplantısını televizyonlardan izleyen ya da radyolardan dinleyen herkesin takdirini topladı." 
     
     Simitis "adamını" buldu 
     Bülent Ecevit ile üç yıldır Türk - Yunan ilişkilerinde yaşanan yakınlaşma dönemi sırasında Avrupa’daki her buluşmalarında "Karaoğlan"ın 1974 Kıbrıs Barış Harekatı nedeniyle Yunan kamuoyundaki olumsuz imajı yüzünden her zaman dikkatli ve çekingen görünen Başbakan Kostas Simitis, Erdoğan’ın yanında adeta bu üç yılın intikamını aldı. Simitis’in rahatlığı ve samimiyetinde başlıca faktör Erdoğan’ın duygularını ve düşüncelerini çekinmeden daha ilk andan itibaren ortaya koymasıydı. 
     
     Erdoğan’a tespih 
     Atina Belediye Başkanı Dimitrios Avramopulos, Erdoğan’a elindeki tespihi hediye etti. Avramopulos, eski dostuna, "Siyasi rakiplerinden baskı geldikçe tespih çeker, sakinleşirsin" dedi. 
     
10 günde 22 bin km.      Seçim zaferinin ardından partisinin TBMM’deki ilk grup konuşmasında, "dünyayı fellik fellik dolaşacağız" diyen AKP Genel Başkanı Recep Tayyip Erdoğan, Türkiye’nin Avrupa Birliği’ne AB üyeliği için müzakere tarihi verilmesi yönünde lobi yapmak amacıyla çıktığı tur kapsamında dünyanın çevresinin yarısından daha fazla yol yapacak. Gece gündüz yolda olan Erdoğan’ın uçak yolculuklarnın toplamı 13 bin 852 mile 22 bin 163 kilometreye ulaşacak. 
     Gittiği başkentlerde Türkiye’nin AB’den müzakere takvimi alması için sıcak mesajlar alan, profesyonel futbol geçmişi nedeniyle futbolu da kattığı sıcak sohbetler yapan Erdoğan, dün yine yollara düştü. 
     3 Kasım’dan sonra ilk yurtdışı gezisini İtalya’ya yapan Erdoğan 1294 millik Ankara - Roma parkurunda gidip gelmesinin ardından önceki gün Ankara - Atina -Madrid - Ankara arasında 4 bin 742 mil katetti. Erdoğan, dün de 10 bin milden fazla sürecek Almanya - Londra - Belçika - İrlanda - Fransa seferine çıktı. Erdoğan’ın toplam 13 bin 852 millik yolculuğunun kilometre olarak karşılığı 22 bin 163. Dünyayı çevreleyen Ekvator çizgisinin uzunluğu da 40 bin kilometre. 
     



 DÜNYA 













</TEXT>
</DOC>
