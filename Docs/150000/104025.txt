<DOC>
<DOCNO> 104025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/soneko16.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci el ev eşyaları revaçta... 
</HEADLINE>
<TEXT>

     Ekonomik sorunlar ve işsizlik, yeni evli çiftleri beyaz eşya mağazaları yerine ikinci el eşya satan mağazalara çekiyor. 
     Konya Eski Ev Eşyaları Derneği Başkanı İsmet Çakır, ikinci el eşyalarındaki satışların geçen yıla oranla yüzde 100 oranında arttığını söyledi. 
     Orta gelirlilerin yeni bir buzdolabı almak için 650 milyon ile 1.5 milyar lira, televizyon almak için ise 750 milyon ile 1.4 milyar lirayı gözden çıkarmaları gerektiğini belirten Çakır, aynı marka ikinci el buzdolabının 150 ile 400 milyon, televizyonun 200 ile 350 milyon lira arasında değiştiğini kaydetti. 
     Krizden önce ikinci el eşya almak isteyenlerin, mağazalara gelip seçici davrandığını, ancak bugün fazlaca alışkın olmadığımız yeni evli çiftlerin bile müşterileri olduğunu anlatan Çakır, şöyle devam etti 
     ''Her genç kız ve damat yaşamını kolaylaştıracak, temel ihtiyacı olan eşyalarla dizili eksiksiz bir ev hayal eder. Ancak, gözlemlerimiz bu arzunun yeni evli çiftler için her geçen gün ulaşılamaz olduğunu gösteriyor. Çünkü, özellikle son bir yıl içinde en önemli müşteri grubumuz yeni evli çiftler oldu. Hayat pahalılığı, işsizlik, gelin ve damatları da bize çekmeye başladı. Mağazamıza gelen gelin ve damatlar yüksek fiyatlar verip yeni eşya almaktansa, dörtte bir fiyatına olan kullanılmış eşyayı tercih ettiklerini söylüyorlar. Buzdolabı, televizyon, kanepe, masa ve sandalye gibi ev eşyalarını artık bizden diziyorlar. Eski ev eşyası satan mağazalarımız şu anda yok satıyor.'' Eski ev eşyaları satan mağazalarda, kullanılmış eşya bulmanın çok zor olduğunu da vurgulayan Çakır, ''Beyaz eşyada sürekli artan fiyatlar eşyalarını yenileyen aileleri de etkiledi. Aileler artık, büyük paralar ödeyerek yenisini almadığı için biz de eşya almakta sıkıntısı çekiyoruz'' dedi. 
     





</TEXT>
</DOC>
