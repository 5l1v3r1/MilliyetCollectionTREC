<DOC>
<DOCNO> 124324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/spor/spo05.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
BİR PERİ MASALI 0-1 
</HEADLINE>
<TEXT>

Denizlispor, Fransa şampiyonu Olympic Lyon önünde inanılmaz bir başarıya imza attı. Türk Futbolu’nun süper horozu, deplasmanda da kazanarak, onur madalyasını boynuna taktı 
     Gol Mustafa Özkan’dan 
     DENİZLİSPOR ilk kez katıldığı UEFA Kupası’nda tarih yazdı, ilk maçta 0 - 0 berabere kaldığı Fransa şampiyonu Olympic Lyon’u deplasmanda 1 - 0 yenerek dördüncü tura kaldı. Yeşil - Siyahlı ekip karşılaşmaya hızlı başladı, Avrupa Kupaları’ndaki gol ayağı Mustafa Özkan 5. dakikada Lyon filelerini havalandırınca büyük bir avantaj yakaladı. Denizlispor gol sonrası kontrollü oynadı. Defans iyi kapandı, forvet kontr toplar kolladı, kalede devleşen Heinen Fransız forvetlere geçit vermedi. Ve 90 dakika sonunda zafer temsilcimizin oldu. 
     
Tarihe geçti      FRANSA’NIN O.Lyon takımını yenerek 4. tura yükselen Denizlispor, Beşiktaş ile birlikte tarihe geçti. UEFA Kupası’nda şimdiye kadar 4. tura sadece 1968-69 yıllarında Göztepe ve kupayı kazandığı 1999-2000 sezonunda Galatasaray yükselmişti. Yeşil - Siyahlı takım bu başarısıyla ilk kez katıldığı UEFA Kupası’nda bir ilke imza attı. 
     
Sevinçten uçuyoruzTeknik Direktör Rıza Çalımbay, büyük bir olay yaşadıklarını söyledi. Denizlispor’un hocası, "Bu inancın zaferidir" dedi 
     DENİZLİSPOR, Lyon zaferi sonrası büyük sevinç yaşandı. Teknik Direktör Rıza Çalımbay, mutluluğunu ifade edecek kelimeler bulamadığını söyledi, "Bir devi saf dışı bıraktık. Sevinçten uçuyoruz" dedi. İki takım arasında dağlar kadar fark olduğunu vurgulayan Çalımbay, "İki, ya da üç pozisyon bulabileceğimizi biliyorduk. Öyle oldu ve birini değerlendirdik. Fransa şampiyonunu evinde yenmek bizim için büyük olay. Bu inancın zaferidir" diye konuştu. 
     LYON Teknik Direktörü Paul Le Guen ise adeta yıkıldı. Fransız hoca, "Taktik olarak ilk 10 dakikada sonuca gitme düşüncesindeydik. Ancak tam tersi oldu. Golü yedikten sonra kendimizi toparlamaya çalıştık, başaramadık. Şans da bizim yanımızda değildi" ifadesini kullandı. Lyon Başkanı Jean Michel Aulas, "Denizlispor mağlubiyeti ile depresyona girdik. Şimdi futbolcularımızı, lige nasıl döndüreceğimizi kara kara düşünüyoruz" dedi. 
     
Denizli sokağa döküldü      Yeşil - Siyahlı taraftarlar gecenin geç saatlerine kadar eğlendi, zaferin keyfini çıkardı 
     TARİHİNDE ilk kez katıldığı UEFA Kupası’nda 4. tura yükselen Denizlispor, Denizli halkını sokağa döktü. Fransa şampiyonu Olympic Lyon’u deplasmanda 1-0 yenerek yoluna devam eden Yeşil - Siyahlı takım, taraftarlarını sevince boğdu. Maçın bitiş düdüğüyle birlikte soğuk havaya rağmen halk soluğu dışarıda aldı, kenti "En büyük Denizlispor" tezahüratlarıyla adeta salladı. 
     
Mustafa sırtlıyor      DENİZLİSPOR’UN golcü futbolcusu Mustafa Özkan, takımını UEFA Kupası’nda tek başına sırtlıyor. İlk turda Fransız Lorient’e iki, ikinci turda Çek Sparta Prag’a yine iki gol atan genç oyuncu, O.Lyon maçını da boş geçmedi ve uzun bir sakatlık döneminden sonra çıktığı kritik sınavda takımını zafere ulaştırdı. Gol sayısını beşe yükselten Mustafa Özkan gol krallığında da emin adımlarla ilerliyor. 
     
Altın çocuklar      DENİZLİ Valisi Yusuf Ziya Göksu, Lyon zaferinin ardından futbolcuları soyunma odasında kutladıktan sonra, prim olarak altın vereceğini açıkladı. Göksu, "Altın rakamını Denizli’ye dönünce belirleriz" dedi. Öte yandan Yeşil - Siyahlı yöneticiler de galibiyet primini 10 milyardan 20’şer milyara yükseltti. 
     



 SPOR 



























</TEXT>
</DOC>
