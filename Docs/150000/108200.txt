<DOC>
<DOCNO> 108200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/spor/spo01.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
CORDOBA'DAN TAŞLAMA 
</HEADLINE>
<TEXT>

Beşiktaş’ın başarılı eldiveni, Türkiye’de futbol mantığını çözemediğini söyledi. Kolombiyalı kaleci, "Galatasaray dışında burada topu alan gidiyor. Üstelik buna yabancılar da ayak uydurmuş" dedi 
     ORHAN YILDIRIM 

     Teşhisleri koydu 
     SİYAH - Beyazlı kulübe sezon başında İtalyan Perugia’dan transfer edilen Oscar Cordoba, ilginç teşhisler yaptı, takım arkadaşlarına ve rakip takımlara göndermelerde bulundu. Başarılı kaleci, "Türkiye’de futbol mantalitesini anlamak mümkün değil. Galatasaray dışında hiçbir takım mantıklı oynamıyor. Futbolun ana kuralı belli defanssa defans, hücumsa hücum. Herkes önce görevini yapmalı. Ama burada topu alan gidiyor. Üstelik buna yabancılar da ayak uyduruyor" diye konuştu. 
     
     "Kendimle yarışırım" 
     HİÇBİR kaleci ile yarışmadığının altını çizen Kolombiyalı eldiven, "Hatalı goller yedim. Ancak bunlar şanssızlıktı. İyi çalışıyorum. Sadece kendimle yarışırım. Ancak hiçbir takım, tek bir oyuncuyla başarılı olamaz" yorumunu yaptı. İnönü için, "Hayatımda bu kadar bozuk zemini olan bir sahada oynamadım" diyen Cordoba, Kolombiya Milli Takımı’nı bırakmasıyla ilgili de, "Sakatlığım gerekçesiyle davet edilmedim. Arayıp, İyiyim. Ama artık ben yokum’ dedim" açıklamasında bulundu. 
     
     "Cim - Bom şanslı" 
     CORDOBA, Beşiktaş’ın Avrupa vitrininde söz sahibi olmasına çalışacaklarını vurgulayıp, şöyle devam etti "Şampiyonluk için çok umutluyum. Ancak gerçeği söylemek gerekirse, uluslararası tecrübesi bulunan Galatasaray daha şanslı. Umarım Avrupa’da bir üst tura çıkarlar. Böylece şansımız iki katına yükselir. Boca Juniors büyük kulüptü, ama ülke dışında adını bilen yoktu. Beşiktaş da böyle. UEFA’da bunu değiştirebiliriz. Beşiktaş’ı Avrupa’da da tanınır duruma getireceğiz. 
     
     Nouma öfkeli 
     NOUMA, önceki günkü antrenmanda yaşananlarla ilgili medyada hakkında çıkan haberler için sert tepki gösterdi. Fransız futbolcu "Ben nazik davranmaya çalışıyorum. Kimseye problem çıkarmak istemiyorum. Eğer bir problem çıkarılacaksa, teknik direktör veya takım arkadaşlarıma problem çıkarmayın, bana çıkarın. Benimle uğraşmak tehlikeli olabilir. Herkesle de teker teker hesaplaşabilirim" dedi. Siyah - Beyazlı takım Sarejevo maçının hazırlıklarını dün de sürdürdü. 
     
Maçın hakemi      İsviçreli Leuba 
     BOSNA Hersek’in Sarajevo takımını ağırlayacak olan Beşiktaş’ın maçını İsviçre Futbol Federasyonu’ndan Philippe Leuba yönetecek. İnönü Stadı’nda 19.45’te başlayacak karşılaşmada Leuba’nın yardımcılıklarını Armand Barraud ile Stephane Cuhat yapacak. 3 Ekim’deki rövanş maçında ise Macar hakem Attila Juhos görev yapacak. Sarajevo bugün İstanbul’a gelip, İnönü Stadı’nda idmana çıkacak. 
     
     



 SPOR 

























</TEXT>
</DOC>
