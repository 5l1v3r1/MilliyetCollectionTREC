<DOC>
<DOCNO> 124074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/siyaset/siy04.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis, AB’ye uydu 
</HEADLINE>
<TEXT>

Yasaların görüşülmesi geçen dönemin Meclis’inde günlerce sürerdi. Bazı tartışmalar ölümle bile sonuçlanmıştı. Şimdi ise Anayasa değişiklikleri kavgasız, jet hızıyla geçiyor 
     SALİHA ÇOLAK Ankara 

     AB ülkeleri, yasal düzenlemelerle Kopenhag kriterlerini bir bir yerine getiren Türkiye’ye "uygulamayı görelim" derken, TBMM de tarihinin en süratli Anayasa değişikliğini "siyasi yasaklar" gibi radikal bir konuda gerçekleştiriyor. İç tüzük değişikliğini bile bir vekilin ölümüne yol açan tartışmalarla kabul eden TBMM, AKP lideri Recep Tayyip Erdoğan’ın önünü açan Anayasa değişikliklerine ilişkin kararları jet hızıyla aldı. 
     AKP’nin tek başına iktidara gelmesinden sonra, iki ayrı "AB’ye uyum paketi" ile "Anayasa değişikliği paketi TBMM’ye sevk edildi. TBMM Anayasa Komisyonu, önceki gün Anayasa paketindeki değişiklik tekliflerini ele aldı. Pakette yer alan Anayasa’nın 76, 78 ve 67. maddelerinde değişiklik öngören teklifler çeşitli değişikliklerle kabul edildi. 
     
     CHP engellemedi 
     Siyasi yasaklıların önünü açan, ara seçimlerin iktidar partilerinin istediği her dönemde yapılmasını engelleyen, bir yıl içinde yapılan tüm seçimlerin bir arada yapılmasını zorunlu kılan hükmü, bir ilin boşalması durumunda yapılacak seçimlerde muaf tutan düzenlemeler, öğleden önce komisyonda kabul edilmesinin ardından, öğleden sonra Genel Kurul’a indi. Hem komisyon hem Genel Kurul’da CHP’liler engellemek için söz alıp kürsü işgali yapmadı. Her maddenin tek tek gizli oylanmasına rağmen görüşmeler 7 saatte sonuçlandı. Böylelikle tüzük de değişti, Anayasa değişikliğinin ilk görüşmesi de tamamlandı. Hükümetin AB’ye uyum çerçevesinde hazırladığı ilk paket de önce Adalet, ardından Anayasa Komisyonu’ndan geçti. Bir gün sonra da hızla Genel Kurul’a indirildi. Böylece Anayasa değişikliği ve uyum çerçevesinde siyasi partiler ve milletvekili seçim yasasındaki kısıtlamalar kaldırıldı, parti kapatma güçleştirildi, dernekler ve dilekçe yasalarındaki değişikliklerle de özgürlükler genişletildi. 
     Türbanlı üniversite öğrencileriyle Kürtçe eğitim hakkı için dilekçe veren öğrencileri de kapsayan öğrenci affı ile yeniden yargılanmaya ilişkin hükümlerin bulunduğu ikinci paket ise Kopenhag sonrasına bırakıldı. Paket, dün TBMM Milli Eğitim Komisyonu tarafından alt komisyona havale edildi. 
     
     Yeni vekilin konuşma telaşı AKP İstanbul Milletvekili Zeynep Karahan Uslu’nun dünkü heyecanlı hali dikkat çekti. Gündem dışı konuşma yapmak için Meclis salonuna hızla giren ve paltosunu yan koltuğa atan Uslu, heyecanla konuşma metnini çantasında aramaya başladı. Bu sırada, yandaki koltuğa oturmak isteyen milletvekilini görünce yine aynı telaşla hızla paltosunu topladı. 



 SİYASET 













</TEXT>
</DOC>
