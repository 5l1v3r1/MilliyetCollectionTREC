<DOC>
<DOCNO> 106961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sondun21.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakal Carlos "Bin Ladin'i takdir ediyorum" 
</HEADLINE>
<TEXT>

     Fransa'da cezaevinde bulunan ''Çakal Carlos'' lakaplı Venezüellalı uluslararası terörist İllich Ramirez Sanchez, kendisinden sonra en çok arananlar listesinde bulunan Suudi terörist Usame Bin Ladin'i takdir ettiğini belirtti. 
     Merkezi Londra'da bulunan El Hayat gazetesinin kendisine gönderdiği soruları yazılı olarak yanıtlayan Çakal Carlos, Usame Bin Ladin'in izlediği yolla gurur duyduğunu ifade etti. 
     ABD'deki, başından beri Bin Ladin'in sorumlu tutulduğu 11 Eylül saldırılarıyla ilgili haberleri takip ettiğini belirten Venezüellalı terörist, ''O müthiş rahatlama hissini tarif edememem'' dedi. 
     Kendisini emperyalizm karşıtı olarak niteleyen Ramirez, geçmişte Bin Ladin ile hiç bağlantısı olmadığını, ancak Suudi teröristin örgütüyle bazı stratejik noktalarda hemfikir olduğunu kaydetti. 
     Bin Ladin'i kıskanmadığını da ifade eden Ramirez, ''Eğer Suudi terörist şehitlik mertebesine ulaşmadıysa büyük olasılıkla önemli roller üstlenecektir'' diye yazdı. 
     Ancak Ramirez, El Hayat'ın ''Bin Ladin ile hiç biraraya gelip gelmediği''ne ilişkin soruyu yanıtsız bıraktı. 
     Bin Ladin ve Ramirez, aynı dönemlerde Sudan'da bulunmuştu. 
     Sudan'da 1994'te Fransız gizli servisince yakalanan Çakal Carlos, iki Fransız gizli servis ajanını 1975'te öldürmekten, 1997'de ömür boyu hapse mahkum olmuştu. 
     





</TEXT>
</DOC>
