<DOC>
<DOCNO> 146733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sondun11.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtler, Kerkük ve Musul'a doğru ilerliyor... 
</HEADLINE>
<TEXT>

     Amerikan bombardımanı altında gerileyen Irak güçlerinin, Kerkük ve Musul'a doğru ilerleyen Kürtlerin önünü açtığı belirtildi. 
     Amerikan MSNBC kanalının haberine göre, Irak kuvvetleri Kuzey Irak'taki en büyük kent olan Musul'a doğru çekiliyorlar. Bölgede bin 200 Amerikan paraşütçüsü bulunduğu ve bölgeye yakında, yeni birliklerin sevk edileceği belirtiliyor. 
     MSNBC'ye açıklamada bulunan Kürdistan Demokrat Parti yöneticilerinden Hoşyar Zebari, ''kuzeyden başlatılacak bir saldırının, Saddam Hüseyin'i devirme konusunda büyük bir hamle olacağını'' söyledi. 
     MSNBC, haftasonu Kürt kuvvetlerinin Kerkük'e doğru ilerlemelerini sürdürdüklerini ve kentin yoğun ateş altında bulunduğunu duyurdu. Kürtlerin sadece geçen pazar günü 15 km derinliğinde yeni toprak ele geçirdikleri, ancak arazinin yoğun şekilde mayınlanmasının ilerlemeyi yavaşlattığı bildiriliyor. Amerikan özel güçlerine eşlik eden Kürt birliklerinin, yer yer Ensar-ül-İslam kuvvetleriyle de çatışmaya girdikleri haber veriliyor. Bu çatışmalarda, 120-150 Ensar gerillasının öldürüldüğü ifade ediliyor. 
     Haberde, Kürtlerin bölgede 230 anti-personel ve 77 anti-tank mayını temizledikleri kaydedilirken, özellikle anti-personel mayınların bir sigara tablası büyüklüğünde olduğu vurgulandı. 
     





</TEXT>
</DOC>
