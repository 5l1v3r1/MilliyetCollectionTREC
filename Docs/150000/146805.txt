<DOC>
<DOCNO> 146805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/soneko26.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İSO Heyeti, Ali Babacan ile görüştü... 
</HEADLINE>
<TEXT>

     İstanbul Sanayi Odası İSO Başkanı Tanıl Küçük, devletin borç ödeme kabiliyeti için ciddi bir özkaynağın söz konusu olduğunu belirterek, ''Savaşın bir süre uzaması ihtimaline karşın kontrollü bir piyasa için yaratılmış tedbirler var'' dedi. 
     Devlet Bakanı Ali Babacan, Küçük başkanlığındaki İSO heyetini Hazine'deki makamında kabul ederek, yaklaşık 1 saat görüştü. 
     İSO Başkanı Küçük görüşmenin ardından gazetecilere yaptığı açıklamada, alınacak tedbirlerin alınmış, yarın değiştirilecek anlamında değil üretken ve çözüm arayışı içeren bir yapı içerisinde değerlendirildiğini kaydetti. 
     Bir gazetecinin savaş tahvili konusundaki görüşlerinin ne olduğunu sorması üzerine Küçük, şunları kaydetti 
     ''Türk milletinin bu yaklaşımı moral açısından çok önemli. Bu herhalde hükümetin sorumluluğunu da artıracaktır. Çözümü de bir an önce yaratma gayretlerine moral verecektir. Bunlarda çok dikkatli olmak lazım. Devlet ne bir zorba ne de ben istediğimi istediğim gibi kullanırım görüntüsünde değil. Devlet anlayışına yakışan bir şekilde hükümetin bu hassasiyetleri değerlendireceği muhakkak.'' Küçük, Türk toplumunun bu hassas davranışına devlet anlayışına yakışan bir çözüm üretileceğini ve ekonomi açısından olumlu değerlendireceklerine inandığını söyledi. 
     ''Bakan'ın yaklaşımı nedir '' şeklindeki soruya karşılık Küçük, ''Bu konuda çeşitli değerlendirmeler yaptık. Müsaade edin açıklamayayım'' yanıtını verdi. 
     
     BÜYÜME VE ÖZEL SEKTÖR 
     Küçük, ekonomik büyümenin özel sektör eliyle gerçekleştiğini herkesin kabul edeceğini Bakan Babacan'a vurguladıklarını belirterek, burada lokomotifin sanayi olduğunu dolayısıyla Türkiye'de çıkarılacak kanunlarda yapılacak değişikliklerde her zaman sanayinin öneminin bilinerek, bu gerçek ışığında hareket edileceğini ifade etti. 
     Küçük, ''Zaten bu konuda bakanla mutabıkız. Diğer yandan bütçe ekonomik istikrarın ve güven ortamının önemli olduğunu ifade ettik. Şunu gördük ki bu konuda hükümet tedbirli. İhtimalleri hesaplayarak hareket ediyor. İleriye dönük hesaplar yapılmış vaziyette. Güven ve isktikrarın sağlanması ve bu konuda kalıcı bir ortamın yaratılması için çok dikkatli ve o ölçüde de hızlı olma gereğinde mutabıkız'' diye konuştu. 
     Alınan tedbirlerin ileriye dönük, güçlü Türkiye ve güçlü ekonomiyi yakalama anlamında büyük ümit verdiğini belirten Küçük, en büyük kaynağın tasarruf olduğunu, hükümetin de zaten bu konuda aldığı kararları Bakan'a ifade ettiklerini kaydetti. 
     Küçük, şöyle devam etti 
     ''Türkiye'de devlet anlayışında bir zihniyet değişikliği bir farklı bakışın oluşmasını görmenin bizim ileriye yönelik düşüncelerimizi çok daha olumlu hale getiriyor. Moralimizi düzeltiyor.'' 
     





</TEXT>
</DOC>
