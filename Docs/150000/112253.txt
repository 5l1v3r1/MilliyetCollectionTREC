<DOC>
<DOCNO> 112253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sonspo05.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da arayışlar sürüyor... 
</HEADLINE>
<TEXT>

     Milli maç nedeniyle lige verilen arayı en iyi biçimde değerlendirmek isteyen Gaziantepspor, özel karşılaşmalarla kadroya giremeyen gençleri kazanmayı hedefliyor. 
     Kulüp profesyonel futbol şubesi sorumlusu Asım Atmaz, yerli ve yabancı 7 oyuncunun milli takım kamplarına katıldığını, haftayı boş geçirmemek ve kadroya giremeyen, ancak gelecek vaad eden 9 oyuncunun teknik kadro tarafından son durumlarının görülebilmesi için hazırlık maçları yapmaya karar verdiklerini söyledi. 
     Birinci Süper Lig'deki yenilgisiz takımlardan biri olduklarını, başarılı ve genç bir kadroları bulunduğunu kaydeden Atmaz, şöyle devam etti 
     ''Takım içinde revizyona gittikten sonra kadroya giremeyen oyuncular şans bulmaya başladı. Alt kadromuzda umut veren 8-9 genç oyuncumuz var. Bu futbolcularımız da ilerleyen günlerde şans bulmaya başlayacaklar. Teknik kadronun isteğiyle, bu oyuncuların form durumlarını görebilmek amacıyla 2 hazırlık maçı yapmaya karar verdik. Hafta sonu Adanaspor, gelecek hafta içinde de başka bir takımla hazırlık maçı yapacağız.'' Gaziantepspor'un şampiyonluk hedefinin olmadığını, ligde kendine ilk 5 içinde yer aradığını vurgulayan Atmaz, sözlerini şöyle tamamladı 
     ''Ligde averajla 2. durumdayız. Yenilgisiz bir takımız ve iyi bir çıkış yakaladık. Yalnız bu başarılar bizi asla havaya sokmayacak. Ligin daha başındayız ve çok zorlu karşılaşmalar bizi bekliyor. Ayağımız yere basıyor ve hedefimizi biliyoruz. Galatasaray, Fenerbahçe ve Beşiktaş'ın arasından sıyrılmak da zaten çok zor. Küçük bütçeli, 'ayağını yorganına göre' uzatan bir kulübüz. İlk yarıyı 25-30 puanla kapatabilirsek ikinci yarıya avantajlı başlarız. Öncelikle Türkiye Kupası'nı bu yıl müzemize götürmek, daha sonra da UEFA Kupası'na katılmak istiyoruz. Başka bir hedefimiz yok.'' 
     
     YURTDIŞINDA ARAYIŞLAR 
     Özellikle yurtdışında antrenörlere izlettirerek yaptığı transferlerle spor kamuoyunun takdirini kazanan Gaziantepspor, altyapı ve profesyonel takım için 7 antrenörle arayışını sürdürüyor. 
     Brezilya, Belçika ve Bosna-Hersek'te ligleri altyapı antrenörlerine izlettiren kulüp yönetimi, özellikle genç, gelecek vaad eden ve maliyeti düşük futbolcuları saptıyor. 
     Kulüp profesyonel futbol şubesi sorumlusu Asım Atmaz, birçok ülkede arayışta olduklarını doğrulayarak, ''Dünyanın her tarafında oyuncu arıyoruz. Bunlar defalarca izleniyor. Daha sonra karar veriyoruz. Özellikle maliyeti düşük, bonservisi elinde ve gelecek vaad eden genç oyuncuları tercih ediyoruz. Ocak ayında transfer yapabiliriz'' diye konuştu. 
     





</TEXT>
</DOC>
