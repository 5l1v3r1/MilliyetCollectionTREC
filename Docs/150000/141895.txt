<DOC>
<DOCNO> 141895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/ekonomi/eko03.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekşili köfte kredisi 
</HEADLINE>
<TEXT>

Yoksullara küçük miktarlı iş kredisi verilecek. Örneğin yoksul bir kadın inek kredisi’ veya ekşili köfte’ gibi yöresel yiyecek üretmek için kredi alabilecek 
     EKONOMİ SERVİSİ 

     Bangladeş’te yoksul kadınların kendi yaşamlarını kazanmaları ve girişimci olmalarına yönelik olarak 1976 yılında başlatılan mikro kredi uygulaması, Türkiye’de de uygulanacak. 
     AKP, Diyarbakır Milletvekili ve Türkiye İsrafı Önleme Vakfı Mütevelli Heyeti Başkanı Aziz Akgül’ün Devlet Bakanı Beşir Atalay’ın talimatıyla başlattığı çalışmayla Başbakanlığa bağlı olan Sosyal Yardımlaşma ve Dayanışma Vakfı’nda biriken 1 milyar dolarlık kaynak kullanılacak. 
     Daha önce valilik ve kaymakamlıklar aracılığıyla hibe olarak yoksullara verilen bu kaynağın yüzde 50 veya 70’nin Başbakanlık genelgesi ile mikro kredi olarak yoksul kişilere verilebileceğini belirten Akgül, sistemin başlatılması için Bangladeşli uzmanlardan teknik destek alınacağını söyledi. 
     
     İlk hedef 1000 yoksul 
     Bangladeşli uzmanlar ile Diyarbakır’da araştırmalar yapıldığını bildiren Akgül, kerpiç bir odada 12 çocuğu ile yaşayan yoksul bir kadının bir inek alarak aile yaşamını iyileştirmeye dönük çalışabileceğini görüştüklerini söyledi. Diyarbakır’da en beğenilen yemeklerden olan ekşili köftenin de kredi için ilgilerini çektiğini ileten Akgül, fakir insanları girişimci yapmak için mikro küçük kredileri başlangıç sermayesi olarak vereceklerini belirtti. Akgül, bu yıl için 1000 kişinin hedef alındığını bildirdi. 
     
1.4 milyar insan çok yoksul      Bangladeş’te yoksullara mikro kredi sağlayan Grameen Bank’ın Genel Müdürü Nurjihan Begüm, ilk kredi verilen kadının bir dilenci olduğunu söyledi. Begüm, müşterilerinin yüzde 95’inin kadın olduğunu bildirdi. 
     Sistemin yardımcı sosyal kuruluşu Grameen Trust’ın Genel Müdürü Huzzatz Islam Latifee de dünyada 1.4 milyar kişinin çok fakir olduğunu söyledi. Yoksulluğun azaltılmasında mikro kredinin çok önemli bir araç olduğunu belirten Latifee, mikro kredinin hiçbir teminat istenmeden, kendi işlerini kurmak için fakirlere verilen küçük sermaye olduğunu, bir hibe olmadığını ve verilen kredinin taksitler halinde geri alındığını bildirdi. 
     



 EKONOMİ 
















</TEXT>
</DOC>
