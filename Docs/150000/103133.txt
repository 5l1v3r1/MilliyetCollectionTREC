<DOC>
<DOCNO> 103133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sondun23.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman gazetesi "Cem seçim kampanyasını Berlin'de başlattı" 
</HEADLINE>
<TEXT>

     Alman Der Tagesspiegel gazetesi, YTP Genel Başkanı İsmail Cem'in, seçim kampanyasını Başbakan Gerhard Schröder'i Berlin'de ziyaret ederek başlattığını yazdı. 
     Susanne Güsten imzasıyla yayınlanan haber-yorumda, ANAP Genel Başkanı ve Başbakan Yardımcısı Mesut Yılmaz'ın seçim kampanyasını, AB dönem başkanlığını yürüten Danimarka'dan başlarken, Cem'in de YTP Genel Sekreteri İstemihan Talay ile birlikte Berlin'i ziyaret etmekte olduğu hatırlatıldı. 
     Haber-yorumda, ''Bu ziyaretle Avrupa uzmanlığını kanıtlamak isteyen 'Yeni Türkiye' bu şekilde Kasım ayında yapılacak seçimleri kazanmak istiyor. Başbakan Schröder'in başkanlığını yaptığı Sosyal Demokrat Parti SPD için ise Türklerin AB'ye üyelik yönünde desteklenmeleri ile Almanya'da yapılacak genel seçimlerde Türk kökenli seçmenlerin oylarının kazanılması söz konusu'' denildi. 
     Kıbrıs Rum kesiminde yayımlanan Mahi gazetesi de, Türkiye'de Kasım ayında yapılacak seçimlerin kritik olduğunu belirterek, çıkacak sonucun Avrupa Komisyonu'nun hazırlayacağı İlerleme Raporu'nu etkileyeceğini ileri sürdü. 
     





</TEXT>
</DOC>
