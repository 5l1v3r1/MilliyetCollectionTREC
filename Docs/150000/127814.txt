<DOC>
<DOCNO> 127814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/sonspo11.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Batistuta, Fenerbahçe'ye kapıları kapatmış değil... 
</HEADLINE>
<TEXT>

     Fenerbahçe'nin AS Roma'dan Gabriel Batistuta'yı istediği iddiası bugün İtalyan basınında da yer alırken, Arjantinli futbolcunun İstanbul'dan gelen teklife kapıyı tam olarak kapatmadığı belirtildi. 
     La Gazzetta dello Sport gazetesi, ''Fenerbahçe Bati'yi istiyor'' başlığı altında verdiği haberinde, Fenerbahçe'nin ''çok cömert'' bir teklif getirerek, Batistuta'yı almak için 2 yıllığına 10 milyon Euro'yu gözden çıkardığını öne sürdü. 
     Fenerbahçe Kulübü Futbol Şube Sorumlusu Sadettin Saran'ın dün Londra'dan Roma'ya geçerek sarı-kırmızılı takımın yöneticileriyle masaya oturmayı planladığını kaydeden La Gazzetta, Roma Genel Direktörü Franco Baldini'nin ABD'de tatilde olmasından dolayı bu görüşmenin iptal edildiğini yazdı. Gazete, Fenerbahçe'de Arjantinli Ariel Ortega'nın bulunmasının Batistuta'nın kararını vermesinde önemli bir rol oynayacağını ifade etti. 
     Bu arada 33 yaşındaki tecrübeli futbolcunun, daha önce birçok kez gündeme geldiği gibi sezon sonunda Roma'dan ayrılarak İngiltere'nin Chelsea veya Fulham takımlarında kariyerini tamamlamaya daha sıcak baktığının altı çizildi. 
     Roma'nın sezon sonunda sözleşmesi sona erecek Batistuta'yı Ocak ayındaki ara transferde satarak Real Madrid'te oynayan Fernando Morientes'i almayı düşünebileceğini savunan İtalyan gazetesi, Roma takımının teknik direktörü Fabio Capello'nun halen Arjantinli futbolcunun üzerinde durmasının transferi durdurabileceğini kaydetti. Gazetede, ''Fenerbahçe, Bati'nin evetini bekliyor. Eğer Arjantinli futbolcu 'evet' derse Gabriel Batistuta ismi Boğazın aslanı na dönüşebilir'' denildi. 
     Öte yandan Corriere della Sera gazetesi de ''Batistuta valiziyle, Fenerbahçe'den teklif'' başlığı altında ''Türk kulübü, Gabriel'e 3 Ocak 2003'ten 2005 sonuna kadar geçerli olan sezon başına 3 milyon Euro'luk bir sözleşme teklif etti. Fenerbahçe, 3 milyon Euro'nun dışında teşvik primleri vermeye de hazır. Eğer Arjantinli futbolcu kabul ederse Sensi Roma Kulübü Başkanı , Real Madrid'ten Morientes'i isteyebilir'' iddiasında bulundu. 
     Gazete, Sadettin Saran'ın Batistuta ile temasa geçtiğini, Arjantinli futbolcunun da zaman istediğini belirtti. 

     
</TEXT>
</DOC>
