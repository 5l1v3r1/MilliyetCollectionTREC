<DOC>
<DOCNO> 128797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/sontur23.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölen üniversitelilere otopsi raporu "Karbonmonoksit zehirlenmesi" 
</HEADLINE>
<TEXT>

     İstanbul Vali Yardımcısı Şakir Özdikici'nin oğlu Tolga Özdikici için yarın istanbul'da cenaze töreni düzenlenecek. 
     Alınan bilgiye göre, İTÜ Gemi İnşaat Mühendisliği 3. sınıf öğrencisi Tolga Özdikici'nin cenazesi yarın Ataköy Camii'nde öğle vakti kılınacak cenaze namazının ardından Zincirlikuyu Mezarlığı'nda toprağa verilecek. 
     Bu arada, olayda hayatını kaybeden Mimar Sinan Üniversitesi Mimarlık Fakültesi 1. Sınıf öğrencisi Emine Soysaldı'nın cenazesi de yakınları tarafından Adli Tıp Kurumu Morgu'ndan alındı. 
     Nevşehir'in Gülşehir İlçesi Alemli Köyü'ne götürülen Soysaldı'nın burada toprağa verileceği bildirildi. 
     Öte yandan, Emine Soysaldı'nın Ankara'da öğretmenlik yaptığı öğrenilen annesi Gülser Soysaldı Adli Tıp Kurumu'na geldi. Burada sinir krizi geçiren Gülser Soysaldı'ya, kaldırıldığı İstanbul Üniversitesi Cerrahpaşa Tıp Fakültesi Hastanesi'nde sakinleştirici ilaç verildi. 
     
     ''MANTININ SUYU OCAĞI SÖNDÜRMÜŞ''- 
     Emine Soysaldı'nın cenaze işlemlerini yapan amcası Oktay Soysaldı gazetecilere, gençlerin evde mantı pişirdiklerini ve bir süre sonra bu yemeği tekrar ısıtmak amacıyla ocağın üzerine koyduklarını öğrendiğini anlattı. 
     Oktay Soysaldı, mantının üzerine su eklenerek ısıtılmaya çalışıldığını, bu sırada taşan suyun ocağı söndürdüğünü ve LPG tüpünden gaz sızmaya başladığını, ancak evdekilerin bunu fark etmediğinin kendilerine iletildiğini söyledi. 
     
     ''KARBONMONOKSİT ZEHİRLENMESİ'' 
     Adli Tıp Kurumu'nda yapılan otopsilerin ardından düzenlenen ön raporda, Özdikici ile Soysaldı'nın cesetlerinde herhangi bir darp izine rastlanmadığı belirtildi. 
     Ön raporda, 2 gencin ölümünün ''karbonmonoksit zehirlenmesinden'' kaynaklandığı ifade edildi. 
     





</TEXT>
</DOC>
