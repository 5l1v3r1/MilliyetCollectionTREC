<DOC>
<DOCNO> 108142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sontur18.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Anne yüreği oğlunun cezaevinde kalmasına razı olmadı 
</HEADLINE>
<TEXT>

     Adana'da, ''annesini döverek parrasını aldığı ve tüm malvarlığını satıp kendisine verilmesini istediği'' iddiasıyla yargılanan sanık, şikayetten vazgeçilince beraat etti. 
     Adana 2. Ağır Ceza Mahkemesi'ndeki duruşmada, tutuklu sanık Mustafa Karakuzu 25 ile davacı annesi Meryem Karakuzu 66 hazır bulundu. 
     Sanık Mustafa Karakuzu, ifadesinde, hakkındaki iddiaları kabul etmediğini belirterek, daha önce gasp suçundan cezaevinde yattığını ve çıktıktan sonra annesinin yanında kalmaya başladığını söyledi. 
     Evin geçimini sağlamak için uzun süre iş aradığını ifade eden sanık Mustafa Karakuzu, şöyle konuştu 
     ''Ancak, bir türlü iş bulamadım. Anneme, evi satarak, işyeri açmak için sermaye yapmayı önerdim. Annem kabul etmedi. Ben de, bu düşüncemden vazgeçtim. Ama, ağabeyim, annemi bana karşı doldurmuş. 
     Şikayetçi olunca tutuklandım. Ben suçsuzum. Annemin parasını almadım. 
     Onu, dövmedim.'' Davacı Meryem Karakuzu da oğlunun cezaevinden çıktıktan sonra iş aradığını, ancak bulamadığını belirterek, şunları söyledi 
     ''İşyeri açmak amacıyla tüm malvarlığımı satmamı ve parayı kendisine vermemi istedi. Kabul etmedim. Tehdit edince de, şikayetçi oldum. Şimdi, şikayetimden vazgeçiyorum.'' Mahkeme heyeti de, sanığın beraatine karar verdi. 
     Sanık Mustafa Karakuzu, 8 Ağustos tarihinde annesini dövdüğü ve ''yaralamaya sebebiyet verdiği'' iddiasıyla, 3 ay ağır hapis cezası istemiyle yargılanıyordu. 
     





</TEXT>
</DOC>
