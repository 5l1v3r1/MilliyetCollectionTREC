<DOC>
<DOCNO> 128939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sontur07.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara kışın daha çok öldürüyor... 
</HEADLINE>
<TEXT>

     Soğuk geçen kış ayları nedeniyle kapalı ortamlarda içilen sigara, içiciyi olduğu kadar çevresindeki kişileri de zehirleyerek ölümlere yol açıyor. 2002 yılı içinde 1500'ü çocuk olmak üzere toplam 10 bin pasif içici, sigara kurbanı oldu. 
     Sigarayla Savaşanlar Vakfı Başkanı Ubeyd Korbey, sigarada bulunan zehirli maddelerin kanı pıhtılaştırdığını ve kan akışı üzerinde olumsuz etki yaptığını söyledi. 
     Kandaki pıhtılaşmanın, nefes alışverişindeki dengeyi bozduğunu ve kalbi zorladığını belirten Korbey, uyuyan kişilerde bu etkilerin daha çok arttığını ifade etti. 
     Özellikle çocuklarda ve uyuyanların bulunduğu kapalı ortamlarda içilen sigaranın, kalp krizine ve kansere yol açarak ölüme götürdüğünü vurgulayan Korbey, kendi sağlığını hiçe sayan sigara içenlerin, en azından içmeyenlerin sağlığını düşünmelerini istedi. 
     Kapalı ortamlarda içilen sigaradan kaynaklanan ölümlerde artış gözlendiğini bildiren Korbey, ''2002 yılı içinde, sigara kullanmadığı halde 1500'ü çocuk, toplam 10 binin üzerinde pasif içici, sigaranın kurbanı oldu. Bunların 4 bini evde yaşandığı gibi, yüzde 80'ine yakını ise kış aylarında ortaya çıkan ölümleri oluşturuyor'' dedi. 
     Sigaradan en kolay etkilenen kesimin çocuklar olduğunu ifade eden Korbey, yanında sigara içilen çocukların beyin hücrelerinin öldüğünü ve derslerinde istenilen başarıyı yakalayamadıklarını sözlerine ekledi. 
     
     GÜNDE 300 KİŞİ... 
     Geçen yıl içinde sigaraya bağlı kalp krizi ve kanser gibi nedenlerle ölenlerin sayısının 106 bine ulaştığını belirten Ubeyd Korbey, şunları söyledi 
     ''Bu, günde yaklaşık 300 kişinin ölümüne karşılık geliyor. Böyle bir durumda, sonucu büyük bir facia şeklinde tanımlamak en doğrusu oluyor. 2001 içinde 104 bin kişi sigaradan ölmüştü. Sigara, ölümlerde öyle bir ivme yakaladı ki, her yıl gerçekleşen 2 bin kişilik artış, bu yıl da devam etti.'' 
     





</TEXT>
</DOC>
