<DOC>
<DOCNO> 147981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/guncel/agun.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat dört koldan kuşatma altında... 
</HEADLINE>
<TEXT>

Saddam rejimini devirmek için Bağdat kapılarına dayanan ABD güçleri, savaşın 18’inci gününde çemberi iyice daralttı. Irak’ın başkenti dört koldan kuşatılıyor... 
     DIŞ HABERLER 

     Saddam Hüseyin rejimini devirmek için Bağdat kapılarına dayanan ABD güçleri, savaşın 18. gününde çemberi iyice daraltarak Irak’ın başkentini, sadece kuzey yönünde bir boşluk kalacak şekilde kuşattı. Bağdat’ta ise kent savaşına karşı cadde ve sokaklara yığınaklar yapılıyor. ABD ordusundan Binbaşı Ross Coffman, Bağdat’ın güneydoğusundaki havaalanında konuşlanan 3. Mekanize Piyade Tümeni’ne bağlı askerlerin Fırat’ı geçerek Bağdat’ın kuzeyine doğru ilerlediğini ve kuşatmanın ilk bölümünü tamamladığını söyledi. 
     ABD’nin 3. Piyade Tümeni’ne bağlı Birinci Tugay’ın komutanı Albay Will Grimsley de, Reuters’a dün yaptığı açıklamada, Bağdat’ı dışarıya bağlayan yollardan yalnızca kuzeydeki 2 no’lu, Kerkük’e ulaşan otoyolun denetim dışı bulunduğunu belirterek, ABD güçlerinin bu yolu ele geçirmek üzere olduklarını öne sürdü. Bu yolun da ele geçirilmesi sonucu ABD güçleri, Bağdat’ı bir çember şeklinde sarmış olacak. Bu arada Binbaşı Coffman, ilerleyiş sırasında yüzlerce Irak askerinin öldürüldüğünü ve onlarca tank ve zırhlı aracın yok edildiğini iddia etti. 1. Deniz Piyade Tümeni’nin de Dicle Nehri’ne yöneldiği belirtildi. 
     
     KASABA ELE GEÇİRİLDİ 
     Deniz piyadeleri Bağdat’a 12 km. uzaklıktaki Salman Pak kasabasını da önemli bir direnişle karşılaşmadan ele geçirdi. Amerikan ordusu Bağdat’ın batısına ve kuzeybatısına giden otoyollarının da denetimlerinde olduğunu iddia etti. Bağdat’ta da, koalisyon güçlerinin kent merkezine ilerlemesini engellemek için cadde, sokak ve meydanlara yığınaklar yapıldı. Kentin, merkeze ulaşan önemli noktalarına tanklar ve uçaksavarlar konuşlandırıldı. 
     
     HAVAALANINDA YIĞINAK 
     Geçen cuma ele geçirilen havaalanının yüzde 95 oranında kendi denetimlerinde olduğunu açıklayan Amerikalı yetkililer, havaalanında 7 bin askerin konuşlandığını ve bölgede bir askeri üs kurma çalışmalarının başladığını belirtti. Bu arada, "Saddam" olan ismi "Bağdat" olarak değiştirilen havalimanına ilk ABD askeri uçağı dün indi. C - 130 tipi nakliye uçağının yükü hakkında bilgi verilmedi. 
     
     2-3 BİN ÖLÜ İDDİASI 
     Amerikalı yetkililer önceki gün Bağdat’a yönelik saldırılarda 2 bin ila 3 bin arasında Irak askerini öldürdüklerini söyledi. Saddam Hüseyin’in seçkin Cumhuriyet Muhafızları’nın toplam altı tümeninin çoğunun da yok edildiği iddia ediliyor. Çatışmalarda sadece bir Amerikan askerinin öldüğü, birkaçının da yaralandığı açıklandı. Günlerdir havadan bombalanan Bağdat’a dün ilk defa havan topları da düşmeye başladı. 
     


GÜNCEL 






















</TEXT>
</DOC>
