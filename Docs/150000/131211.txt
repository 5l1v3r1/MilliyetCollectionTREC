<DOC>
<DOCNO> 131211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sondun20.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Mel Gibson, İsa ile ilgili film nedeniyle baskı altında... 
</HEADLINE>
<TEXT>

     Oscarlı ünlü aktör Mel Gibson, İsa Peygamberin son 12 saatini anlatan ''Passion'' filmi yüzünden baskı altında olduğunu söyledi. 
     Filmin yönetmenliğini üstlenen Gibson, Amerikan Fox News televizyonuna yaptığı açıklamada, ''Film bana karşı düşmanlar yarattı. Birileri geçmişimi kurcalıyor, babamla ilgili iddialar ortaya atıyor ve beni karalamaya çalışıyor'' dedi. 
     Filmin çekimleri için geldiği Roma'da kendisine karşı ''karalama kampanyası'' başlatıldığını ifade eden Gibson, kendisini savunabilecek durumda olduğunu, ancak 85 yaşındaki babasına hakaret edilmesine tahammül edemeyeceğini belirtti. 
     Filmin gerçekçi olması için çaba harcadığını da söyleyen Gibson, ''Daha önce İsa ile ilgili filmlerin çok gerçekçi olmadığını düşünüyorum. Sanki dehşet verici bir ölümün masallaştırılmış haline benziyorlar'' dedi. 
     Gibson, Yahudi çevrelerinde filmin rahatsızlık yaratabileceğini, ancak kendisinin polemiğe girmeyeceğini, sadece gerçeği anlatmak istediğini bildirdi. 
     





</TEXT>
</DOC>
