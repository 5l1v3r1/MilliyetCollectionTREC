<DOC>
<DOCNO> 121963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/sondun06.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
IRA, savaşa son verdiğini açıklamaya hazırlanıyor... 
</HEADLINE>
<TEXT>

     İngiliz basını, Kuzey İrlanda'da İngiltere'ye karşı 30 yılı aşkın süredir savaşan İrlanda Cumhuriyet Ordusu'nun IRA yakın zamanda savaşın sona erdiğine ilişkin tarihi bir açıklama yapmaya hazırlandığını öne sürdü. 
     The Guardian gazetesi başta olmak üzere İngiliz gazeteleri, yakın zamanda açıklanacak bu gelişmede, kendisi de eski bir İRA komutanı olan Sinn Fein örgütünün ''ikinci adamı'' Martin McGuinness'in büyük rolü bulunduğunu iddia etti. 
     Basına göre, bir yandan hükümetle ve bölgedeki diğer siyasi gruplarla barış için görüşmeleri sürdüren McGuinness, diğer yandan da el altından IRA komutanlarını ikna etti. 
     İddialara göre, IRA açıklamanın ardından elindeki büyük militan gücünü dağıtacak, silahlarını bırakacak ve artık yeni militan yetiştirmeyecek. 
     Cumhuriyetçi Katolik kaynakları ise ''bunun tamamen IRA üzerinde baskı kurmak isteyen İngiliz gizli servislerinin yarattığı bir hava olduğunu'' belirtti. 
     Öte yandan iddialarda doğruluk payı olabileceğine inananlar, İngiltere ve İrlanda hükümetlerinin Şubat ayı sonuna kadar taraflara anlaşmak için gayri resmi süre tanıdığını hatırlatarak, bu sürenin dolmasından önce örgütün böyle bir adım atmasının beklenebileceğini ifade ediyor. 
     İngiliz basını, bu hafta sonu İngiltere Başbakanı Tony Blair'i ziyaret edecek olan İrlanda Başbakanı Bertie Ahern'ün de gündeminde bu konunun olacağını ve iki liderin IRA'nın yapmaya hazırlandığı açıklama konusunda spekülasyondan kaçındığını yazdı. 
     





</TEXT>
</DOC>
