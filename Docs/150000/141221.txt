<DOC>
<DOCNO> 141221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sondun26.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta Powell'ın kaldığı otelde alarm... 
</HEADLINE>
<TEXT>

     New York'ta ABD Dışişleri Bakanı Colin Powell'ın kaldığı otelde, çöp bidonunda bulunan bir tabanca ile Amerikalı bir işadamının lobide unuttuğu çanta alarma sebep oldu. 
     Powell'ın kaldığı Waldorf Astoria otelinin önündeki çöp bidonlarının içinde bir tabanca bulunmasının ardından, kimliği açıklanmayan işadamının, odasına çıkarmaları için otel yetkililerine teslim ettiği el çantasının odasına gelmediğini bildirmesi üzerine harekete geçen gizli servis görevlileri, otelin lobisini boşalttılar ve otelin önündeki caddeyi trafiğe kapattılar. 
     Daha sonra bütün otelde bomba uzmanı köpeklerle arama yapan görevliler, işadamının çantasını buldular. Çantayı röntgen cihazıyla kontrol eden görevliler, içinde teller ve meşrubat kutusuna benzer şeyler gördükleri çantaya basınçlı su tuttular, çantayı açtıklarında bir cep telefonu ve tuvalet malzemesiyle karşılaştılar. 
     Olay sırasında otelin 34. katındaki odasında çalışmakta olan Powell'ın durumdan haberdar olmadığı belirtildi. 
     





</TEXT>
</DOC>
