<DOC>
<DOCNO> 123327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sondun29.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın silah bildirimini yapması farklı tepkilerle karşılandı... 
</HEADLINE>
<TEXT>

     Irak'ın BM kararında öngörüldüğü üzere kitle imha silahları programına ilişkin bildirimini zamanında yapması, uluslararası alanda farklı tepkilerle karşılandı. 
     Rusya Dışişleri Bakanlığı'ndan yapılan açıklamada, Bağdat yönetiminin verilen süre içinde belgeleri göndermesinin, Irak'ın silahsızlanmayla ilgili BM kararına uyduğunu gösterdiği ifade edildi. 
     İngiltere Dışişleri Bakanı Jack Straw ise BBC'ye yaptığı açıklamada, Irak lideri Saddam Hüseyin'in geçmişte de silah programına ilişkin birçok açıklamada bulunduğunu hatırlatarak, ''Bunların hiçbiri doğru ya da tam bir açıklama değildi. Genelde, yalanlar paketiydi'' diye konuştu. 
     Straw, 1998'de Irak'tan ayrılan BM silah denetçilerinin silah yapımında kullanılan kimyasal ve biyolojik malzeme bulduklarını hatırlattı ve Irak'ın silah bildirimini değerlendirmede acele etmeyeceklerini kaydetti. 
     
     ''SAVAŞ İÇİN NEDEN KALMAZ'' 
     ABD'nin eski başkanlarından Jimmy Carter, Irak'ın BM silah denetçileriyle uyumunun, ABD önderliğindeki bir savaştan kaçınma yolunda önemli bir adım olduğunu söyledi. 
     Carter, ''Irak kararlara tamamıyla uymaya devam ederse, savaş için bir neden görmüyorum ve bunu ileriye dönük iyi bir adım olarak değerlendiriyorum'' dedi. 
     
     KİTLE İMHA SİLAHI BELGELERİ İDDİASI 
     İran'da üslenen Irak İslam Devrimi Yüksek Konseyi'nin lideri Muhammed Bekir El Hakim, Associated Press ajansına verdiği demeçte, Saddam Hüseyin'in kitle imha silahlarını gizlediğini gösteren belgelere sahip olduğunu açıkladı. 
     Ayrıntılı bilgi vermeyen El Hakim, bu belgeleri, Irak topraklarındaki yandaşlarının güvenliğinin sağlanması halinde BM'ye teslim etmeye hazır olduklarını söyledi. 
     Irak'ın dün basına gösterdiği toplam 11 bin 807 sayfa, 352 ekten oluşan ve 529 megabayt veri içeren CD'lere yüklenen kitle imha silahları programına dair bildirimin kopyalarını taşıyan uçak, New York'taki BM merkezi ile Viyana'daki Uluslararası Atom Enerjisi Kurumu merkezine ulaştırılmak üzere bugün Bağdat'tan Larnaka'ya gitmişti. 
     Belgeler Larnaka'dan kalkan iki ayrı uçakla Viyana'ya ve Almanya üzerinden New York'a gönderilmişti. 
     





</TEXT>
</DOC>
