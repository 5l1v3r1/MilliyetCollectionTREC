<DOC>
<DOCNO> 124631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/soneko07.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyana dayanan vergilerde taksit sayısı azalacak 
</HEADLINE>
<TEXT>

     Hükümet, önümüzdeki dönemde ücretlinin özel indirim tutarını asgari ücret seviyesine yükseltmeyi ve beyana dayanan vergilerde taksit sayısını azaltmayı planlıyor. 
     TBMM'ye sevkedilen mali miladla ilgili düzenlemenin ardından 180 bin dolayında ihtilaflı dosya sorununu çözmeyi planlayan Vergi Uzlaşma Paketi çıkarılacak. Daha sonra ise sıra çeşitli vergi kanunlarındaki diğer değişiklikler ile denetim reformuna gelecek. 
     Bu çerçevede, vergi alanında şu düzenlemeler hayata geçirilecek 
     -Beyana dayanan vergilerde taksit sayısı azaltılacak. Bazı vergilerin ödeme zamanı, Hazine nakit dengesi de dikkate alınarak öne çekilecek. 
     -Mükelleflere ve vergi idaresine kolaylık sağlamak amacıyla, vergi beyanlarını, tahakkuklarını ve ödemelerini internet üzerinden yapma imkanı getirilecek. 
     -Gelir vergisi sistemimiz içinde yeralan ve sadece ücret gelirlerine uygulanan özel indirim tutarları, zaman içinde arttırılarak, asgari ücret seviyesine yükseltilecek. 
     Bu paralelde, gelir vergisinde temel vergileme birimi olarak aile esas alınacak ve bazı indirimler buna göre düzenlenecek. 
     
     İSTİSNALAR VE YATIRIM İNDİRİMİ 
     -Diğer kanunlardaki vergi ile ilgili hükümler, vergi kanunları içine alınacak. İstisna ve muafiyetler yeniden düzenlenecek, vergi sistemi basitleştirilecek. 
     -Gelir, Kurumlar, Damga ve Gümrük Vergisi Kanunları ile Harçlar Kanunu'nda yapılacak değişiklikler ile halen teşvik belgesine bağlı olarak uygulanmakta olan vergile ilişkin teşvikler, KOBİ'ler dahil tüm yatırımlar için geçerli kılınacak. 
     Bundan hareketle, stopaj kaldırılacak, yatırım indirimi oranı yüzde 30'a indirilecek, yatırım malları ithalatında üçüncü ülkelerden ithalata ortak gümrük tarifesi ortalama yüzde 3 uygulanacak. 
     Yatırım mallarında KDV istisnası otomatik uygulanır hale gelecek. İhracat performansından bağımsız olarak sermaye artırımı, ortaklara ait gayrımenkullerin irtifak haklarının şirket adına tescili ile kredilerin kullanımı ve geri ödenmesi esnasında damga vergisi ve harç muafiyeti tanınacak. 
     
     KAYITDIŞILIĞA ARAŞTIRMA 
     -Kişi ve kurumları kayıtdışılığa iten nedenler konusunda araştırma yapılacak ve sonuca göre gerekli mevzuat değişikliklerine gidilecek. 
     -22 ilde uygulanan, reel sektöre vergi teşvikleri sağlayan ve istihdamı artırmaya yönelik 4325 sayılı Kanunun uygulanması, yeni işletmeler açısından 2002 sonunda bitecek. Bu tür teşvik uygulamalarına devam edilip edilmeyeceğine, edilecekse hangi kapsamda ve nasıl devam edeceğine karar verilecek. 
     -Etkin ve kurumsallaşmış bir denetim için denetim birimleri arasında koordinasyon sağlanacak. Denetim sonuçlarının ve denetlenen mükelleflerin izlenmesi suretiyle, denetim izleme tabanı oluşturulacak ve ileriye dönük risk alanları belirlenecek. 
     -Vergi istihbarat merkezi ile vergi kimlik numaraları, denetimde etkin olarak kullanılacak. 
     -Gelir idaresinini üstlendiği faaliyetler, Genel Müdürlük çatısı altında verimli bir şekilde yerine getirilemiyor. Mali yönetim, esnek ve fonksiyonel bir yapıya kavuşturulacak. 
     





</TEXT>
</DOC>
