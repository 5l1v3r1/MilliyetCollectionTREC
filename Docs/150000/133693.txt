<DOC>
<DOCNO> 133693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sonspo18.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da hedef 60 puan... 
</HEADLINE>
<TEXT>

     Trabzonspor ligin 2. yarısının hazırlıklarına 1 günlük iznin ardından yeniden başladı. 
     Teknik direktör Samet Aybaba, bu sezon ligde UEFA Kupası'na katılabilmeyi ve Türkiye Kupası'nın sahibi olmayı istediklerini belirterek, ''Ligin sonunda 60 puan üzeri UEFA Kupası'na katılmak için yeterli olacaktır'' dedi. 
     Aybaba, bordo mavili takımın Efes Pilsen Cup'ta birinci olarak hak ettiği 75 bin doların futbolculara yönetim tarafından verileceğine inandığını da kaydederek, ''Çünkü bu futbolcuların kazandığı bir ödül, kulübün kasasından çıkacak bir para değil'' diye konuştu. 
     Aybaba, devre arasında şampiyonluğa oynayan takımların transfer yaparak kadrolarını güçlendirmesiyle ilgili olarak da, şunları söyledi 
     ''Biz bir plan programda geleceğe yönelik çalışmaları yapıyoruz. Bu yıl da hedefimiz ilk 4 takımdan biri olmak ve gelecek yıl şampiyonluk yarışı içine girmek. Bir teknik adamın transfer olmazsa olmaz, eğer transfer yapılamazsa başarılı olma şansımız çok düşük demesi doğru değildir. Teknik adam üretken olmalı ve böyle bir durumda kadro içerisinden alternatifler bulmalıdır.'' Öte yandan, bordo-mavili takımın gerçekleştirdiği çalışmaya ümit milli oyuncu Ali Şen dışında tüm oyuncular katıldı. 
     





</TEXT>
</DOC>
