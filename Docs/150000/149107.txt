<DOC>
<DOCNO> 149107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/soneko18.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı'ndan, CHP'lilere yanıt Okuma yazma bilmiyorlar mı 
</HEADLINE>
<TEXT>

     Maliye Bakanı Kemal Unakıtan, Vergi Barışı Kanunu'nun Bazı Maddelerinde Değişiklik Yapılması Hakkında Kanun''un CHP ve AK Parti milletvekillerinin birlikte verdikleri önergelerle kabul edildiğini belirterek, ''Sayın Cumhurbaşkanı veto ettiyse ona göre gerekçeleri okunur ve bunun kararını TBMM, yani biz veririz'' dedi. 
     Maliye Bakanı Kemal Unakıtan, İstanbul Büyükşehir Belediye Başkanı Ali Müfit Gürtuna'yı, makamında ziyaret etti. 
     Görüşme öncesinde soruları yanıtlayan Unakıtan, Gürtuna'ya iadeyi ziyarette bulunduğunu söyledi. 
     Unakıtan, bir gazetecinin, Cumhurbaşkanı Ahmet Necdet Sezer'in iade ettiği yasayla ilgili sorusu üzerine, ''CHP ve AK Parti milletvekillerinin birlikte verdikleri önergeler ile kabul edilmiş bir kanun. Şimdi, sayın Cumhurbaşkanı veto ettiyse ona göre gerekçeleri okunur ve bunun kararını TBMM, yani biz veririz'' diye konuştu. 
     
     ''OKUMA-YAZMA BİLMİYORLAR MI'' 
     Aynı gazetecinin, ''CHP 'oyuna getirildik' diyor'' sözleri üzerine de Unakıtan, ''Onu bilemem. Okuma-yazma bilmiyorlar mı Kendileri okudular, imzaladılar'' dedi. 
     Unakıtan, Hazine Müsteşarlığı için Büyükşehir Belediyesi Genel Sekreter Yardımcısı Mesut Pektaş'ın isminin geçtiğini anımsatan bir gazeteciye ise ''Hazine'den sorumlu Devlet Bakanı'nın, Ali Babacan olduğunu'' söyledi. 
     Bakan Unakıtan, konuyla ilgili gelişmeleri gazetelerden okuduğunu da ifade etti. 
     
     ABD YARDIMI 
     Unakıtan, bir gazetecinin, ''ABD'den Türkiye'ye şartlı verilecek 1 milyar dolarlık yardıma'' ilişkin sorusu üzerine, şunları kaydetti 
     ''Kendi ayaklarımızın üstünde durmaya bakalım. Asıl olan o. Biz kendi bütçemizi yaparken, 'yardım gelecek' diye bütçe yapmadık. ABD'nin dostuyuz, müttefikiyiz, stratejik ortaklığımız var, AB'ye girmek istiyoruz. Bunlar hepsi iyi, güzel şeyler ama biz kendi ayaklarımızın üzerinde durmalıyız. Borçlarımızı bizden başka ödeyecek kimse yok. Onun için kendi iç kaynak ve dinamiklerimizi harekete geçirmeliyiz. Yoksa elden gelen öğün olmaz, o da vaktinde gelmez... Bunlara fazla bel bağlamamak lazım.'' Unakıtan, hükümetin özelleştirme politikasına ilişkin soru üzerine ise şunları kaydetti 
     ''Bu konuda kararlıyız. Özelleştirmenin en büyük engeli, özelleştirilecek şirketin başında olanlar. 'Şuraya yardım yaparsak daha iyi olur, şöyle yaparsak daha pahalıya satarız. Önce güzelleştirelim, sonra özelleştirelim'. Hayır, biz bunu satacağız. Bundan geri dönüşümüz yok. '' Unakıtan, Musul ve Kerkük'deki gelişmelere ilişkin soruya karşılık, bu konuda kendisinin birşey söylemesinin mümkün olmadığını ifade etti. 
     Bir gazetecinin, Devlet Bakanı Ali Babacan'ın nemaların ödenmesine ilişkin beyanlarını hatırlatması üzerine Unakıtan, ''Sayın Ali Babacan ne dediyse odur'' yanıtını verdi. 
     
     ''İSTANBUL'A AYRI BİR ÖNEM VERİYORUZ'' 
     ''İstanbul'a ayrılan ödeneklerin azlığı'' yönünde bir soru üzerine Unakıtan, şunları söyledi 
     ''Burası İstanbul. Ne kadar para gelse azdır. O yüzden devamlı surette başkanlar daha fazlasını isterler. Biz, İstanbul'a ayrı bir önem veriyoruz. Sorunların çözümü temelde mahalli idareler reformuna dayanıyor, yerinden yönetime ağırlık vermekten geçiyor. Bununla ilgili yasa tasarıları hazır gibi. Bunları süratle Meclis'e sunacağız. Bizim asıl amacımız, mahalli idareleri güçlendirmek. Hem yetkiler yönünden hem de kaynaklar yani mali yönden mahalli idareleri güçlendirmeyi düşünüyoruz.'' Büyükşehir Belediye Başkanı Ali Müfit Gürtuna ise ''Unakıtan gibi bilgi ve birikimli bir kişinin Maliye Bakanı olmasının, İstanbul ve Türkiye için bir şans olduğunu'' söyledi. 
     ''Bakan'dan birşey isteyecek misiniz '' diye sorulması üzerine Gürtuna, muhtelif konularda görüşeceklerini söyledi. 
     Bu sırada araya giren Maliye Bakanı Unakıtan, ''O, İstanbul Büyükşehir Belediye Başkanı, ben de Maliye Bakanı olduğum sürece çok konuşacaklarımız olur'' dedi. 
     Daha sonra basına kapalı yapılan görüşme, yaklaşık yarım saat sürdü. 
     





</TEXT>
</DOC>
