<DOC>
<DOCNO> 121824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/soneko32.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, Aralık ayı iç borçlanma programını açıkladı... 
</HEADLINE>
<TEXT>

     Hazine, bu yılın Aralık ayında 10 katrilyon 251.4 trilyon liralık iç borç geri ödemesinde bulunacak. 
     Hazine Müsteşarlığı ''2002 Aralık ayı İç Borçlanma programını'' açıkladı. 
     Buna göre Aralık'ta en yüksek itfa, 6 katrilyon 160.9 trilyon lira ile 11 Aralık tarihinde yapılacak. En yüksek ikinci itfa ise 18 Aralık'ta 2 katrilyon 288.5 trilyon lira ile gerçekleştirilecek. 
     Aralık ayı iç borç geri ödemelerinin 7 katrilyon 850.4 trilyon lirası piyasaya yapılacak ödemeler, 831.1 trilyon lirası kamu kurumlarına yapılan satışların geri ödemesi, 1 katrilyon 56.5 trilyon lirası Merkez Bankası, 513.4 trilyon lirası da kamu bankaları ve Tasarruf Mevduatı Sigorta Fonu'na TMSF ihraç edilen senetlerin ödemelerinden oluşuyor. 
     Önümüzdeki ay gerçekleştirilecek iç borç geri ödemelerinin 9 katrilyon 772.9 trilyon lirası Türk Lirası cinsinden, 209.7 trilyon lirası döviz cinsinden, 268.7 trilyon lirası da dövize endeksli ödemelerden oluşuyor. 
     
     BORÇLANMA STRATEJİLERİ 
     Öte yandan Aralık ayında piyasalara yapılacak 7.9 katrilyon liralık itfaya karşılık, piyasalardan 6.7 katrilyon liralık borçlanma öngörüldü. 
     Ayrıca aynı ayda, borçlanma imkanları ölçüsünde Merkez Bankası, kamu bankaları ve Tasarruf Mevduatı Sigorta Fonu kapsamındaki bankalara daha önceki dönemlerde ihraç edilmiş olan Devlet İç Borçlanma Senetlerinden kaynaklanan borçların erken itfası yoluyla azaltılmasına devam edecek. 
     Aralık ayında iç borçlanma ihalelerinin genel olarak Salı günleri yapılacak. Ancak piyasaların uygun olduğu diğer günlerde de ihale düzenleyebilecek. 
     Düzenlenecek ihalelerin detayları, ihale gününden en az bir gün önce kamuoyuna duyuracak. 
     
     BONO İHALELERİ 
     Bu kapsamda 2 Aralık 2002 Pazartesi günü, 3 Aralık 2002 ihraç tarihli olmak üzere, 21 Mayıs 2003 itfa tarihli 169 gün vadeli Hazine Bonosu ihalesi yapılacak Değişken faiz ödemeli senetlerin kupon faizlerinin belirlenmesi amacıyla, ihraç tarihi 18 Aralık Çarşamba olan 3 aylık referans bono ihalesi de gerçekleştirilecek. 
     Geri ödeme tarihi 19 Mart 2003 olarak belirlenen referans bono ihalesinde, net 1 katrilyon 302 trilyon liralık ihraç yapılacak. Bu miktar Aralık ayında piyasaya yapılacak ödemeler ve kamu kurumlarına yapılan ROT rekabetçi olmayan teklif ve doğrudan satışların geri ödeme tutarları toplamının yüzde 15'ini bulacak. Bu ihalede, ROT ve ihale sonrası teklif yoluyla satış yapılmayacak. 
     Aralık ayı içerisinde halka arz, TAP, geri alım ihalesi yapılabilecek. Söz konusu yöntemlerin kullanılması kararlaştırıldığında, bununla ilgili bilgiler kamuoyuna ayrıca duyurulacak. 
     





</TEXT>
</DOC>
