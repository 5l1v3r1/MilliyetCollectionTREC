<DOC>
<DOCNO> 149613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/ekonomi/aeko.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bugünkü koşullarda bile yıl sonu büyüme yüzde 3.6 
</HEADLINE>
<TEXT>

Merkez Bankası Başkanı Serdengeçti, 4'üncü gözden geçirmenin uzamasına, Irak'taki operasyona karşın 2003 büyümesini en kötü şartlarda yüzde 3.6 beklediklerini söyledi 
     EKONOMİ SERVİSİ 

     Merkez Bankası Başkanı Süreyya Serdengeçti, Irak sorunu, dördüncü gözden geçirmenin uzamasına karşın 2003'te yüzde 3.6 büyüme beklediklerini dile getirdi. Serdengeçti, IMF ve Dünya Bankası bahar toplantıları için gittiği ABD'de yaptığı sunumda, büyüme ve enflasyon konularında bilgi verdi. 
     2002 büyüme tahmininin yüzde 3 iken yüzde 6.5'e yükseltildiğini ancak yüzde 7.8 gerçekleştiği hatırlatılan sunumda, yılbaşında 2003 büyüme hedefinin yüzde 5 olduğu hatırlatıldı. IMF ile yürütülen dördüncü gözden geçirmenin uzun sürmesi, Irak sorununun turizm ve petrol gelirlerini etkilemesi, ocakta yüksek olan sanayi üretiminin diğer aylarda parlak olmaması gibi nedenlerle beklentinin yüzde 3.6'ya indiği bilgisine yer verildi. 
     
     'Irak, istikrarı riske atabilir' 
     Sunumda, Irak'ta sürdürülen askeri operasyonun finansal istikrar hedefini riske atabileceği uyarısında bulunuldu. Merkez Bankası'nın para politikası için geçen yıl aldığı önlemler yanında bu yılda pazardaki etkinliğin artırılarak vergideki çarpıklıkların giderileceği, repo ve bankalararası para piyasası işlemlerindeki BSMV'nin kaldırılacağı bilgisine yer verildi. 
     
Enflasyon hedefi değişmedi      Merkez Bankası Başkanı Serdengeçti, sunumunda 2003 yılı için yüzde 20 olarak belirlenen tüketici fiyat endeksinde TÜFE bir değişiklik beklemediklerini kaydetti. Sunumda, 2003 enflasyon hedefinin gerçekleşmesi bütçedeki tedbirlere dayanıklılık, yapısal reform konusunda verilen sözlerin tutulması, düşük olan iç talep, Irak'taki gelişmelere bağlı olarak petrol ve döviz fiyatlarında ortaya çıkan sapmalara bağlanıyor. 
     Tablolarla desteklenen sunumda, 58.6 katrilyona ulaşan TL mevduatlarında ve 69.5 katrilyon lira olan döviz mevduatlarında keskin hareketler beklenmediği kaydedildi. Vatandaşların elinde tuttuğu devlet tahvillerinin istikrarlı şekilde yükseldiği belirtilen sunumda, 21 Mart itibariyle bu rakamın 26.2 katrilyona yükseldiği ifade edildi. 
     


SİYASET 















</TEXT>
</DOC>
