<DOC>
<DOCNO> 138754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sonspo05.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Özhan Canaydın, dünkü maça gelen taraftarlara teşekkür etti 
</HEADLINE>
<TEXT>

     Galatasaray Kulübü Başkanı Özhan Canaydın, Malatyaspor maçına gelerek zorlu şartlarda takımlarını destekleyen sarı-kırmızılı taraftarlara teşekkür etti. 
     Kulübün resmi internet sitesine açıklama yapan başkan Canaydın, ortaya büyük bir mücadele gücü koyarak, Malatyaspor ile fevkalade zor saha ve hava şartlarında yapılan lig maçını kazandıklarını söyledi. Şampiyonluk yarışında önemli bir engeli daha aştıklarını ifade eden Canaydın, ''Tipi şekilinde sürekli yağan kara ve sıfırın altındaki ısıya rağmen, İstanbul'un zor trafik koşullarında Ali Sami Yen Stadı'na gelerek tüm maç boyunca takımımızı destekleyen cefakar ve vefalı taraftarımıza teşekkür etmeyi bir borç biliyorum'' diye konuştu. 
     Canaydın, Malatyaspor galibiyetinde taraftarların özverili desteğinin de önemli bir rol oynadığını söyledi. 
     
     ''KÖTÜ TEZAHÜRATA ÜZÜLDÜM'' 
     Başkan Canaydın, maçta rakip takımlar aleyhine yapılan tezahürata da üzüldüğünü belirtti. 
     Maçlarda takıma en etkin motivasyon desteğinin sadece kulüp, takım ve sporcular lehine yapılacak tezahüratla sağlanabileceğini vurgulayan Özhan Canaydın, taraftarlara bunu tekrar hatırlatmayı görev bildiğini kaydetti. 
     





</TEXT>
</DOC>
