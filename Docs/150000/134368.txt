<DOC>
<DOCNO> 134368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sontur34.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Köy Hizmetleri Ekipleri'nin karla mücadele çalışmaları sürüyor 
</HEADLINE>
<TEXT>

     Köy Hizmetleri Genel Müdür Vekili Ali Altuntaş, olumsuz hava koşulları nedeniyle halen 231 köyün, toplam 1616 kilometre yolunun ulaşıma kapalı olduğunu bildirdi. 
     Altuntaş, yaptığı yazılı açıklamada, Türkiye'de olumsuz hava koşulları nedeniyle birçok ilde köy yollarının trafiğe kapandığını belirtirken, köy yollarının yeniden ulaşıma açılabilmesi için ülke genelinde yoğun bir çalışmanın yapıldığını ifade etti. 
     Kar mücadelesinin başladığı günden bugüne kadar 34 bin 795 köyün 279 bin 449 kilometre yolunda kar mücadelesi çalışması yapıldığına işaret eden Altuntaş, kapanan köy yollarını ulaşıma açmak için halen toplam 65 adet greyder, 36 adet dozer, 42 adet kamyon, 22 adet kar makinesi ve 55 ekip ile görev yaptıklarını kaydetti. 
     Bu arada Altuntaş, taşımalı eğitim yapılan toplam 14 bin 125 köyün 98 bin 689 kilometre yolunda kar mücadelesi yapıldığını bildirdi. 
     





</TEXT>
</DOC>
