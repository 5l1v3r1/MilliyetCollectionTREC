<DOC>
<DOCNO> 145693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sondun30.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hong - Kong'ta gizemli zatürree'den 1000 kişi "karantina"da... 
</HEADLINE>
<TEXT>

     Hong Kong'da 11 kişinin öldüğü atipik zatürreeyi önlemek için karantina yasası yürürlüğe girdi. 
     Hong Kong Özel Yönetim Bölgesi Valisi Tung Chee-hwa, düzenlediği basın toplantısında, virüse maruz kalanların 10 gün işe ya da okula gitmemesi, her gün kliniğe giderek muayeneden geçmesi ve hasta olduğuna karar verilmesi halinde tecrit edilmesi gerektiğini söyledi. 
     Tung Chee-hwa, yasayı ihlal edenlerin para ve 6 aya kadar hapis cezasına çarptırılacağını belirtti. 
     Hong Kong'da atipik zatürree salgını nedeniyle okulların 29 Mart'tan 6 Nisan'a kadar kapatılması kararlaştırılmıştı. 
     Gizemli zatürreeden şu ana kadar dünyada 50'den fazla kişi öldü. 
     
     Bin kişi karantinaya 

     Gizemli zatürreenin yayılmasını durduramayan Hong Kong yönetimi, binden fazla kişiyi karantinaya almaya karar verdi. 
     Hong Kong Özel Yönetim Bölgesi Valisi Tung Chee-hwa, yetkililerin ''atipik zatürree'' olarak da adlandırılan hastalığa yakalanan kişilerle yakın temasa girdikleri sanılan 1080 kişinin karantinaya alınması talimatı verdiklerini söyledi. 
     Karantinadakilerin evden dışarı çıkmamaları ve sağlık yetkilileriyle düzenli olarak temasa geçmeleri gerektiğini belirten Tung, buna uymamaları halinde para ya da hapis cezası alabileceklerini söyledi. 
     Akut Solunum Yetersizliği Sendromu'ndan SARS şimdiye kadar büyük bölümü Asya'da olmak üzere 53 kişi ölmüş, ondan fazla ülkede 1300 kadar kişi hastalığa yakalanmıştı. 
     




</TEXT>
</DOC>
