<DOC>
<DOCNO> 114951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/guncel/agun.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Can pazarında 3 Türk 
</HEADLINE>
<TEXT>

Moskova’da yaklaşık 700 kişiyi tiyatroya rehin alan Çeçen eylemcilerin ilk kurbanı bir kadın. Dünkü çatışmada ise bir polis öldü. Çeçenler, kaçmak isteyen iki genç kızdan birini de yaraladı 
     CENK BAŞLAMIŞ Moskova 

     Moskova’da silahlı kişilerin işgal ettiği tiyatroda ölümle burun buruna bulunan 700 rehine arasında üç Türk vatandaşı da var. 40 - 50 kişilik Çeçen grubunun baskın düzenlediği tiyatroda dün dramatik gelişmeler yaşandı. Rehineler arasında bulunan bir kadının ölmesi, gerginliği daha da tırmandırdı ve hemen ardından binada patlamalar meydana geldi. 20’li yaşlarda olduğu belirtilen, ancak adı açıklanmayan kadın rehinenin cesedi binadan çıkarıldı. Genç kadının nasıl ve ne zaman öldüğü açıklanmadı. Kısa süre sonra binada iki patlama yaşandı, hemen ardından da saldırganlarla dışarıdaki güvenlik kuvvetleri arasında çatışma çıktı. Çatışma sonucu bir polis hayatını kaybetti. Binadan kaçmaya çalışan iki genç kızdan biri vuruldu, ancak yaralı olarak kaçmayı başardı. 
     
     75 YABANCI REHİNE 
     Rusya Federal Güvenlik Servisi FSB Sözcüsü Sergey İgnatçenko, 75 yabancı ülke vatandaşı rehine arasında 3 Türk’ün de bulunduğunu açıkladı. Rusya Dışişleri Bakanlığı ise, rehin Türklerin bulunduğunu önce yalanladı, ardından kabul etti. 
     
     PUTİN’E 7 GÜN SÜRE 
     Eylemcilerin lideri Movsar Barayev, Çeçenistan’daki savaşa son vermesi için Kremlin’e bir hafta süre tanıdıklarını, isteklerinin kabul edilmemesi halinde patlayıcılar döşenen tiyatro binasını rehinelerle birlikte havaya uçuracaklarını söyledi. Rusya tarihinin en büyük rehin alma eylemini düzenleyen grupta kadınlar da yer alıyor. Çeçen sözcü Mevladi Udugov, baskında yer alan kadınların Çeçen savaşında yakınlarını kaybettiklerini ve Moskova’ya "intihar komandosu" olarak geldiklerini bildirdi. Görgü tanıkları da, kadınların üzerlerinde patlayıcılar bulunduğunu söyledi. 
     
     OPERASYON HAZIRLIĞI 
     Güvenlik kuvvetleri ise, tiyatro çevresine neredeyse bir ordu yığdı. Moskova’nın güneydoğusunda bulunan Melnikova Sokağı çevresinde, antiterör timi Alfa, çok sayıda asker ve polisin yanı sıra zırhlı araçlar bulunuyor. Boşaltılan çevredeki apartmanların çatılarına keskin nişancılar yerleştirildi. 
     
     Milliyet eylemi yerinde izledi 
Sinatra’ beş hayat kurtardı      Yüzlerce kişiyi rehin alan saldırganlarla ilk teması, Çeçenistan’ı Rusya parlamentosunda temsil eden Aslanbek Aslahanov kurdu. Ancak önceki gece silahlı grubun lideri Movsar Barayev’le telefonda konuşan Aslahanov, rehinelerin bırakılması yönündeki isteğine olumsuz yanıt aldı. Dün devreye giren ünlü şarkıcı ve parlamenter Iosif Kobzon ise arabuluculukta Barayev’e fark attı. Rusya’nın "Frank Sinatra"sı olarak tanınan Kobzon, saldırganların iki kadın ve üç çocuğu serbest bırakmasını sağladı. 
     
     Rehineler işte bu binada... 
İkinci perde başlayınca saldırganlar içeri girdi      Baskın, çarşamba gecesi yerel saatle 21.00’de başladı. Bu sırada tiyatroda sahnelenen "Kuzey - Doğu" müzikalinin ikinci perdesine henüz geçilmiş ve seyirciler birkaç saniye önce yerlerine oturmuştu. İkinci perdenin hemen başında küçük bir aktör sahneye çıktı ve rol gereği elindeki silahı ateşledi. Rol gereği yapılan atışın hemen ardından bir anda salona dolan silahlı ve yüzleri maskeli kişiler, havaya ateş açtı. 
     
     Militanlar El Cezire ekranında 
Moskova’ya ölmeye geldik      Katar’ın El Cezire TV’si, Çeçen eylemcilerin açıklamalarını dünyaya duyurdu. Baskını düzenleyenler arasında bulunan bir Çeçen kadının, "Moskova’da ölmeyi seçtik. Kendimizle birlikte k firlerin de canlarını alacağız" sözlerinin de yer aldığı bir kaset yayımlayan El Cezire, Arapça "Allah büyüktür" yazılı pankartın önünde, peçeli 5 kadın eylemcinin görüntülerini ekrana getirdi. Dizüstü bilgisayar ve Kuran’la birlikte görülen bir erkek eylemcinin de, "Her birimiz, kendimizi Çeçenistan’ın bağımsızlığı ve Allah yolunda kurban etmeye hazırız. Biz, sizin hayatı istediğiniz kadar ölümü arıyoruz" sözlerine yer verdi. 
     
Çeçen grubun lideri acımasızlığıyla ünlü      Rus gizli servisi FSB, Çeçen gruba önderlik eden Movsar Barayev’in 25 "en acımasız" komutanlardan biri olduğunu açıkladı. Movsar Barayev’in, Rus gizli servisi tarafından öldürülen amcası Arbi Barayev’in yerini aldığı ve "İslam Alayı" komutanlığına getirildiği belirtildi. 
     
Eylemciler sık sık Türkiye’yi aramış      Rusya Devlet Başkanı Vladimir Putin, ilk açıklamanın yurtdışında yapıldığını belirterek, "Bu da, saldırının Rusya dışında terörist merkezlerle hazırlandığını kanıtlıyor" dedi. Moskova’daki eylemi planlayanlarla Endonezya ve Filipinler’deki eylemleri düzenleyenlerin aynı kişiler olduğunu belirten Putin, dış gezilerini erteledi. Rus yetkililer, eylemcilerin sık sık Türkiye, Suudi Arabistan ve Çeçenistan’ı telefonla aradığını söyledi. 
     
     Rehineler telefonda yalvardı 
Binaya girerseniz hepimiz öleceğiz      Rusya tarihinin en büyük rehin alma eylemi, tiyatroda bulunan seyircilerin hemen cep telefonlarına sarılması sayesinde anında duyuldu. Saldırganlar uzun süre rehinelerin cep telefonuyla konuşmasına müdahale etmedi. Rehinelerden Mariya Şkolnikova, bir Rus kanalı aracılığıyla güvenlik kuvvetlerine seslenirken, binaya operasyon düzenlememeleri için adeta yalvardı. Şkolnikova, "Lütfen saldırmayın, her yere patlayıcı yerleştirdiler" dedi. Bir diğer rehine Tatyana Solnişkana da, baskın düzenlenmesi halinde saldırganların ölecek her militan için 10 rehineyi öldürme sözü verdiğini söyledi. Öte yandan dün imza kampanyası başlatan rehineler, Putin’den Çeçenlerin isteklerini kabul etmesini istedi. 
     



 GÜNCEL 
















</TEXT>
</DOC>
