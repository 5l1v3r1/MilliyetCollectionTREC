<DOC>
<DOCNO> 100490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sondun01.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Alan Greenspan'e şövalye unvanı 
</HEADLINE>
<TEXT>

     Deniz Arslan - ABD'nin başkandan sonra en güçlü ikinci adamı olarak bilinen Federal Merkez Bankası FED Başkanı Alan Greenspan, İngiltere Kraliçesi İkinci Elizabeth'den şövalyelik unvanı alacak. 
     İngiltere Hazinesi'nin açıklamasına göre, Greenspan'e bu unvan, ''global ekonomik istikrara olağanüstü katkısı'' dolayısıyla verilecek. 
     Ödül, Greenspan'in deneyim ve yeteneklerini İngiltere ile paylaşması çerçevesinde de verilecek. 
     Federal Merkez Bankası Başkanlığı görevinde 15. yılını 11 Ağustos'ta dolduracak olan Greenspan, yaptığı açıklamada, ''Bu onuru kabul etmek benim için bir ayrıcalıktır'' dedi. 
     Şövalye unvanını alan Amerikan vatandaşları, ''Sir'' olarak adlandırma hakkına sahip olmuyor. Ancak Greenspan, adının sonuna, ''Britanya İmparatorluğu Komutan Şövalyesi'' anlamındaki ''Knight Commander of the British Empire''in kısaltması olan ''KBE'' harflerini ekleyebilecek. 
     Daha önce bu ödüle layık görülen Amerikalılar arasında, New York'un eski Belediye Başkanı Rudolph Giuliani, eski başkanlar Ronald Reagan ve George Bush ile komedyen Bob Hope bulunuyor. 
     





</TEXT>
</DOC>
