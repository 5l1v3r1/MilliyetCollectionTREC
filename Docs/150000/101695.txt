<DOC>
<DOCNO> 101695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sontur10.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çifte kavrulmuş kabuklu antepfıstığının yeni adı İlhan Mansız... 
</HEADLINE>
<TEXT>

     Gaziantepli antepfıstığı satıcısının, ürünün iriliğine, doğal çıtlak oranına ve diğer özelliklerine göre verdiği isimler, satışların artmasına yol açıyor. 
     Abdullah Konur'un, İstasyon Caddesi'ndeki işyerine giren müşteriler, satışa sunulan antepfıstıklarının etiketi üzerindeki benzetmeleri büyük bir dikkat ve merakla okuduktan sonra hangi antepfıstığını alacaklarına karar veriyorlar. 
     Antepfıstığı etiketleri üzerindeki ''İlhan Mansız Gibi Süper'', ''Rüştü Gibi Süper'', ''Çütü tarlası Deveyle Sürülü'', ''Kanatlandım Uçuyorum'', ''Marziye Gibiyim'', ''Kusura Bakma İhracata Gidiyorum'', ''Sibel Can'', ''Hülya Avşar'' yazılarının, müşterilerin ilgisini çektiğini anlatan Monur, ''Antepfıstığı çeşitlerinin üzerine, gündeme göre isimler yazıyorum'' dedi. 
     Fiyatı en ucuz olan çeşidi, şarkıcı Fatih Ürek'e benzettiği kırmızı kabuklu antepfıstığının oluşturduğunu belirten Konur, ''Fatih Ürek'in adını verdiğim fıstığın kilosu 4.5 milyon lira. İlhan Mansız adını verdiğim çifte kavrulmuş kabuklu antepfıstığının kilosu ise 7.5 milyon lira'' diye konuştu. 
     Yaptığı benzetmelerle müşterilerin ilgisini çekmeye çalıştığını ifade eden Konur, sözlerini şöyle tamamladı 
     ''Damak zevki olanlar, antepfıstığından iyi anlar. Antepfıstığının yetiştiği bölge, toprak, kurutma tekniği, budama ve ağacın cinsi gibi özellikler, kalitenin belirlenmesinde rol oynar. Ben de bu özellikleri iyi bilen bir kişi olarak, antepfıstığını kalitesine göre ayırıp, özelliklerine uygun ilginç benzetmeler yapıyorum. 
     Antepfıstığı almak için gelenler, değişik benzetmeler ve fiyatlarla karşılaşınca önce şaşırıyor, daha sonra da etiket üzerindekileri büyük bir dikkatle okuduktan sonra hangi antepfıstığını alacaklarına karar veriyorlar. Kendi reklamımı yapıp müşterilerimin dikkatini çekmeyi ve satışları arttırmayı başardım.'' 
     





</TEXT>
</DOC>
