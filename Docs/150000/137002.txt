<DOC>
<DOCNO> 137002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/ekonomi/eko10.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Temsa özel üretimle Avrupa’ya girdi 
</HEADLINE>
<TEXT>

Müşterinin isteğine göre üretime ağırlık veren Temsa, bu yıl 300 otobüs ihracatı ve 50 milyon doların üzerinde ihracat geliri hedefliyor 
     Sabancı Topluluğu şirketlerinden Temsa, otobüste geliştirdiği müşterinin isteğine bağlı üretim tarzı ile Avrupa’ya yönelik ihracatını hızla artıracak. Esnek üretimi zorlamak için bir prototip atölyesi de kurma kararı alan firma, bu yıl yaklaşık 300 otobüs ihraç etmeyi ve 50 milyon doları aşan ihracat gelirini hedefliyor. 
     Temsa Genel Müdürü Mehmet Buldurgan, 2003’ün atılım yılı olacağını dile getirerek, artık yurtdışında Mitsubishi’nin yanı sıra Temsa markası ile de ihracat yapabilir duruma geldiklerini vurguladı. Müşteri taleplerinin üretime yön verdiğini kaydeden Buldurgan, "Böylece otobüslerimiz, gönderildikleri pazara rahatlıkla entegre olabiliyorlar" dedi. 
     Safari modelini önce Mitsubishi motoruyla pazara sunduklarını belirten Buldurgan, şöyle devam etti "Ancak tamamen kendi bebeğimiz olan Prestij midibüsün Fransa’daki alıcısı, bize otobüsünüzü MAN motoruyla yaparsanız alırım dedi. Böylece müşteriyi dinleyerek bu işe başladık. Bu yıl da benzerini Volvo ile yaşadık. Volvo, bizden Volvo motorlu Safari otobüs istedi. Yeni imzaladığım bu anlaşma ile Macaristan’a 12 adet otobüs göndereceğiz." 
     



 EKONOMİ 



















</TEXT>
</DOC>
