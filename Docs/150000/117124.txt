<DOC>
<DOCNO> 117124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sondun03.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Venezüella'daki çatışmalarda onlarca yaralı var... 
</HEADLINE>
<TEXT>

     Venezüella'da, Devlet Başkanı Hugo Chavez muhaliflerine saldıran Chavez yanlıları ile polis arasında çıkan çatışmalarda, bir kısmı silahla olmak üzere onlarca kişi yaralandı. 
     Yetkililer, silah ve gözyaşartıcı gaz kullanan polisle Chavez yanlıları arasındaki sokak çatışmalarında 60'dan fazla kişinin yaralandığını, 16 kişide de kurşun yarası olduğunu açıkladı. 
     Olaylar sırasında Associated Press TV kameramanı Mauricio Munoz'un da göğsünden vurulduğu, Munoz'un çelik yeleği sayesinde kurtulduğu belirtildi. 
     Muhalifler, Chavez'in devlet başkanlığı konusunda referandum yapılması için toplanan 2 milyon imzayı Ulusal Seçim Konseyi'ne ulaştırmak amacıyla bir yürüyüş yapmıştı. 
     





</TEXT>
</DOC>
