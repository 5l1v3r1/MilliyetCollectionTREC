<DOC>
<DOCNO> 124176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/soneko26.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Çiçek Kredi kartları ile ilgili sorunları gündeme getireceğiz 
</HEADLINE>
<TEXT>

     Adalet Bakanı Cemil Çiçek, Çek Kanunu ile ilgili taslağı, mümkünse yılbaşından önce Meclis'e sevketmek istediklerini bildirdi. 
     Çiçek, Ankara Ticaret Odası ATO Başkanı Sinan Aygün ve beraberindeki yönetim kurulu üyelerini, Bakanlık Toplantı Salonu'nda kabul etti. 
     Cemil Çiçek, kabulde yaptığı konuşmada, Çek Kanunu ve kredi kartları ile ilgili konuların yargıyı tıkama noktasına getirdiğini kaydederken, Çek Kanunu ile ilgili kendilerinin bir düzenleme hazırlamaya başladıkları gün, Anayasa Mahkemesi'nin iptal kararı aldığını ve Anayasa'nın 1. maddesine göre, mahkeme kararının bağlayıcı olduğunu söyledi ve mahkeme kararının dikkate alınarak düzenlemenin yapılması gerektiğini vurguladı. 
     Kararın gerekçesinin henüz yayımlanmadığını hatırlatan Çiçek, Yüksek Mahkeme ile bu konuda görüştüklerini ve konunun aciliyeti nedeniyle öncelik verilmesini istediklerini söyledi. 
     Bu konuda Yüksek Mahkeme'nin de çok bilinçli olduğunu belirten Çiçek, ''Tahmin ediyorum en kısa zamanda gerekçe ortaya çıkacak'' dedi. 
     Önümüzdeki hafta, Çek Kanunu ile ilgili taslağın ATO'nun da aralarında bulunduğu ilgili kuruluşların bilgisine sunulacağını ve internet sitesinde de yayımlanacağını anlatan Bakan Çiçek, ''Çek Kanunu ile ilgili taslağı, mümkünse yılbaşından önce Meclis'e sevketmek istiyoruz'' dedi. 
     Bakan Çiçek, şu andaki düzenlemede ekonomik suça ekonomik ceza verilmesi hükmünün bulunduğunu da hatırlattı. 
     
     KREDİ KARTLARI 
     Çiçek, Çek Kanunu ile ilgili düzenlemenin yapılmasının ardından kredi kartları konusu en kısa zamanda gündeme getirmeye çalışacaklarını belirterek, bu konuda da taslak hazırlayarak, ilgili herkese göndereceklerini söyledi. 
     Bu arada ATO Başkanı Aygün'ün, ''enflasyonun yüzde 35-40 civarında gerçekleştiği bir ortamda, kredi kartı faizlerinin yüzde 250 gibi oranlarda olması sizce de yüksek değil mi'' şeklindeki sözleri üzerine Bakan Çiçek, faizlerin de makul bir düzeyde olması gerektiğini ve faizciliğin tefeciliğe dönüşmemesi gerektiğini söyledi ve Adalet Bakanı'nın faiz nispetlerini tayin etme yetkisinin olmadığını da kaydetti. 
     Bu durumun bankacılık sisteminin de lehine olmadığını anlatan Bakan Çiçek, bankaların da her önüne gelene promosyon dağıtır gibi kredi kartı vermemesi gerektiğini söyledi. 
     Çiçek, konu ile ilgili olarak tarafların dinlenerek karar verilmesi gerektiğine de işaret etti. 
     
     ATO BAŞKANI AYGÜN 
     ATO Başkanı Sinan Aygün de kredi kartı faizlerinin çok yüksek olduğunu belirtirken, temerrütün Türk Dil Kurumu sözlüğünde, ''dik kafalı, kafa tutan'' anlamına geldiğini söyledi. 
     Borcunu ödeyemeyen insanın, yüzde 110, daha sonra da yüzde 250 faizi ödemesinin mümkün olmadığını anlatan Aygün, şu anda kredi kartı faciasının gelmek üzere olduğunu iddia etti. 
     Çek Kanunu'na da değinen Aygün, çekin sözleşme olmadığını ve bir ödeme aracı olduğunu belirtirken, kendilerinin Adalet Bakanı'ndan bu konularda 2 taleplerinin bulunduğunu söyledi. 
     Aygün, Anayasa Mahkemesi'nin öngördüğü ölçüde, eski sisteme dönmesi ve çek kullananların korunması için kanunda 1 Ocak 2005 tarihinde karşılıksız çekin suç olmayacak şekilde düzenlenmesini istedi. 
     Kredi kartı çılgınlığına son verilmesini de isteyen Aygün, ''Bankaların elinden Türk Halkını kurtarın'' dedi. 
     
     SORULAR 
     Çiçek, ''Çek Yasası'nda yeniden yapılacak düzenlemede hapis cezası hükmü olabilir mi'' şeklindeki sorusu üzerine, Anayasa Mahkemesi'nin açıklanan kararının bir özet niteliğinde olduğunu, bunun bir de gerekçelerinin yayınlanacağını söyledi. 
     Aceleyle çıkan kanunun, hak kayıplarına ve mağduriyetlere yol açabileceğine işaret eden Çiçek, Anayasa Mahkemesi'nin kararına uygun düzenlemenin yapılması gerektiğini kaydetti. 
     Bir soru üzerine Çiçek, toplumun beklentisinin Siyasi Partiler Yasası'nda değişiklik oluduğunu kaydederken, bu konudaki çalışmalara başladıklarını ve bu yasayı olabildiğince demokratik hale getirileceğini söyledi. 
     Çiçek, yolsuzluk konusunda da çalışmalar yaptıklarını ve siyasetin finansmanın şefaf hale getirilmesi gerektiğini kaydederken, vatandaşın bilgi edinme hakkının da sağlanacağını söyledi. 
     Referandumla ilgili bir başka soru üzerine de Çiçek, şöyle konuştu 
     ''Maalesef biz sadece Anayasa değişikliklerinde belli nisabın altında oy kullanılması halinde söz konusu oluyor, birde Sayın Cumhurbaşkanı'nın takdirine bağlı olarak oluyor. 
     Demokratik katılımı sağlamanın yollarından biri de referandumdur. Anayasa'da yapılacak bir değişiklikle belli konularda zaman zaman vatandaşın bilgisine başvurmakta fayda var.'' Toplumda ''millet bunu istiyor'' sözünün sık sık kullanıldığını kaydeden Çiçek, bunun çok doğru olmadığını, bunu tartışma konusu olmaktan çıkarıp millet ne istiyorsa, millete gidip sormak gerektiğini söyledi. 
     Çiçek, temel konularda vatandaş ne düşündüğü konusunda referandumun en önemli araçlardan biri olduğunu kaydederek, ''Temel hak ve özgürlükler dışında, özellikle ekonomi, AB ile ilgili birçok konuda gidip vatandaşın fikrini almakta fayda var'' diye konuştu. 
     





</TEXT>
</DOC>
