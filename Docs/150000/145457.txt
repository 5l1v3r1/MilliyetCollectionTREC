<DOC>
<DOCNO> 145457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sondun13.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşta ölen ABD askeri sayısı 22'ye yükseldi 
</HEADLINE>
<TEXT>

     ABD Savunma Bakanlığı, son birkaç günde ölen 3 Amerikan askerinin daha kimliğini belirleyerek, Irak'ta ölen Amerikan askeri sayısının 22 olduğunu açıkladı. 
     Pentagon'dan yapılan açıklamada, 3. Tabur 69. Zırhlı birliklerinden Gregory Sanders'ın 24 Mart'ta, Deniz Piyadesi Onbaşısı Brian Buesing ve Onbaşı Randal Rosacker'in 23 Mart'ta şiddetli çatışmaların sürdüğü Nasıriye'de hayatını kaybettiğini açıkladı. 
     Bakanlık, 23 Mart'ta Kuveyt'te bir Amerikan askerinin, arkadaşlarının bulunduğu çadırlara el bombaları attığı saldırıda yaralanan askerlerden birinin daha öldüğünü bildirdi. 
     Savunma yetkilileri, Hava Binbaşısı Gregory Stone'un, Kuveyt'teki Amerikan sahra hastanesinde yaşamını yitirdiğini belirtti. 
     Kuveyt'in Irak sınırı yakınlarındaki Pennsylvania Kampı'nda bulunan 101. Hava İndirme Tümeni'ndeki askerlere karşı düzenlenen bombalı saldırıda 13 asker yaralanmış, bir asker daha sonra ölmüştü. 
     
     Nasıriye'de önemli zarar... 

     Irak ordusu, Amerikan ve İngiliz askerlerine önemli zarar verildiğini iddia etti. Ordu açıklamasında, "Nasıriye'de düşman askerlerinin 6 tankının ateşe verildiği, bölgedeki çarpışmalarda Amerikan askerlerinin büyük kayıp verdiği ve ABD'ye ait 5 aracın tahrip edildiği" öne sürüldü. Ayrıca, Nasıriye'nin kuzeyinde Iraklı birliklerin direnişiyle karşılaşan Amerikan askerlerinin kuzeye ilerleyişinin durduğu ifade edildi. 
     CNN televizyonu ise Iraklı güçlerin 2 Amerikan tankını imha ettiğini duyurdu. Haberini Amerikalı yetkililere dayandıran CNN, Abrams tipi tankların Bağdat'ın güneyinde Irak'ın profesyonel olmayan kuvvetleri tarafından atılan güdümlü füzeler tarafından vurulduğunu belirtti. 
     Öte yandan Amerikan deniz piyadelerinin Irak'ta bir hastanede 200'den fazla silah, mühimmat ve kimyasal saldırıya karşı kullanılan giysiler ve maskeler ele geçirdiği iddia edildi. 
     

     
</TEXT>
</DOC>
