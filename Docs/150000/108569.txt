<DOC>
<DOCNO> 108569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/guncel/agun.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisin suç dosyası bir hayli kabarıkmış 
</HEADLINE>
<TEXT>

İstanbul’da geçen yıl 7 bin 279 polis soruşturmaya uğradı. 4 bini uzaklaştırma ve meslekten çıkarma gibi cezalar aldı... Polislere yöneltilen suçlamalar arasında darp, ölüme sebebiyet verme, çetecilik, dolandırıcılık ve rüşvet ön sıralarda... 
     SEMRA PELEK İstanbul 

     Megakent İstanbul’un güvenliğini sağlayan emniyet teşkilatında her dört polisten birinin herhangi bir nedenle soruşturma geçirdiği ortaya çıktı. İl Polis Disiplin Kurulu raporuna göre, 2001 yılı içinde disiplin suçlarının yanı sıra rüşvet almak, suçlu kaçırmak, işkence, kalpazanlık, sarkıntılık, çek senet tahsilatı ve haraç toplamak gibi suç iddiaları da sık sık gündeme geldi. Emniyet Genel Müdürlüğü bünyesinde de 59 emniyet müdürü birinci derece cep telefonuna mesaj yollamak, çapkınlık yapmak ve güvenliği bırakıp maç izlemek gibi suçlar nedeniyle soruşturma geçirdi. 
     
     TEMBELLİK HAD SAFHADA 
     2000’de 4 bin polis hakkında soruşturma açılırken, bu sayı 2001’de ikiye katlandı. Rapora göre yaklaşık 28 bin polisin kayıtlı olduğu İstanbul Emniyet Müdürlüğü’nde geçen yıl toplam 7 bin 279 polis soruşturmaya uğradı. Bunlardan 3 bin 939’u kınamadan maaş kesintisine, uzaklaştırmadan meslekten çıkarmaya kadar çeşitli cezalar aldı. Rapor, tembellik alışkanlığının emniyet teşkilatında da h kim olduğunu ortaya koydu. Bir yıl içinde görevi savsaklayan ve suiistimal eden bin 99, amirin emrini yapmayan bin 91, bir hafta boyunca göreve gelmeyen 500, göreve geç gelen 165, görev yerini terk eden 134 ve görevde uyuyan 50 polis disiplin kuruluna gönderilenlerin üst sıralarında yer aldı. 
     
     524 DARP SORUŞTURMASI 
     Darp, hakaret ve tehditten 524, efrade su-i muameleden kişilere hakaret, kaba dayak 315, işkenceden 25, ölüme sebebiyet vermekten 37, mesken masumiyetini ihlalden 5, sarkıntılıktan 18 polis hakkında soruşturma açıldı. Raporda, dolandırıcılar ve çetelerin peşine düşen polislerin de benzer suçlamalarla soruşturma geçirdiği dikkat çekti. Buna göre, bir yıl içinde 210 polis rüşvet ve irtik p, 130 polis suçlu kaçırma, 84 polis sahtecilik ve dolandırıcılık, 27 polis gasp, 11 polis organize suç örgütü oluşturup çek senet tahsilatı yapmak, iki polis ihalede usulsüzlük ve bir polis ise kalpazanlık suçundan kurulda ifade verdi. Ayrıca borcunu ödemeyen 180 polis, intihara teşebbüs eden yedi polis, soruşturma neticesini beklemeden evlenen 58 polis de soruşturmalardan nasibini aldı. 
     
Emniyet müdürleri de var      Geçen yıl başkomiser, komiser ve polis memurlarının yanı sıra birinci dereceden emniyet müdürleri hakkında da soruşturma açıldı. Emniyet Genel Müdürlüğü Yüksek ve Merkez Disiplin Kurulu’nda 59 emniyet müdürü basına bilgi vermek, dolandırıcılık çetesiyle ilişki kurmak ve ölüm tehdidi, darp, izinsiz ev araması, alacaklı kişiye borçlusundan parasını almaması için baskı yapılması, emniyet binalarına gelen kişilerin dövülmesi, operasyon sırasında adam dövülmesi ve soruşturma dosyasının zamanaşımına uğratılması gibi birçok suçtan sorgulandı. 
     
     MAÇIN BEDELİ KESİNTİ 
     Aynı kurulda evli olduğu halde bir başka kadınla ilişki kurmak iddiasıyla soruşturmaya uğrayan bir emniyet müdürünün cezası zamanaşımı nedeniyle ortadan kalktı. Bir başka emniyet müdürü ise cep telefonuna mesaj yolladığı için 6 ay durdurma cezası aldı. Maç görevi sırasında denetim yapmayarak maçı izleyen bir emniyet müdürüyle bir arkadaşının maaşında bu nedenle üç günlük kesinti yapıldı. Bir emniyet müdürü ile 75 arkadaşı ise izinsiz gösteri yaptıkları gerekçesiyle disiplin kuruluna gönderildi. 
     



 GÜNCEL 




















</TEXT>
</DOC>
