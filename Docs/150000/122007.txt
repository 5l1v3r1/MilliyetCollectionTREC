<DOC>
<DOCNO> 122007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/sontur22.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP İl Başkanları "Adaylara eşit mesafedeyiz" 
</HEADLINE>
<TEXT>

     ANAP Ege Bölgesi il başkanları, 11 Ocak'ta yapılacak büyük kongrede birlikte hareket edeceklerini ve genel başkan adayı olarak basında adı geçen tüm adaylara eşit mesafede olduklarını açıkladılar. 
     ANAP Ege Bölgesi il başkanları 3 Kasım 2002 seçim sonuçlarını ve teşkilatın yeniden yapılanmasını İzmir İl Başkanlığı'nda Başkan Vekili Ekrem Pakdemirli'nin de katıldığı toplantıda değerlendirdiler. İzmir, Manisa, Muğla, Aydın, Uşak, Afyon, Kütahya, Denizli, Eskişehir, Çanakkale, Antalya, Balıkesir ve Burdur il başkanlarının ortak imzasıyla yapılan yazılı açıklamada şu görüşlere yer verildi 
     ''Olağanüstü genel kongrede seçilecek genel başkanın, Anavatan Partisi'ni en kısa sürede layık olduğu düzeye taşıyabilecek, değişen dünya ve Türkiyemizdeki sosyal ve ekonomik yapıya uygun politikalar üretebilecek ve teşkilatımızı tekrar ateşleyebilecek bir başkan olması konusunda fikir birliğine varılmıştır. Ege Bölgesi il başkanları, genel başkan adayı olarak basında adı geçen tüm adaylara eşit mesafededir. Ege Bölgesi il başkanları, olağanüstü büyük kongrede partiyi layık olduğu yere taşıyacak kadroların yönetime gelmesi konusunda belirleyici olmaya ve ortak hareket etmeye karar vermişlerdir.'' 
     





</TEXT>
</DOC>
