<DOC>
<DOCNO> 134799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/soneko24.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Engin Akçakoca Anlaşma ile Yapı Kredi'deki ortaklık sorunu çözüldü 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Engin Akçakoca, Çukurova Grubu ile kurum arasında varılan anlaşmayla, Pamukbank'ın yanı sıra Yapı Kredi'deki ortaklık sorununun da çözüme kavuşturulduğunu söyledi. 
     Akçakoca düzenlediği basın toplantısında, Çukurova Grubu ile BDDK grubu arasında bir süredir yürütülen görüşmelerin sonuçlarını açıkladı. 
     Akçakoca, anlaşmayla hukuki süreci karmaşıklaşan Pamukbank'ın sorununun çözümlenmesinin yanında, bu soruna bağlı ortaya çıkan Yapı ve Kredi'nin ortaklık sorununun da çözümünün öngörüldüğünü kaydetti. 
     Kamuyu ek maliyet getirmemeyi, tahsilat imkanı yaratarak fona maddi katkının artmasını hedeflediklerini açıklayan Akçakoca, şöyle devam etti 
     ''Anlaşmanın sonucunda Danıştay kararları kesinleşinceye kadar Pamukbank'ın eski sahiplerine iadesi suretiyle sektöre tehlikeli bir mayın gibi bırakılması önlendi. Pamukbank'ın 5 katrilyon liralık mevduatı olduğu gözününde bulundurulursa, kısmen de olsa bu mevduata hücum önlendi. Bunun sonucu olarak Merkez Bankası'nın likidite sorununa girmemesi sağlandı. Hepsinden önemlisi ödemeler sisteminde ciddi bir soruna yol açmaması bu olayın tsunami etkisi yapmaması amaçlandı.'' 
     
     YAPI KREDİ'DE DURUM 

     Pamukbank'taki bu olası tehlikeler önlenirken, Yapı ve Kredi'deki Bankalar Kanunu'ndan kaynaklanan ortaklık sorununun da çözümlenmiş olduğunu bildiren Akçakoca, Çukurova Grubu'nun Yapı Kredi'deki ortaklık haklarının, temmettü hariç, TMSF'de kalmaya devam edeceğini bildirdi. Akçakoca, şöyle devam etti 
     ''Gruba, Yapı Kredi'den hisselerinin satıp çıkması için 2 yıl süre verildi. Sürenin bitimine 3 ay kala hisseler satılmamışsa ve de konusunda uzman yatırım bankası tayin edilememişse, TMSF tarafından, halka arz konusunda bir yatırım bankası atanacak. 
     Bu bu süre içinde Yapı Kredi, profesyonel bir ekip tarafından profesyonelce yönetilecek, değerinin artması sağlanacak. Daha da önemlisi, bu sürede sermaye yeterlilik rasyosu yüzde 10'un altına düşmemesi sağlanacak. Türkiye'de yeterli sermayenin bulanmasını çok önemli olduğu bir ortamda bu hususun önemi açıktır. '' 
     
     15 SENE VADELİ 

     Akçakoca, BDDK ile Çukurova Grubu arasında varılan anlaşma hakkında bilgi verirken, sözleşmenin geri ödemeli, 15 sene vadeli, ilk 3 sene ana para ödemesiz ve ilk günden itibaren 6 ayda bir faiz ödemesini gerektirdiğini kaydetti. 
     Herhangi bir temerrüt gecikme durumunda ve herhangi bir teminat açığının zamanında yerine getirilmemesi halinde, sözleşmenin hükümden düşeceğini belirten Akçakoca, dolayısıyla bunun yine ödenmiş olacağını ifade etti. 
     Kredinin teminatı olarak, tüm varlıkların fon tarafından rehin alındığını belirten Akçakoca, şöyle devam etti 
     ''Anlaşmanın bu maddelerine bakıldığında, kamuya ilave maliyet söz konusu değildir. 15 sene, bu meblağ için uluslararası standartlara göre normaldir. Bugünden rejimlerin çözülmesine çabalasak bile, hukukumuzun el verdiği imkanlarla, bize zaten 2 veya 3 sene gibi bir süre tanıyacaktır.'' Akçakoca, Pamukbank'ın iade kararı sırasında, danışmalarda bulundukları tarihten itibaren kendilerine göstermiş oldukları destekten ötürü Merkez Bankası'na, Hazine Müsteşarlığı'na teşekkür etti. 
     Akçakoca, ''bu anlaşma sırasında bilgilendirme çalışmaları yaptığımız Sayın Başbakanımıza, Sayın Başbakan Yardımcımız Abdüllatif Şener'e, Sayın Devlet Bakanımız Ali Bababacan'a, yanımızda olduklarını hisettirdikleri için ayrıca teşekkür ediyorum. Bu anlaşmanın hayata geçirilmesine özel çaba sarfeden ve kaliteli arkadaşlardan oluşan kurumu ve cesur kararlarıyla beni destekleyen kurulumuza sevgi ve saygıyla selamlıyorum'' şeklinde konuştu. 
     
     ANLAŞMANIN ANA HATLARI 

     Anlaşmaya göre, TSMF yasa ile kendisine tanınan yetkiye dayanarak Hukuk davalarından vazgeçerken, ancak ceza davaları açısından Bankalar Kanunu'nun ilgili hükümleri geçerliliğini koruyacak. 
     Pamukbank'ın mülkiyeti ve yönetimi TMSF'de kalacak, bankanın hakim ortaklarının Yapı Kredi Bankası'ndaki temettü hariç ortaklık hakları, TMSF tarafından kullanılmaya devam edilecek. 
     
     HİSSELER 2 YIL İÇİNDE SATILACAK 

     Yapı Kredi Bankası'nın yönetimi, taraflarca müştereken seçilecek, uluslararası saygınlığa sahip bir danışmanlık firması tarafından oluşturulacak aday listesi içerisinden, TMSF tarafından uygun görülecek kişilerden oluşacak. 
     Bankalar Kanunu'nun kurucularda aranan nitelikleri kaybeden grubun Yapı Kredi Bankası'ndaki hisseleri, iki yıl içerisinde satılacak. Hisselerin bu süre içerisinde satılamaması durumunda ise satış üçüncü yılda uluslararası alanda tanınan bir yatırım bankası tarafından gerçekleştirilecek. Satılamazsa satış inisiyatifi TMSF'ye geçecek. 
     Mevcut mevzuat çerçevesinde Pamukbank'taki hakim ortaklar, herhangi bir bankada yüzde 10 ve üzerinde pay sahibi olamayacak. 
     Yapı Kredi Bankası'nın yaptığı borç yeniden yapılandırma anlaşması İstanbul Yaklaşımı geçerliliğini sürdürecek. 
     
     RASYO, YÜZDE 10'UN ALTINA DÜŞMEYECEK 

     Taraflar, Yapı Kredi Bankası'nın sermaye yeterlilik rasyosunun yüzde 10'un altına düşmemesi için, gerekli her türlü önlemin alınması konusunda da anlaştılar. Rasyonun yüzde 10'un altına düşmesi ve grubun sermaye artıramaması halinde sermaye artışı TMSF tarafından gerçekleştirilecek ve doğal olarak banka sermayesinde grubun payı düşecek. 
     
     GRUBUN BORÇLARI 

     Grubun borçları, gerekli ve yeterli teminatlar alınarak 15 yıllık bir ödeme planına bağlandı. Borç, ilk üç yılı sadece faiz ödemeli, kalanı anapara artı faiz ödemeli olacak. Söz konusu ödeme süreleri belirlenirken, borcun tutarı ve grubun ödeme gücünü de içeren istanbul yaklaşımı prensipleri çerçevesinde yapılan fizibilite sonuçları da dikkate alındı. 
     
     TURKCELL HİSSELERİ 

     Pamukbank nezdindeki Türkcell hisselerinin gruba satılması suretiyle, grubun borç ödeme kapasitesinin arttırılması da amaçlandı. 
     Buna göre satış, 30 Ocak 2003 tarihinden önceki 30 gün ortalama borsa fiyatından yapılacak. Ayrıca hisseler üzerinde borca karşılık TMSF lehine rehin tesis edilecek. 
     Grubun varlıklarının tamamını veya bir kısmını grup dışı üçüncü kişilere satması halinde, satış tutarının asgari yüzde 55'i, Yapı Kredi Bankası ve TMSF'ye olan borçların ödenmesinde kullanılacak. 
     TMSF'ye rehinli varlıkların satışı halinde ise bedeli TMSF'ye aktarılacak. Grup, bugüne kadar anlaşma masasına oturan hakim ortaklardan en büyük tutara sahip olma özelliğini taşıyor. 
     Bu tür ödeme planlarının sadece bu gruba tanınan bir imkan olmadığı ifade edilirken, borcunu kabul edip gerçekten ödemek isteyen tüm hakim ortaklar için geçerli olacak. 
     Grubun diğer TMSF kapsamındaki bankalara olan borçları da, yapılandırma kapsamına alındı. 
     
     BDDK'NIN ÖZERKLİĞİ ÖNEMLİ 

     Akçakoca, çok kısa bir geçmişe sahip olmasına rağmen BDDK'nın, Cumhuriyet tarihinin en önemli iki krizinin yaşandığı bir ortamda, bankacılık sektörünün sağlıklı bir yapıya kavuşturulmasında, bugüne kadar çok önemli olduğu düşünülen uygulamaları başarıyla gerçekleştirdiğini kaydetti. 
     Bunda BDDK'nın özerk olmasının özel bir önemi olduğunu vurgulayan Akçakoca, ''Kamu çıkarlarının korunması açısından etkin ve bağımsız bir kurum olması gereğinin bilincinde olan BDDK ve TMSF, bugüne kadar her türlü siyasi ve uluslararası etkiden uzak olarak, kanunun verdiği yetkilere dayanarak, doğru olduğuna inandığı politikaları uygulamıştır bundan sonra da uygulayacaktır'' dedi. 
     ''Bizim özerkliğimiz, doğru bildiğimiz şeyi, doğru bir şekilde, doğru zamanda yapmaktır'' diyen Akçakoca, bu kararlılık ve inanç çerçevesinde Çukurova Grubu ile bir süredir devam eden görüşmelerin sonuçlandırıldığını bildirdi. 
     Akçakoca, ''Bu anlaşmanın gelecekte toplum yararına sonuçlandırılmasının en büyük güvencesi de, özerk ve her türlü baskıdan uzak ve topluma saydam olarak hesap verebilen bir denetim ve gözetim müessesesinin varlığının devamı olacaktır. Bu ilkenin korunması ve hayata geçirilmesinde ülkemizin tüm kurumlarının özellikle saygın ve tarafsız basının duyarlılığı çok önemlidir'' diye konuştu. 
     
     PAMUKBANK 

     Pamukbank'a 18 Haziran 2002'de el konulduğunu hatırlatan Akçakoca, grupla uzlaşmanın uzun sürdüğünü belirtirken, bunun ''hukuki sürecin çok uzamasından ve karmaşıklaşmasından, söz konusu meblağın çok büyük olmasından, grubun çok alanda faaliyet göstermesinden, krizler süresince varlıkların değerinin çok düşmesinden ve Türkiye'nin çıkarlarının en iyi şekilde korunması kaygısından'' kaynaklandığını anlattı. 
     
     KAMU HAKLARININ KORUNMASI 

     Anlaşma yapılırken, kamunun haklarını, grubun anlaşma hükümlerini yerine getirmemesi nedeniyle oluşabilecek risklere karşı tedbirler alındığını açıklayan Akçakoca, bu amaçla, Pamukbank'ın hakim ortaklarının YKB'deki temettü hariç ortaklık haklarının TMSF tarafından kullanılacağını bildirdi. 
     Anlaşmaya göre, uluslararası itibara sahip bir danışmanlık firması tarafından tespit edilecek profesyonel YKB yöneticileri, TMSF'nin nihai onayı ile belirlenecek. Grubun mal varlığının tamamına yakın kısmı borçlarına karşılık teminat altına alındı. 
     YKB'nın asgari yüzde 10 sermaye yeterliliği oranına sahip olacak, aksi takdirde TMSF sermaye artırımına gidilecek ve bu surette her türlü koşulda YKB'nin sağlam bir mali bünye içinde faaliyet göstermesi temin edilecek. Ayrıca YKB'deki hakim ortağa düşen kar paylarının bünyede bırakılması sağlanacak. 
     Vadesinde ödenmeyen taksitler için, 6183 sayılı Amme Alacaklarının Tahsil Usulü Hakkında Kanun hükümleri uygulanacak. Üst üste her iki taksidin ödenmemesi halinde de anlaşmada belirtilen ödeme koşulları geçersiz olacak ve borcun tamamı amme alacağı olarak takip edilecek. 
     
     ANLAŞMANIN ÜLKE EKONOMİSİNE YARARI 

     Bu anlaşmanın kamuya ilave bir mali yük getirmediğini vurgulayan BDDK Başkanı Engin Akçakoca, YKB ve Pamukbank'taki belirsizlik giderilerek, sistemik risk kaynağı olma potansiyelinin bertaraf edildiğini bildirdi. 
     Akçakoca, anlaşmanın ülke ekonomisi açısından diğer yararlarını da şöyle sıraladı 
     ''Mali bünye zayıflığı içinde olan Pamukbank, TMSF bünyesinde yeniden yapılandırılmak suretiyle satışa hazır hale getirilebilecek ve böylece kamuya ait maliyetin azaltılması yönünde imkan doğabilecek. Grup kredileri mülkiyet sorunu çözülerek YKB'nin sistemdeki yeri korunacak. Uluslararası uygulamalara paralel, grubun mali ve mali olmayan şirketlerine yaşama imkanı sağlanarak üretim, istihdam ve ihracat kayıpları gözetilmiş olacak.'' Akçakoca, şeffaflık anlayışının bir gereği olarak, Çukurova Grubu ile imzalanan sözleşme metninin ayrıntıları ile kurumun internet sitesinde yayımlanacağını da kaydetti. 
     
     GAZETECİLERİN SORULARI 

     Bir gazetecinin, ''Çukurova Grubu ile yapılan anlaşmada uygulanacak faizin, kamuya ek yük getirip getirmeyeceği ve bu faizin batık işadamlarının kurtarıldığı yönündeki eleştirilere neden olduğu'' şeklindeki sözleri üzerine, Akçakoca şunları kaydetti 
     ''Bu meblağ için 15 yıl, uluslararası standartlarda normaldir. Fakat en önemlisi ilave bir fonlama söz konusu olmadığından, kamunun üzerine ilave bir yük gelmemektedir. İşlemin faiz oranı libor'a bağlıdır. Libor arttıkça artacak, düştükçe düşecektir. Spread'i yüzde yarımdır, uluslararası standartlara göre bu vade için, bu meblağ için normaldir. Ve tüm bunları düşünen kanun koyucu, 31 Ocak 2002 tarihinde 4743 sayılı Borçların Yeniden Yapılandırılması Kanunu çıkararak bir fizibilite raporuna bağlamıştır. 
     Fizibilite raponun sonunda da, TMSF'ye bu işlemleri bitirmek için her türlü yetkide verilmiştir. Fonlama olmadığı sürece, ek bir maliyet söz konusu değildir. Faiz oranı esnek olduğu sürecede faizin düşük olduğunu söylemek mümkün değildir.'' Akçakoca, bir başka gazetecinin, ''Merkez Bankası'nın bir likidite sıkışıklığına düşmesinin önlendiği'' yönündeki sözlerini hatırlatarak, ''Bu risk ne kadar vardı Yine sermaye yeterlilik rasyosunu yüzde 10 olarak belirlediniz. Oysa yüzde 8 esaslı Yapı Kredi için, böyle bir çıtayı yüksek tutmada temel amaç nedir'' sorusuna verdiği yanıtta da, sıkıntıyı Merkez Bankası'nın likidite sıkıntısı şeklinde söylemediğini belirterek, şöyle konuştu 
     ''Pamukbank'taki mevduat çekilişi dolayısıyla, o dönemde bir sorun olma ihtimalinin yüksek olmasından bahsettim. Merkez Bankası'nın bu likiditeyi temin etmesi, biliyorsunuz bankaların Merkez Bankası nezdinde tutmuş olduğu teminatlarla doğrudan bağlantılıdır. Sıkıntının çıkma olasılığı, bu bakımdan yüksek olacaktı. Biliyorsunuz BIS Uluslararası Ödemeler Bankası sermaye yeterlilik rasyolarını yüzde 12'ye çekmek üzere, bir geçiş süresi tanıdı. Bu geçiş süresi 4 sene. Biz bunun ortalamasının yüzde 10 olarak alınmasının normal olduğunu düşünüyoruz. Yakında diğer bankalarla da bu yönde bir çalışma yapacağız.'' Çukurova grubu ile yapılan anlaşmada, IMF'nin herhangi bir önerisinin olup olmadığı yönündeki soru üzerine Akçakoca, ''Hükümet ve IMF'den bir onay söz konusu değildir. IMF'nin bu konuda önerileri de olmadı'' dedi. 
     Anlaşmanın basına sızdığı hatırlatılarak, bu konuda bir işlem yapılıp yapılmayacağının sorulması üzerine Akçakoca, konuların basına intikal etmesinin, basının özel çabası ve ''yaratıcılığı'' dolayısıyla olduğunu söyledi. 
     ''Ben bile daha son halini vermeden, son halini sizlerden öğrendim ve şaşırdım'' diyen Akçakoca, bununla ilgili Kurum ve Kurul'da herhangi bir işlem yapmayı düşünmediğini belirtti. 
     
     İSTİFA SÖYLENTİLERİ 

     Kendisine dönük istifa söylentilerine ilişkin olarak da Akçakoca, ''Bu hafta sonu İstanbul'a gidemediğim için biraz gerginim ama öyle bir şey söz konusu olamaz'' cevabını verdi. 
     Pamukbank'a el konulurken, dayanılan Bankalar Kanunu maddesinin cezai sorumluluğu da içerdiği hatırlatılması üzerine de BDDK Başkanı, '' Bankalar Kanunu 14'e 3 ve 4, devam ediyor. Ceza davaları konusunda hiç bir istisna söz konusu değil. Gerektiğinde gerekli suç duyurularında bulunulur'' dedi. 
     
     BORÇ 6.2 MİLYAR DOLAR 

     Grubun toplam borcuna ilişkin soru üzerine de Akçakoca, ''15 yıl sonra ödenecek miktar, libor bugünkü gibi alınırsa 6 milyar 225 milyon dolar. Şu anda Pamukbank'ta yeniden yapılandırılan miktar 2.7 milyar dolar'' şeklinde konuştu. 
     
     YKB'DEKİ TURKCELL HİSSELERİ 

     Yapı ve Kredi Bankası'ndaki Turkcell hisselerine ilişkin soruya karşılık da Akçakoca, YKB'nin mülkiyetinde yüzde 11.3 oranında Turkcell hissesi olduğunu hatırlatarak, ''Yapı ve Kredi Bankası'nın mülkiyetinde devam edecek. Yapı Kredi Bankası'nın yüzde 16 civarında rehni vardır. Rehinler de aynen devam edecek'' dedi. 
     Daha sonra edinilen bilgiye göre, Turkcell'in yüzde 11.3'ü YKB'ye, yüzde 8.38'i Pamukbank'a, yüzde 37'si Sonera'ya, yüzde 22.6'sı Çukurova Grubu'na, yüzde 6.2'si de Murat Vargı'ya ait bulunuyor. Yüzde 14'lük hisse ise halka açık konumda. Çukurova Grubuna ait hisselerden Turkcell'in yüzde 16.5'lik payı ise YKB'den Grubun kullandığı kredilere karşı rehin durumda bulunuyor. 
     Bu arada Çukurova Grubu, isterse Pamukbank'taki Turkcell hisselerini satın alabilecek. 
     YKB'nin, Çukurova Grubu tarafından elden çıkarılmasına ilişkin süre konusunda da Akçakoca, geçen haftaki protokolde sürenin 3 1 yıl olarak belirlendiğini, son imzalanan anlaşmada ise bu sürenin 2 1 yıl olarak bağlandığını kaydetti. 
     15 yıllık vadenin bundan sonra emsal teşkil edip etmeyeceğine ilişkin soru üzerine de Akçakoca, bunun emsal olmasının, verilen teminata, meblağın büyüklüğüne ve geri ödemeyi sağlayacak nakit akışına bağlı olduğunu vurguladı. 
     
     KAMUYA EK MALİYET 

     Bunun kamuya ek maliyeti konusunda ''en iyimser, en kötümser senaryo'' konusundaki soruya karşılık da Akçakoca, ''En iyi senaryo, bugüne kadar absorbe edilmiş olanıdır. Yani Pamukbank için sarfedilen kısmıdır. En kötü senaryo da, Grubun hiç bir taahhüdü yerine getirmediğidir, İstanbul yaklaşımının bozulmasıdır'' dedi. 
     Bir gazetecinin, ''En uygun çözüm bu mu '' şeklindeki sorusu üzerine ise BDDK Başkanı, ''Bugünkü koşullarda bulunabilecek en uygun çözümdü. Türkiye'nin yararına olacak en iyisi buydu. En doğrusu buydu'' diye konuştu. 
     
     PAMUKBANK'IN SATIŞI 

     Pamukbank'ın ne zaman satılacağına ilişkin olarak da Engin Akçakoca, büyük bir ihtimalle bu hafta içinde, satış sürecine ilişkin olarak Kurul'a bir karar sunacaklarını söyledi. 
     Pamukbank'ın satış sürecine ilişkin şu anda ayrıntılı bilgi veremeyeceğini kaydeden Akçakoca, daha önce Pamukbank'ın el konulma sürecine atıfta bulunarak, 10 gün sonra satışa çıkarıldığını hatırlattı. 
     
     ÖZERK KURULLAR 

     AK Parti Lideri Tayyip Erdoğan'ın, ''özerk kurulları siyasi iradeye hesap verebilir hale gelmesi için bir çalışma yapıldığı'' yönündeki sözlerinin hatırlatılması üzerine de Akçakoca, şöyle konuştu 
     ''BDDK gibi kurumların özerkliği çok önemli. Bu özerk kurulların, cumhuriyetin bir organı olarak benimsenmesi de çok önemli. Son krizlerin çıkmasına yol açan BDDK değildi. Siyasetin kendisiydi. Ondan ders alınarak BDDK oluşturuldu ve BDDK sektörde bir sorun yumağı buldu. BDDK, seri ve doğru işlemlerle bunu çözdü ve bunu çözmeye çalışıyor. Keşke BDDK'nın özerkliği tartışmalarına hiç enerji harcamasak da, düzenleme ve denetleme faaliyetlerimize daha fazla zaman ayırabilsek.'' Suç duyurusu ve bir Kurul üyesinin Çukurova Grubu'nun bir yöneticisi ile akrabalığı konusundaki sorulara karşılık da Akçakoca, ''Gerekli görülürse, Bankalar Kanunu'nda belirtilmiş bir durumdur. Bankalar yeminli murakıplarımızın raporlarına dayandırılır. İzleme ve gözetleme daireleri raporlarına dayşandırılır. Değerleme dairemizin işlemlerine dayandırılır. Damat-kayınpeder ilişkisinin, bu konularla yakından uzaktan bir ilişkisi yoktur'' dedi. 
     
     TEŞEKKÜR KONUSU 

     Konuşmasında, alışılmışın dışında Başbakan ve Başbakan Yardımcısına teşekkür ettiği hatırlatılarak, bunun BDDK'nın özerkliğinin fiilen kalkması anlamına gelip gelmediğinin sorulması üzerine de Akçakoca, şunları kaydetti 
     ''Teşekkür, her şeyden önce nezaket icabıdır. Teşekkür, BDDK Başkanı tarafından BDDK'nın özerkliğini desktekleyenlere yapılır. BDDK'nın özerkliği, özerkliğinin sona ermesi gibi bir durum yoktur. Ben erdirmeye kalksam bile, sizlerin buna müsaade etmemesi gerekmektedir.'' 
     





</TEXT>
</DOC>
