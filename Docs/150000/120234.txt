<DOC>
<DOCNO> 120234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sonspo16.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dopingle mücadeleye Avrupa standardı... 
</HEADLINE>
<TEXT>

     Gençlik ve Spor Genel Müdürlüğü Dopingle Mücadele Yönetmeliği'ne Avrupa standartı getiriliyor. 
     Mevcut yönetmelik, imzalanan Avrupa Konseyi Dopingle Mücadele Sözleşmesi'ne paralel olarak yenilenerek, ''Dopingle Mücadele Üst Kurulu'nun Kuruluş, Görev, Yetki ve Sorumlulukları Hakkında Yönetmelik'' olarak değiştirilecek. 
     Yeni yönetmelik gereği oluşturulacak üst kurul, bağımsız üyelerden oluşacak. Bilimsel nitelik taşıyacak bu kurulun alacağı kararlar da bağımsız olacak. 
     Çeşitli kurum ve kuruluşlardan atanacak temsilcilerin yer aldığı ve geniş bir katılımın olacağı üst kurulun görev ve yetkileri şöyle 
     Tüm spor dallarında dopingle mücadelenin etkin bir biçimde yürütülmesi konusunda genel prensipleri sağlamak, Dopingin önlenmesi ve kontrolüne ilişkin bilgi ve eğitim sağlanması konusunda etkinlikler önermek ve gerçekleştirmek, Dopingle mücadeleyle ilgili yasa, uluslararası anlaşma, tüzük, yönetmelik, genelge ve emirlerin uygulanmasını incelemek ve gerekli gördüğünde mevzuat ve uygulama hakkında değişiklik önerilerinde bulunmak, Tüm spor dallarında yarışma ve yarışma dışı doping kontrolü için dopingle ilgili uluslararası yetkili spor kuruluşlarınca bildirilen numune alım uygulamalarını yürürlüğe sokmak, Üst kurula bağlı olarak görev yapan kurulları oluşturmak, Dopingle mücadele konusunda ve üst kurula bağlı kurulların çalışma esaslarına ilişkin olarak talimatlarla düzenlemeler yapmak, Doping kontrollerinin planlanması, koordinasyonu, gerçekleştirilmesi ve takibinde tam yetkili ve sorumlu olmak. 
     





</TEXT>
</DOC>
