<DOC>
<DOCNO> 112075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sontur14.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Üniversitesi'nde öğrenciler 340 bin liraya yemek yiyor... 
</HEADLINE>
<TEXT>

     Atatürk Üniversitesi'ne A.Ü ait öğrenci yemekhanelerinde, öğrenciler, üç çeşit öğle yemeği için 340 bin lira ödüyor. 
     Atatürk Üniversitesi, bir bardak çay parasına, çorbanın da yer aldığı öğle yemeğini öğrencilere ucuz fiyatla sunabilmek için bu öğretim yılında 2 trilyon lirayı aşkın destek sağlayacak. 
     Yemekhane Müdürü Muhsin Mısıroğlu, üniversiteye bağlı fakülte ve yüksek okulun bulunduğu il ve ilçelerde 11 ayrı öğrenci yemekhanesi olduğunu ve Türkiye'deki üniversiteler arasında öğrenciye en ucuz yemek olanağını kendilerinin sağladığını belirterek, her gün 10 bini aşkın öğrencinin bu imkandan yararlandığını söyledi. 
     Üç kap yemeğin 1 milyon 162 bin liraya ihale edildiğini anlatan Mısıroğlu, ''Üç kap yemek için öğrencilerimiz 340 bin lira öderken, geri kalan 822 bin lira, üniversite tarafından karşılanıyor. 340 bin liralık öğlen yemeğinde öğrencilere istediği kadar da ekmek veriliyor'' dedi. Ucuz öğle yemeğinden faydalanmak isteyen öğrencilerin haftalık veya aylık kart alması gerektiğini kaydeden Mısıroğlu, ''Üniversitemiz, sunduğu kaliteli eğitimin yanında ucuz yemek olanağı sağlayarak öğrencilerine ekonomik destek de veriyor'' dedi. 
     ÖĞRENCİLER MEMNUN 
     Öğrenci yemekhanesinden faydalanan Kazım Karabekir Eğitim Fakültesi öğrencisi Adem Güven, üniversite öğrencilerinin birçoğunun lokantalarda yemek yeme olanağına sahip olmadığını ifade ederek, ''340 bin lira gibi çok cüzi bir fiyata öğlen yemeği yiyoruz. Bu bizim için çok güzel bir hizmet'' diye konuştu. Özlem Şahin adlı öğrenci ise ''Bu, öğrenciye yapılacak en iyi hizmet'' dedi. 
     





</TEXT>
</DOC>
