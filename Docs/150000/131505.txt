<DOC>
<DOCNO> 131505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sonspo12.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Revivo, Galatasaray'ın Antalya kampına yetişiyor... 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, Fenerbahçe ile ilişkisini resmi olarak bitiren Haim Revivo ile gelecek hafta masaya oturacaklarını söyledi. 
     Dürüst, İsrailli futbolcu ile kesin bir görüşme tarihi ayarlamadıklarını kaydederek, ''Önümüzdeki hafta Revivo ile görüşeceğiz ve ardından aramızda görüşüp kararımızı vereceğiz. İsteğimiz, Antalya kampına bu futbolcuyu yetiştirmek'' dedi. 
     Sarı-kırmızılı takımdan ayrılıp ayrılmayacağı yılan hikayesine dönen Brezilyalı futbolcu Felipe'nin, şu an için hiçbir kulüple anlaşmadığını da ifade eden Dürüst, ''Davet etmemize rağmen çalışmalarımıza katılmadı. Biz de FIFA'ya şikayetimizi ilettik. Bu oyuncuyla yaşadığımız problemi FIFA yoluyla çözeceğiz'' diye konuştu. 
     
     ANGEL ''FAZLA PÜRÜZ YOK'' 

     Haim Revivo'nun menajeri Ceki Angel de İsrailli futbolcunun transferi konusunda Galatasaray'la aralarında fazla pürüz olmadığını söyledi. 
     Fenerbahçe'den bonservisini almasının ardından bir basın toplantısı yaparak ülkesine dönen Revivo'nun, İstanbul'a geri dönmesiyle birlikte Galatasaray'la görüşmelere başlayacaklarını belirten Angel, ''İki gün önce bir ön görüşme oldu. Olumlu geçtiğini söyleyebilirim. Aramızda fazla pürüz yok. Büyük ihtimalle Antalya kampında yer alacak'' dedi. 

     
</TEXT>
</DOC>
