<DOC>
<DOCNO> 139254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sontur14.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakış "ABD ile ilişkiler ve dostluğumuz Irak'tan önce de vardı" 
</HEADLINE>
<TEXT>

     Dışişleri Bakanı Yaşar Yakış, ABD ile işi ilişkilerin ve dostluğun Irak'tan önce de var olduğuna işaret ederek, ''Irak'ta işbirliğimiz tam iki tarafın istediği şekilde olamayacağı ortaya çıkarsa Meclis'in iradesi nedeniyle işbirliğimiz başka alanlarda devam edecektir'' dedi. 
     Yakış, tezkerenin bugün Meclis genel Kurulu'na inip inmeyeceğinin gelişmelere bağlı olduğunu dile getirerek, tezkere kabul edildiği takdirde Kuzey Irak'da ABD ile birlikte yapılması düşünülen şeylerin daha kolay yapılacağını söyledi. 
     Yakış, AK Parti TBMM Grup toplantısı sürerken, kuliste gazetecilerin sorularını yanıtladı. 
     Başbakanlık tezkeresinin bu gün gelip gelmeyeceği yönündeki soruya, ''bütün müzakerelerin konuşmaların gelişmesine bağlı'' karşılığını verdi. 
     Tezkerenin ret ihtimalinin sorulması üzerine, ''daha çok berrak göremiyorum ortalığı'' diyen Yakış, milletvekilleri ile görüştükten sonra havayı alacaklarını dile getirerek, şu anda bir tahminde bulunmanın zorluğuna işaret etti. 
     Yakış, ''Hükümet, reddedilmeyi Meclis'e bir taktik olarak uygulayabilir mi '' sorusuna ise ''Kesinlikle hayır. Kritik bir aşama olduğu için nefesimizi tutmamız daha doğru olur'' karşılığını verdi. 
     ABD ile yapılacak anlaşmaya imzaların hükümet düzeyinde mi yoksa bakanlar düzeyinde mi atılacağı sorusunu yanıtlarken de Yakış, şunları söyledi. 
     ''Hükümet düzeyinde değil. Muhatabımız olan bir bakan Türkiye'ye gelecek ya da bir bakan oraya gidecek değildir. Türkiye'de baş müzakereci veya ABD Büyükelçisi imzalayabilir. Bakan düzeyinde bir imza öngörülmüş değil.'' 
     
     MEKTUP TEATİSİ 
     Yakış, iki ülke arasında bir mektup teatisi olup olmayacağı sorusunu yanıtlarken de şunları dile getirdi 
     ''Mektup teatisi ABD tarafından yüklenim teşkil edecek şeyler. Bir bakıma yönetimi bağlamak için. ABD Başkanı'nın bir mektup ile kendi yönetimini taahhüt altına sokan bir mektup olacak. Bu yüklenimlerin ABD tarafından taahhüt edildiğini bildiren bir mektup olacak.'' ''ABD'nin bu yüklenimleri bu tezkere ile karşılanmış oluyor mu '' sorusuna da Yakış, ''biz karşılanmış olduğu kanaatindeyiz'' dedi. 
     Yakış bir başka soruyu yanıtlarken de anlaşmada askeri harekat ile ilgili hassas konular varsa, bunun gizli kalması gerektiğini görüşünü dile getirdi. 
     CHP Genel Başkanı Deniz Baykal'ın, kendisinin ''döner kapı'' benzetmesinin de bulunduğunun anımsatılması üzerine de Yakış, ''Baykal'ın kendi kanaatidir. Dönüp dönmediğini ortaya çıkacak metinle göreceğiz'' değerlendirmesini yaptı. 
     Yakış, ''Tezkerenin 1. ve 2. maddeleri ayrı ayrı oylanabilir mi '' sorusunu yanıtlarken de, ''hukukçular bize başkanın milletvekillerinin veya birinin önermesi halinde ayrı ayrı oylanabileceğini söylediler'' dedi. 
     İkinci maddenin reddedilmesi halinde ne olacağının sorulması üzerine de Yakış, ''reddedilmiş olur. Biz o müzakerelerin hepsinin kabul edilirse nasıl bir tablo çıkar diye yaptık. İlla kabul edilecek diye yapmadık'' şeklinde konuştu. 
     
     ''BİLDİĞİMİ ARTIK MİLLETVEKİLLERİ DE BİLİYOR- 
     Yakış, milletvekillerine bir sunuş yaptığını dile getirerek, bildiği her şeyi milletvekillerine söylediğini bildirdi. 
     Bakan Yakış, ''Şu anda benim bilip de milletvekillerinin bilmediği hiçbir şey yok. Öteki arkadaşlarım da müzakerelerde ne görüşüldü nereye varıldı, bizim değerlendirmelerimiz nedir onlar anlatıldı'' dedi. 
     Meclis Başkanı Bülent Arınç'ın açıklamalarını da bir soru üzerine değerlendiren Yakış, Arınç'ın iyi bir hukukçu olduğunu, tüzüğü avcunun içi gibi bildiğini belirterek, yetkisinin ötesinde bir şeye tevessül edeceğini sanmadığını dile getirdi. 
     ''Tezkere reddedilirse yeniden getirir misiniz '' sorusuna da Yakış, ''iki maddenin biri kabul edilirse öbürü reddedilmiş olur. tekrar getirmeyiz'' dedi. 
     Tezkerenin reddi durumunda ne olacağı sorusuna da Yaşar Yakış, ''her mantıklı gazeteci ve düşünen insanın çıkaracağı sonuçlar olur'' karşılığını verdi. 
     
     ABD İLE İLİŞKİLER 
     Yakış, bir başka soruyu yanıtlarken de, Türkiye ile ABD arasındaki ilişkilerin ve dostluğun Irak'tan önce de var olduğuna dikkati çekti. 
     Dışişleri Bakanı Yakış, şöyle konuştu 
     ''Irak'ta işbirliğimiz tam iki tarafın istediği şekilde olamayacağı ortaya çıkarsa Meclis'in iradesi nedeniyle işbirliğimiz başka alanlarda devam edecektir. Fransa ve Almanya, ABD ile bu konuda işbirliği yapamıyor ama tüm işbirliğini koparmadılar, devam ediyor işbirliği. Kabul edildiği takdirde Kuzey Irak'da birlikte yapmayı düşündüğümüz şeyleri daha kolay yaparız.'' Tezkerenin kabul edilmemesi halinde doların 2 bin 500 liraya kadar çıkabileceği haberlerinin anımsatılması üzerine de Yakış, ''Türk ekonomisini çökertmede ABD'nin bir yararı olmadığını düşünüyorum'' dedi. 
     





</TEXT>
</DOC>
