<DOC>
<DOCNO> 104245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sonspo13.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Altaylı Sinan 3 hafta sahalardan uzak... 
</HEADLINE>
<TEXT>

     Birinci Süper Futbol Ligi ekiplerinden Altay'da, golcü futbolcu Sinan'ın, 3 hafta sahalardan uzak kalacağı öğrenildi. 
     Altay Kulübü İkinci Başkanı Tansel Önder, Ümit Milli Takım'ın Gürcistan ile yaptığı hazırlık maçında sakatlanan Sinan'ın sakatlığının sürdüğünü belirterek, bu oyuncunun ancak 3 hafta sonra sahalara dönebileceğini söyledi. 
     Sinan'ın 3 hafta takımdan ayrı kalmasının takımda önemli bir eksiklik olduğunu kaydeden Önder, ''Sinan'ın sakatlığına üzüldük. Lige çok iyi başlamıştı ve formdaydı. Ancak takım arkadaşlarının yerini dolduracaklarına inanıyorum. Chameni, Effa ve Buba'nın lisanslarını Ankaragücü karşılaşmasına yetiştirmeye çalışıyoruz. Sonuç olarak 11 kişi sahaya çıkacağız'' dedi. 
     Gençlerbirliği'nin genç oyuncu İbrahim için Altaylı yöneticilere öneri götürdüğü öğrenilirken Tansel Önder, ''2 milyon dolar getirsinler, İbrahim'i verelim'' diye konuştu. 
     Gaziantepspor'a gitmesi gündeme gelen Kenan hakkındaki son kararı ise teknik direktör Ümit Turmuş'un vereceği belirtildi. 
     





</TEXT>
</DOC>
