<DOC>
<DOCNO> 104048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sonspo05.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
100. gol Kadıköy'de gelecek mi 
</HEADLINE>
<TEXT>

     Avrupa Şampiyonlar Ligi 3. ön eleme turunun rövanşında yarın Feyenoord Rotterdam ile karşılaşacak Fenerbahçe, tur şansını getirecek skoru elde etmenin yanında 100. maçına çıkacağı Avrupa kupalarında 100. golünü atmaya çalışacak. 
     Bugüne dek yaptığı 99 Avrupa kupası maçında rakip filelere 99 gol atan sarı-lacivertliler, Hollandalı rakibi karşısında çıkacağı 100. Avrupa kupası maçında, tur şansını getirecek skorun yanı sıra 100. golünü de atmaya çalışacak. 
     Feyenoord Rotterdam ile yaptığı ilk maçta rakibine 1-0 yenilerek deplasmandan golsüz dönen sarı-lacivertliler, 100. gol şansını tıklım tıklım dolması beklenen FB Şükrü Saracoğlu Stadı'na bıraktı. 
     Avrupa macerasında şimdiye dek UEFA Kupası'nda 48, Avrupa Şampiyon Kulüpler Kupası'nda 34, Avrupa Şampiyonlar Ligi'nde 6 ve Avrupa Kupa Galipleri Kupası'nda da rakip filelere 11 gol kaydeden sarı-lacivertli ekip, kendi kalesinde ise toplam 170 gol gördü. 
     
     GOL KRALLARI AYKUT KOCAMAN VE CEMİL TURAN 
     Fenerbahçe'nin 94 yıllık tarihinde Avrupa kupalarında en çok golü Aykut Kocaman ile Cemil Turan attı. 
     Halen aktif futbol içinde yer almayan her iki futbolcu da Avrupa'da rakip fileleri 8'er kez havalandırdı. Bu ikiliyi 5 golle Ogün Altıparmak, Bülent Uygun ve Elvir Boliç izliyor. 
     
     3 GOLCÜ İSİM 
     Sarı-lacivertlilerin, yeni sezondaki mevcut kadrosunda, Avrupa kupalarında golü bulunan 3 futbolcu yer alıyor. 
     Mevcut kadroda, sarı-lacivertli formayla Avrupa kupalarında golü bulunan futbolcular arasında Revivo 2 , Oktay 2 ve Serhat 1 yer alıyor. 
     Fenerbahçe'nin, yarınki maçta bu futbolcuların yanı sıra yıldız transferleri Ortega ve Washington'dan da beklentisi büyük. 
     





</TEXT>
</DOC>
