<DOC>
<DOCNO> 139130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sondun05.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın CBS'ye demeci "Sürgüne gitmeye niyetim yok" 
</HEADLINE>
<TEXT>

     Irak lideri Saddam Hüseyin, Bağdat'ın El Kaide örgütü ya da bu örgütün lideri Usame Bin Ladin ile ilişkisi bulunduğu iddialarını reddetti ve ABD'nin Irak'a saldırısı durumunda sürgüne gitme niyeti bulunmadığını söyledi. 
     Saddam Hüseyin, Amerikan CBS televizyonuna verdiği, 3 saat süren ve bugün televizyonun ''60 Dakika II'' programında tamamı yayımlanacak demecinde, olası ABD saldırısı durumunda ''düşmanın yararlanmasını önleme amacıyla'' petrol sahalarına sabotaj düzenleyebileceği iddialarını da yalanladı. 
     Irak lideri, mülakatta, Amerikan yönetiminin iddia ettiği gibi Bin Ladin ya da El Kaide ile ilişkisi olup olmadığı yönündeki soruyu, ''Irak'ın El Kaide ile hiçbir zaman bir ilişkisi olmadı. Zannımca bin Ladin de yakın zaman önce konuşmalarında, kendisiyle ilişkimiz olmadığı yönünde açıklama yapmıştı'' diye yanıtladı. 
     Kendisine yönelik herhangi bir sığınma önerisini reddedeceğini belirten Saddam Hüseyin, sürgüne gitmektense ülkesinde ölmeyi tercih edeceğini söyledi. Irak lideri, ''Talep nereden gelirse gelsin, kim ülkesini terk ederse bu ilkesel olarak doğru değildir. Burada, bu ülkede öleceğiz ve onurumuzu koruyacağız'' dedi. 
     Yaklaşık on yıldır ilk kez bir Amerikalı gazeteciye demeç verdiği belirtilen Saddam Hüseyin, saldırı kuvvetlerine engel olmak için bir strateji olarak, barajları havaya uçurabileceği, petrol kuyularını ateşe verebileceği yönündeki iddialarla ilgili olarak, ''Irak kendi varlığını yakmaz, barajlarını yıkmaz. Bu sorunun da, Irak petrol kuyuları ve barajlarının ülkeye saldıracak güçler tarafından imha edileceği yönündeki bir ima olmadığını umuyoruz'' diye konuştu. 
     Saddam Hüseyin, kendisiyle önceki gün yapılan ve bazı bölümleri son iki gün içinde yayımlanan demecinde, ABD Başkanı George W. Bush'u, uydu aracılığıyla tüm dünyada canlı yayınlanacak televizyon programında tartışmaya davet etti. 
     Irak lideri ayrıca, geliştirilmiş Essamud füzelerinin BM'nin sınırlandırmalarını ihlal etmediğini savunarak, ellerinde BM'nin izin verdiği menzili aşan füze bulunmadığını söyledi. 
     Beyaz Saray, mülakattan bazı alıntıların dün yayımlanmasından sonra Saddam'ın canlı yayında tartışma davetini ''anlamsız'' bularak reddetmişti. 
     





</TEXT>
</DOC>
