<DOC>
<DOCNO> 114676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sonspo09.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre kötü başladı,iyi bitirdi... 
</HEADLINE>
<TEXT>

     Avrupa Şampiyonlar Ligi D Grubu'nda Fransa deplasmanında Lyon ile 3-3 berabere kalan İnter'de forma giyen Emre Belözoğlu için İtalyan basınında yapılan yorumlarda, ''Kötü başladı, iyi bitirdi'' denildi. 
     Bu sezon lacivert siyahlı formayı ilk kez 90 dakika giyen Emre, İtalyan futbol yorumcularına göre, çok top kaybı ve defansta inanılmaz hataları ile ilk yarıda kötü bir oyun sergiledi. 
     La Gazzetta dello Sport, takım ortalamasının üzerinde olan 6.5 puanı Emre'ye verirken, ''İlk yarı, rakiplerine karşı felaketti. Onları durdurmayı başaramadı. İkinci yarı ise daha yapıcı ve hücuma daha katkılı bir futbol oynadı. Onun köşe vuruşundan Crespo'nun golü geldi'' yorumunu yaptı. 
     Tutto Sport ise Türk futbolcu için ''Hücumda tehlikeli ama savunmada hafif kaldı'' derken, Corriere dello Sport, 24. dakikada Di Biagio'nun yerine Almeyda'nın girmesiyle Emre'nin orta sahada istediği yeri ve dinamizmi bulduğunu kaydetti. 
     Öte yandan İtalyan basınında İnter'in sezonun en iyi futbolunu oynadığı ve deplasmanda 3 golle gelen 1 puanın önemli olduğu vurgulandı. 
     Teknik Direktör Hector Cuper ise maçla ilgili şu değerlendirmeyi yaptı 
     ''Diğer maçlara oranla çok farklı bir maç oldu. Bir antrenör için önemli olan değişikliğin ne zaman yapılması gerektiğini anlamak olmalı. Yapılan değişikliklerden sonra durumun iyiye gitmesi bunu doğruladı. İlk 20 dakika zordaydık. Orta sahada her top kaybımızda kontratakla tehlike yaratıyorlardı. Uzun toplar kullanmadan, topu kanatlara yayarak iyi bir oyun gösterdik. İyiye doğru gidiyoruz. Önemli bir puan ve turun kapısı halen açık.'' Bu arada İnter'deki diğer Türk futbolcu Okan Buruk, Lyon'a götürülmesine karşın 18 kişilik maç kadrosuna alınmadı. 
     





</TEXT>
</DOC>
