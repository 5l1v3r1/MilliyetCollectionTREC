<DOC>
<DOCNO> 140594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sonspo17.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, Adanaspor maçına hazırlanıyor... 
</HEADLINE>
<TEXT>

     Birinci Süper Futbol Ligi'nde, bu hafta kendi sahasında Adanaspor ile karşılaşacak olan Gaziantepspor, mutlak galibiyet hedefiyle hazırlıklarını sürdürüyor. 
     Teknik sorumlu Nurullah Sağlam, ligde kötü günler geçiren ve hafta içinde teknik direktör görevi değişikliği yaparak Yılmaz Vural'ı işbaşına getiren Adanaspor ile zorlu bir puan mücadelesi yapacaklarını söyledi. 
     Takımın bulunduğu yer ve toplanan puanlar nedeniyle futbolcuların rehavete kapıldığını, işlerin bu şekilde yürüyebileceğini sandıklarını belirten Sağlam, ''Bazı oyuncularım rehavete kapılırken, bazıları da buranın profesyonel bir kulüp olduğunu unutup, kendilerini vazgeçilmez sanıyorlar. Teknik sorumlu olarak, hafta içinde iyi çalışan, formayı arzu edene kadroda yer vereceğim, çalışmayan ise ya yedek kulübesinde yanımda olacak ya da trübüne göndereceğim'' diye konuştu. 
     Bir kulübün ayakta kalabilmesi için herşeyden önce orada disiplin ve çok çalışmanın esas olduğunu kaydeden Sağlam, şunları söyledi 
     ''Bir maç eksiğimizle ligde 34 puanla 6. sırada bulunuyoruz. Takım olarak ligde zorlu bir dönemece girdik. Alt sıralar ile üst sıralarda kıyasıya puan mücadelesi yaşanıyor. Kimin ne olacağı, kümede kimin kalıp kalmayacağı belli değil. Çünkü zorlu lig maratonu devam ediyor. 
     Kadromda bulunan bazı oyuncular ki bunlar bazı yabancı oyuncular. Kendilerini vazgeçilmez sanıyorlar. Onlar olmazsa takım yatar zannediyorlar. Türkiye'deki yabancı oyuncular para için buraya geliyor ve oynuyorlar. Paralarını aldıkları sürece hiç bir sorun yaşanmıyor. Kulüp olarak tüm oyunculara gününde ödeme yapıyoruz, sağlanan tüm rahatlığa rağmen sorun çıkartılıyorsa, isteksizlik oluyorsa, bende gereken tedbirleri almaya mecburum. Gaziantepspor herşeyden üstündür, hafta içindeki çalışmaya göre kadromu şekillendireceğim.'' UEFA Kupası hedefinin devam edebilmesi için daha fazla maç kazanmak sorunda olduklarını ifade eden Sağlam, sözlerini şöyle sürdürdü 
     ''Kötü oyunumuza kılıf aramak niyetinde değilim. Ligde bulunduğumuz yer ve toplanan puan itibarıyla gelen rahatlık ve kötü hava şartları nedeniyle takım olarak çalışma imkanı bulamamız, bizi etkiledi. Yeniden konsantrasyonu sağlayabilmek için sürekli terapi toplantıları yapıyorum. Yapılan hataları, sahada yapılmaması gerekenleri sürekli dile getiriyorum. 
     Adanaspor ligde kötü günler geçirse de sanıldığı gibi kötü bir takım olmadığını düşünüyorum. Ligdeki durumları kimseyi aldatmasın. Ankaragücü maçında çok şanssızdılar. Adanaspor maçını kazanarak ligde yeniden çıkışa geçmek istiyoruz. Kısıtlı bir kadroya rağmen Gaziantepspor ligdeki varlığını en iyi şekilde sürdürecektir.'' Sağlam, Adanaspor karşılaşmasında kart cezalısı olan Maxim, Ufuk ve Murat Erdoğan'ın oynayamayacaklarını, sarı kart sınırında bulunan kaleci Ömer, İbrahim Toroman, Viola ve Bouazizi'ye gerekli uyarılarda bulunduğunu sözlerine ekledi. 
     





</TEXT>
</DOC>
