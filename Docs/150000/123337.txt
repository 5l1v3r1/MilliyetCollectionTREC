<DOC>
<DOCNO> 123337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/soneko10.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Muş'ta bayat ekmek revaçta... 
</HEADLINE>
<TEXT>

     Türkiye'nin kişi başına en düşük gelire sahip ili Muş'ta, geçim sıkıntısı çeken vatandaşlar, ucuza satılan bayat ekmeği tercih ediyor. 
     İlde faaliyet gösteren fırınlarda satılmadığı için bayatlayan ekmekleri 125 bin liraya alan çocuklar, 220 gramı 200 bin liradan satılan ekmeği, bayat olduğu için 150 bin liraya satıyor. 
     Günde ortalama 10 ila 15 ekmek tüketen dar gelirli ve kalabalık aileler, bayat ekmek alarak günlük 500 ila 750 bin lira kar ediyorlar. 
     Şehir merkezinin işlek caddelerinde el arabalarıyla bayat ekmek satan çocukların ise ekmek satışından günlük kişi başına 30 milyon lira kazandıkları öğrenildi. 
     Ticaret ve Sanayi Odası Başkanı Tahsin Demirel, il nüfusunun yüzde 70'inin dar gelirli olduğunu, bunların da yüzde 40'ının açlık sınırı altında olduğunu kaydederek, yaşanan ekonomik krizle birlikte halkın geçim sıkıntısı çektiğini söyledi. 
     Nüfusun büyük çoğunluğunun geçimini tarım ve hayvancılıkla sağladığını anımsatan Demirel, şöyle dedi 
     ''Tarım ve hayvancılıkla uğraşan aileler artık geçimlerini sağlayamıyor. Çok nüfuslu aileye sahip vatandaşların çoğunun ekmek alacak ekonomik gücü yok. Fırınlarda üretilen ancak satılamayan ekmeklerin ucuza satılması da dar gelirli ailelere az da olsa bir katkı sağlıyor. Haftanın 3 veya 4 gününde satılan bayat ekmekler, dar gelirli vatandaşlar tarafından rağbet görüyor. Böylece hem üretim fazlası ekmekler değerlendiriliyor, hem de dar gelirlilere katkı sağlanıyor.'' 
     





</TEXT>
</DOC>
