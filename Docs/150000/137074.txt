<DOC>
<DOCNO> 137074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sondun01.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Nicole Kidman, Oscar'ı kaçırmaktan korkuyor... 
</HEADLINE>
<TEXT>

     Ünlü aktris Nicole Kidman, ''The Hours'' adlı filmle ''En İyi Kadın Oyuncu'' dalında aday gösterildiği Oscar ödülünü son günlerde isminin evli aktör Jude Law ile birlikte anılması yüzünden kaçırmaktan korktuğunu açıkladı. 
     Internetteki ''imdb'' sitesinin haberine göre, gelecek ay sahiplerini bulacak Oscar ödülleri, Kidman'ın şimdiden korkulu rüyası oldu. 
     ''The Hours'' adlı filmde ünlü yazar Virginia Woolf'u canlandıran, bu rol uğruna günlerce ağır bir maske ve kocaman bir burunla kamera karşısına geçen Kidman, altın heykelciğin en güçlü adayları arasında gösteriliyor. 
     Sinema eleştirmenlerinin favorisi olmasına rağmen şansının azaldığına inanan Kidman, bunda, son zamanlarda aktör Law ile eşi Sadie Frost'un ayrılmasına yol açtığı yönünde basında yer alan haberlerin etkili olduğunu düşünüyor. 
     Kidman, bu haberlerden büyük üzüntü duyduğunu ve ilk kez bu kadar yaklaştığı Oscar'ı kaçırmaktan korktuğunu belirtirken, yakın bir arkadaşı da, ''Nicole, Oscar ödülü için oylamayı yapacak Amerikan Film Akademisi üyelerinin bu haberlerden etkileneceğini ve kendisini yuva yıkan kadın olarak göreceklerini düşünüyor'' dedi. 
     Nicole Kidman'ın, bu haberlerin etkisini azaltmak için güçlü bir lobi yapmaya hazırlandığı belirtildi. 

     
</TEXT>
</DOC>
