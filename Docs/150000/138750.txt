<DOC>
<DOCNO> 138750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sonspo01.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim "Denizli maçı ertelendiği icin üzerimize çok geldiler" 
</HEADLINE>
<TEXT>

     Galatasaray Teknik Direktörü Fatih Terim, ''Futbolun oynanabileceği bir ortamın bulunmadığı maçta, 3 puanı kazandığımız için mutluyuz'' dedi. 
     Seyircilere, hakemlere ve 2 takımın oyuncularına teşekkür etmek gerektiğini kaydeden Terim, ''Böyle bir ortamda inanılmaz özveriyle 2 takım oyuncuları mücadele etti. Hem birbirleriyle, hem de hava şartlarıyla karşı karşıya kaldılar'' dedi. 
     Fatih Terim, rakip kalecinin hatasıyla öne geçtiklerini, daha sonra da kendilerinin hatalarıyla maça eşitliğin geldiğini ifade ederek, Ergün'ün galibiyet golünün tam zamanında geldiğini söyledi. Terim, ertelemelerle ilgili bir soru üzerine de şöyle devam etti 
     ''Gönül ister ki her şeyi hatırlayalım. Kısa bir süre önce Denizlispor maçı sonrasında üzerimize çok gelindi. Sanki Denizlispor maçı oynanmayınca 3 puan alıyorduk. Biz çarşamba-pazar oynamaya hazırız. Her zaman her yerde maç yaparız. Ancak keşke bugün saha daha güzel olsaydı da futbol herkese zevk verseydi. Allah'a çok şükür önemli sakatlıklar olmadı. Beşiktaş maçının ertelenmesi bizi ilgilendirmiyor. Biz kendi işimize bakıyoruz.'' 
     
     ''HASAN'I YETERLİ GÖRMEDİM'' 
     Terim, Hasan Şaş'ı fizik olarak yeterli görmediği için kadroya almadığını söyledi. Hasan'ın daha önce bir sakatlığı bulunduğunu, ancak fazla antrenman yapmadığı için fizik olarak hazır olmadığını kaydeden Fatih Terim, bu nedenle milli oyuncuyu kadroya almadığını söyledi. 
     Suat Usta'yı, yaptığı hatadan sonra, ''daha fazla kaybetmemek için'' oyundan aldığını belirten Terim, ''Bu dakikalarda adeta satranç oynadım. Gol yedikten sonra forveti üçlemek için Ümit Karan'ı aldım. Daha sonra da galibiyet golü gelince, Emre'yi oyuna alıp, hem skoru koruduk, hem de 3-1'i bulmanın yollarını aradık'' diye konuştu. 
     Ergün'ü sakat olduğu için değiştirdiğini dile getiren Terim, bu oyuncuyu daha fazla riske etmediklerini kaydetti. 
     Taraftarların maça fazla ilgi göstermemesini anlayışla karşıladığını belirten Fatih Terim, ''Sevgililerin buluşması, soğuk havada oldu. İnsanların evinden çıkmak istemediği bir havada maça gelenlere teşekkür ediyorum. Kolay değildi. Taraftarlarla tam olarak buluşmamız, Fenerbahçe maçında olacak'' diye konuştu. 
     Fatih Terim, Fenerbahçe Teknik Direktörü Oğuz Çetin'in karşılaşmayı izlemesini nasıl karşıladığı sorusunu, ''Çok normal. Herkes istediği her yerde maçı seyredebilir'' diye yanıtladı. 
     Fatih Terim, Malatyaspor maçından sonra futbolcularına 1 günlük izin verdi. Sarı-kırmızılılar, 25 Şubat Salı günü Kocaelispor maçı hazırlıklarına başlayacak. 
     
     DOĞAN ''AZ HATA YAPAN KAZANDI'' 
     Malatyaspor Teknik Direktörü Ziya Doğan da saha ve hava şartlarının olumsuz olduğunu, bu nedenle maçın eleştirisinin yapılamayacağını söyledi. 
     Doğan, bu tür şartlarda az hata yapanın maçı kazanacağını kaydederek, ''Az hata yapan, maçı kazanacaktı. Galatasaray, daha az hata yaptı. Biz ise 2 hatadan gol yedik. Bu şartlarda iki takım oyuncuları ve hakemi kutlamak lazım'' dedi. 
     Mazeretlere sığınmadıklarını ve şartlara uygun oynamaları gerektiğini belirten Doğan, ''Otobüs yolculuğu da bizi etkilemedi. Yorgunluğu mazeret olarak kabul etmiyorum'' dedi. 
     Malatyaspor Kulübü Başkanı Hikmet Tanrıverdi ise Galatasaray ile çok zor bir maç oynadıklarını belirterek, ''Rakibimizin de fazla bir pozisyonu yoktu. Şans gollerini Galatasaray buldu ve kazandı. Bizim oyuncularımız 2 kişilik oynadı. Önce Fenerbahçe, daha sonra da Türkiye Kupası'nda Galatasaray ile oynayıp, Malatya'ya döneceğiz'' diye konuştu. 
     Bu arada Galatasaray kalecisi Mondragon'un, devre arasında, yediği ilk golde topu elinden kaçıran Miloşevski'nin yanına giderek teselli ettiği öğrenildi. 
     





</TEXT>
</DOC>
