<DOC>
<DOCNO> 115698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/guncel/gun08.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak savaşı ekonomi için yıkım olmaz mı 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Dışişleri eski Bakanı Emre Gönensay, Irak’a olası bir ABD operasyonu için "Ekonomik açıdan Türkiye’ye yıkım olacağı söyleniyorsa, bence bunun tam tersi olacak" dedi. Gönensay’ın "İlk başta piyasalar dalgalanır ama uzun vadede Irak’ta dünyaya açık, Türkiye ve Batı yanlısı çağdaş demokratik bir yönetimin gelmesiyle durum tersine dönecektir" görüşü tartışma yarattı. 
     
     Masum Türker Devlet Bakanı 
Türkiye’yi olumsuz etkiler      Savaş hangi bölgede çıkarsa çıksın, her zaman o ülkelerin ekonomisini büyük ölçüde olumsuz etkilemiş, maliyeti yüksek olmuştur. Dolayısıyla ben aynı görüşte değilim. Irak’la olası bir savaş, özellikle Türkiye’deki ekonomiyi olumsuz etkileyecektir. Bu nedenle gereken önlemlerin bir an önce mutlaka alınması gerekiyor. Bugün Türkiye’de Körfez Savaşı’nın yol açtığı zararların etkisi hala devam ediyor. Bu savaş nedeniyle Güneydoğu Anadolu’daki istihdam sorunu hala çözülememiştir. O bölgedeki ekonomik faaliyetler, sınır ticareti, taşımacılık olumsuz etkilenmiştir. Bugün komşumuzdaki savaş durumu, Türkiye’de de kaçak işçiliğe neden olacaktır. Göçmen sorunu hem ekonomik hem de ekonomik olarak olumsuzluklar yaratacaktır. 
     
     Özden Sanberk Emekli Büyükelçi - TESEV 
Maliyeti büyük olur      Savaşın Türkiye’ye zararı olmayacağı yönündeki bir görüş fazla iyimser olur. Bunun tam olarak bize maliyeti hesaplanamadı ama 15 - 16 milyar dolar olduğu belirtiliyor. Bu çok büyük bir rakam. Kitle imha silahlarına sahip ve yakın geçmişinde de sorumlu davrandığı şüpheli olan bir yönetimin bölgede bizim komşumuz olması, bizi de çok rahata kavuşturmayacak. Olaya bütünüyle bakmak lazım. Irak’ta bir rejim değişikliği olmaz, üzerindeki baskı ve kontrol artırılırsa, o zaman onlarla ticaret yapmak da imkansız hale gelebilir. Ancak hiç savaşa meydan vermeyecek bir rejim değişikliği olduğu takdirde de Irak’ta ticaret birden bire açılacak. Bundan da istifade edecek olan ülkelerin başında Türkiye gelir. Çünkü Irak’ın yiyecekten giyeceğe kadar herşeye ihtiyacı var. Savaşsız bir rejim değişikliği Türkiye için de büyük bir avantaj olur. 
     
     Ercan Çitlioğlu Ortadoğu uzmanı 
Uzun vadede avantajlı olur      Türkiye’nin kısa vadede gözle görülür ekonomik kayıpları olacaktır özellikle turizmde ve Irak’ta son dönemde yükselen ticaret hacminde savaş süreci ve sonrasında bir daralma olacaktır. Ancak uzun vadeli bir perspektif içerisinde değerlendirilmesi ve Türkiye’nin de akılcı yaklaşımlar sergilemesi halinde, bu kısa vadeli kayıplarını fazlasıyla kompanse edebilecek bir ticari ve siyasi ortam ortaya çıkabilecektir. Türkiye böylece uzun vadede bundan geniş ölçüde yararlanarak, kısa vadedeki zararlarını telafi etme olanağına sahip olabilir. Saddam rejiminin onayından geçmeyen ve Saddam rejimi tarafından işaret edilmeyen bir ülkenin Irak’la ticaret yapabilmesi mümkün değil. Irak bugün yaptığı dış ticareti bir anlamda bir silah olarak kullanıyor. 
     
     Dr. Ali Nihat Özcan stratejist 
Nerede durduğumuza bağlı      Savaşın ekonomiye kısa vadede olumsuz etkileri olacak. Orta ve uzun vadede ise Türkiye’nin bu savaşın neresinde yer alacağı, nasıl bir pazarlık yapacağına bağlı olarak değişiklik gösterecek. Dolayısıyla savaşa tek bir yönden bakamayız. Etkilerine tek bir yönden bakmaksızın Türkiye’ye rağmen bu savaş yapılacaksa ki gerçekleşebilir bu durumda Türkiye tamamen kaybeden durumunda olacak. Ancak Türkiye bu savaştaki rolünü iyi bir pazarlık konusu haline getirebilirse gelecekteki ekonomik kayıplarını talep etme, savaşın kısa sürmesiyle de bazı sektörlerdeki kayıplarını en aza indirme şansını bulabilir. ABD ile Irak arasındaki gerginlik artık bu haliyle devam etmez. Dolayısıyla bu statüko değişmenin eşiğinde. Siyasi istikrarsızlığın sürmesi ekonomik istikrarsızlığı da beraberinde getirecektir. 
     



 GÜNCEL 














</TEXT>
</DOC>
