<DOC>
<DOCNO> 106162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sontur28.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS'de yeni düzenleme... 
</HEADLINE>
<TEXT>

     Yüksek Öğretim Genel Kurulu'nda, Öğrenci Seçme Sınavı'nda bir dizi değişiklik yapılması karara bağlandı. 
     Orta öğretim başarı puanının, öğrenci seçme sınavı yerleştirme puanı hesaplamasındaki ağırlığı artırılacak. Bu yolla, Fen ve Anadolu liselerinin son sınıflarından genel liselere kaçışın önüne geçilmesi amaçlanıyor. 
     Türkçe ve matematik puanlarının hesaplamasında kullanılan katsayılarda da değişiklik yapılacak. 
     Orta Öğretim Başarı Puanı'nın, ÖSS Yerleştirme Puanı'na etkisi ile katsayılarda yapılacak düzenleme, ön lisans programları için 105, lisans programları için 120 olan baraj puanının artırılmasına yol açacak. 
     ÖSYM Başkanı Fethi Toker, sistemde yapılacak değişikliklerin detayını pazar günü yapacağı basın toplantısı ile açıklayacak. 
     





</TEXT>
</DOC>
