<DOC>
<DOCNO> 117927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/spor/ykocaomer.html </URL>
<DATE> 2002/11/09/ </DATE>
<TIME>  </TIME>
<AUTHOR> YAVUZ KOCAÖMER  </AUTHOR>
<HEADLINE>
Neden yapıyorum 
</HEADLINE>
<TEXT>

     Bir süre önce engelli kulüp başkanları toplantısında, Gençlik ve Spor Genel Müdürü Kemal Mutlu kürsüye çıkarak "Yavuz Kocaömer basındaki yazıları ile bize ışık tutmaktadır" dedi. Oysa aynı genel müdür bu sözü söylediğinden altı hafta önce gazetelere bir basın açıklaması göndererek "Yavuz Kocaömer fırsat buldukça gazetelerde bizlerle ilgili yalan yanlış haberler yazmaktadır" demişti. 
     Daha sonra söz alarak burada bir yanlışlık olduğunu, bu iki ifadenin birbiriyle çeliştiğini, bunlardan bir tanesinin doğru diğerinin yalan olduğunu, onu Sayın Kemal Mutlu’nun kendisinin bilebileceğini, ama ne olursa olsun ortada bir yalan olduğunu ve bunun da Türk Sporu’nun en yetkili kişilerinden bir tanesine yakışmadığını belirttik. 
     Hemen ulemalar ortaya çıktı. Genel müdüre böyle konuşulur muymuş Hem de bir bakanın huzurunda Bakan da müdahale etmeliymiş. Yok canım Demek devlet memuru diye bir insanın söylediği yalanı, yanlışı açıklamayacaksınız. Benim hareket tarzımı eleştirenler altı hafta içinde bir insanın kamuoyuna, bir Genel müdür tarafından hem yalancı, hem de doğrucu diye tanıtılmasının nasıl mümkün olduğunu düşünmelidirler. 
     Neden yapıyorum bunları Bugün konuşan Türkiye’de herkes gerçekleri söylemek zorundadır. Aslında ben sussam, bunları yazmasam ne güzel olur. Amacımız ne rant ne de reyting. Burada hedef, gençlere ileride faydalanacakları örnekleri vermek. Lafa gelince genç nesil, modern Türkiye’yi ileri taşıyacak diyoruz. O zaman gençliğe davranışlarımızla örnek olmak zorundayız. Yoksa onlar da bizim kötü davranışlarımızla yetişir, bizlere benzerler. 
     Sporda fair - play önemli bir noktadır. Yalnız spor alanlarında değil, yöneticiler de davranışlarıyla fair - playin koşullarını yerine getirmek zorundadırlar. Devlet memuru olmanın verdiği gücü kullanıp, gerektiğinde "Ben devletim, yaparım" gibi çağ dışı sözler artık bu ülkede duyulmak istenmiyor. 
     Gençlik ve Spor Genel Müdürlüğü bir arı kovanıdır. Bu kovana artık bir çomak sokulmalı ve her şey şeffaf bir şekilde kamuoyunun önünde cereyan etmelidir. Bu arada birkaç arı da sağı solu sokmak isteyecektir. Fark etmez. Alerjik olmayan bünyelerde arı sokması vücudun direncini artırır. 
     
     



 SPOR 

























</TEXT>
</DOC>
