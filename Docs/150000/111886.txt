<DOC>
<DOCNO> 111886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sontur19.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Tayyip Erdoğan, AKP kurucu üyeliğinden kendi isteğiyle ayrılacak" 
</HEADLINE>
<TEXT>

     AK Parti Genel Başkanı Recep Tayyip Erdoğan'ın, Anayasa Mahkemesi'nin ''milletvekili seçilme yeterliğine sahip olmadığı için kurucu üye olamayacağına'' ilişkin ihtarını yerine getirmek amacıyla kurucu üyelikten kendi isteğiyle ayrılacağı bildirildi. 
     AK Parti, Anayasa Mahkemesi'nin 19 Ekim'e kadar yerine getirilmesi gereken ihtarı konusunda nasıl bir yol izleneceğini belirledi. AK Parti Genel Sekreteri Ertuğrul Yalçınbayır, ihtarın gereğini yerine getireceklerini belirterek, yapılması gerekenin ''Genel Başkan Erdoğan'ın kurucu üyelikten çıkması ya da çıkarılması'' olduğunu vurguladı. Yalçınbayır, Erdoğan'ın, ''kendi isteğiyle kurucu üyelikten ayrılacağını'' bildirdi. 
     Erdoğan'ın sadece kurucu üyelikten ayrılacağını, bunu kendi isteğiyle Genel Merkez'e vereceği bir dilekçe ile yapabileceğine işaret eden Yalçınbayır, ''Yüksek Mahkeme'nin ihtarında, bunun dışında bir karar yoktur. Erdoğan'ın genel başkanlık görev ve yetkilerinin kullanmasıyla ilgili bir karar yoktur'' dedi. AK Parti Kurucular Kurulu'nun toplamasına da gerek olmadığını savunan Yalçınbayır, izlenecek yol ile ilgili olarak şunları söyledi 
     ''Yapılacak iş, Sayın Erdoğan'ın kurucu üyelikten çıkma veya çıkarılmasıdır. Anayasa Mahkemesi'nin verdiği 6 aylık süre nedeniyle, 19 Ekim'den önce kurucu üyelikten çıkama ile ilgili dilekçesi partiye gelecektir. 
     Genel başkanlığın devamına ilişkin engel olmadığı için Yüksek Mahkeme'nin kararı böylelikle yerine getirilmiş olacak. Kurucular Kurulu, daha önce bu konuda iradesini ortaya koymuş, kendisini genel başkan seçmiştir. Sadece kurucu üye olduğu anlaşıldığında bu aykırılığın giderilmesi istenmiştir.'' Yalçınbayır, Erdoğan'ın kurucu üyelikten ne zaman ayrılacağına ilişkin, ''Bu, 17 veya 18 Ekim'de yapılabilir. Zaten, tüzüğümüz üye olmayan bir kişinin genel başkanlık görevini sürdürmesine de imkan tanıyor. Sayın Erdoğan, kurucu üyelikten ayrıldıktan sonra yeniden üye olmak için bağlı olduğu ilçe başkanlığına başvurarak üye olabilir. Şu anda üyelik için başvurmasında engel yok'' diye konuştu. 
     Yalçınbayır, Erdoğan'ın kurucu üyelikten ayrılmasına ilişkin dilekçesini ve bu konudaki parti kararını Yargıtay Cumhuriyet Başsavcılığı'na bildireceklerini söyledi. 
     Anayasa Mahkemesi'nin verdiği ihtarın gereğini yapacaklarını, ancak yapılmaması halinde bunun herhangi bir yaptırımı olmadığını savunarak, ''Bu durumda bile siyasi partiler hakkında kapatılma davası açılamaz. İhtar kararına uymayan partilerin kapatılması, Anayasa değişikliği ile önlenmiştir. Kapatma gerekçeleri sınırlanmıştır. Yapacağımız işlem, kapatma davasına konu olamaz'' görüşünü ifade etti. 
     





</TEXT>
</DOC>
