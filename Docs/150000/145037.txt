<DOC>
<DOCNO> 145037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/soneko15.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa birinci seansı 292 puanlık kayıpla tamamladı... 
</HEADLINE>
<TEXT>

     İstanbul Menkul Kıymetler Borsası İMKB Ulusal-100 Endeksi, 1. seansı 292.20 puan kayıpla 9,114.36 puandan tamamladı. Hisse senetlerinin ortalama değer kaybı yüzde 3.11 olarak gerçekleşti. 
     1. seansta 4.32 puan kayıpla açılan endeks, seansın ilk yarısını 305.47 puan kayıpla 9,101.09 puandan geçti. Endeks, seans içinde en düşük 9,045.04, en yüksek 9,402.24 puanı gördü. 
     Seans kapanışında mali endeks 408.87 puan kayıpla 10,792.18 puana, sanayi endeksi 257.12 puan kayıpla 9,294.94 puana, hizmetler endeksi 135.20 puan kayıpla 6,109.59 puana geriledi. 
     Böylece, önceki kapanışa göre mali grup hisseler ortalama yüzde 3.65, sanayi grubu hisseler ortalama yüzde 2.69 oranında, hizmetler grubu hisseler ortalama yüzde 2.17 oranında değer yitirdi. 
     İşlem gören toplam 289 hissenin 241'i değer kaybetti, 20'si değer kazandı, 28'inin fiyatı değişmedi. 
     1. seansta, Turkcell, İş Bankası C , Yapı Kredi Bankası, Garanti Bankası ve Sabancı Holding en yoğun işlem gören hisseler oldu. 
     
     YORUMLAR 

     İnter Yatırım Araştırma Müdürü Avşar Sungurlu, 1. seansta ABD ile Türkiye arasında askeri anlamda anlaşmazlık doğduğu konusunun ön plana çıktığının düşünülmesiyle olumsuz gelişmeler yaşandığını bildirdi. 
     Sungurlu, hafta boyunca Borsa'da belirleyici konunun iki ülke arasındaki ilişkiler olacağını söyledi. 
     Türk Silahlı Kuvvetleri'nin Irak'a geçişi konusunda problemler olduğu iddialarına değinen Sungurlu, ittifak sağlanmazsa Borsa'nın toparlanmasının zor olacağını, bir anlaşma olması durumunda ise bunun piyasalara olumlu yansıyacağını ifade etti. 
     Nurol Menkul Değerler Araştırma Müdürü Zemin Yıldıko, piyasanın son ana kadar Amerika ila anlaşma, Türkiye'nin zararlarının telafi edilmesi yönünde adım atılmasını beklediğini söyledi. 
     Bunlar olmadığı takdirde mevcut programın tek çıkış noktası olacağını vurgulayan Yıldıko, hükümetin bu programı sahiplenmesi ve uyguladığı yönünde sinyaller vermesini istedi. Yıldıko, ''Piyasa anlaşma olmayacaksa en fazla istediği şey güven. Programla ilgili vurgular olabilir. Özelleştirme gibi konularda somut adımlar atılmasını bekliyoruz'' dedi. 
     Zemin Yıldıko, hükümetin programla ilgili belli adımları atmasıyla karamsar ortamdan çıkışın mümkün olabileceğini bildirdi. 


     




</TEXT>
</DOC>
