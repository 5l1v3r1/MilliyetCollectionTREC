<DOC>
<DOCNO> 131843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/sonspo11.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü kulüp başkanlığına Cemal Aydın yeniden seçildi... 
</HEADLINE>
<TEXT>

     Ankaragücü Kulübü'nün bugün yapılan olağan genel kurulunda, kulüp başkanlığına Cemal Aydın yeniden seçildi. 
     Sarı-lacivertli kulübün Beştepe'deki Gökçe Tesisleri'nde yapılan genel kurula, 1113 kulüp üyesinden 177'si katılırken, 162 üye oy kullandı. Tek listeyle yapılan seçim sonunda, tüm üyelerin oyunu alan Cemal Aydın, 5. kez kulüp başkanlığına getirildi. 
     Yeni yönetim kurulunda, eski yönetimde bulunmayan Hüseyin Duman, Selim Ordulu, Mehmet Binnet, Sertaç Musaoğlu ve Mehmet Tipi de yer aldı. 
     Ankaragücü'nün diğer yönetim kurulu üyeleri ise şu isimlerden oluştu 
     Kemal Ünsal, Ahmet Sarı, Mümtaz Karakaya, İbrahim Kısacık, Adnan Atıcı, Vural Baylan, Serdar Özkazanç, Levent Doğan, Ömer Lütfi Akın, Metin Karakaya, Recep Uzelli, Bahattin Özdemir, Reşat Kılıç, Salim Sırrı Türker, Aziz Köklü, Ahmet Çakan, Batu Zaçkaya, Erdal Şanlı, Mehmet Ural. 
     
     2003 BÜTÇESİ 13 TRİLYON 850 MİLYAR LİRA 
     Divan başkanlığına İlker Peksezer'in seçilmesiyle başlayan Ankaragücü Kulübü Olağan Genel Kurulu'nda, saygı duruşunda bulunuldu ve İstiklal Marşı okundu. 
     Yönetim kurulunun faaliyet raporu, mali bilanço, gelir-gider raporunun okunmasının ardından, denetleme kurulu raporu görüşüldü ve daha sonra yönetim kurulu çalışmaları oybirliğiyle ibra edildi. 
     Gelir-gider raporunun okunması sırasında, sarı-lacivertli kulübün, 1 Hazian 2002-31 Aralık 2002 tarihleri arasındaki toplam gelirinin 4 trilyon 847 milyar lira, toplam giderinin ise 6 trilyon 757 milyar lira olduğu açıklandı. 31 Aralık 2002 tarihi itibariyle başkan Cemal Aydın'dan 1 milyon 285 bin dolar ve 90 milyar lira borç alındığı da belirtildi. 
     Bu arada kulübün aynı tarih itibariyle 300 bin dolar alacağının, çeşitli firmalara ise 107 milyar lira borcunun bulunduğu bildirildi. 
     Ankaragücü'nün 2003 yılı bütçesi 13 trilyon 850 milyar lira olarak açıklanırken, bu paranın 11 trilyon 300 milyar liralık bölümünün profesyonel futbol takımına ayrıldığı ifade edildi. 
     
     CEMAL AYDIN'IN KONUŞMASI 
     Kulüp başkanı Cemal Aydın, yaptığı konuşmada, genel kurulda kendilerine yönelik hiçbir eleştiride bulunulmamasına dikkati çekerek, ''Burada hatalarımızın da gündeme getirilmesini isterdim. Sanki yönetim kurulumuz herşeyi mükemmel yapmış gibi bir hava yaratıldı. Bu bizde rehavete neden olursa, sorumlusu sizler olacaksınız'' diyerek espri yaptı. 
     Ankaragücü'nün 3 yıl önceden FIFA kurallarıyla ilgili önlemlerini aldığını bunun sonucunda da sıkıntı yaşamadığı gibi kazançlı çıktığını ifade eden Aydın, şöyle devam etti 
     ''FIFA kurallarına hazırlıklı olmayan kulüplerimiz en iyi oyuncularını yok pahasına satmak zorunda kaldı. Bugün de gündemde UEFA kriterleri var. Bu kriterler uygulandığı takdirde Birinci Süper Lig'deki kulüplerin yüzde 60'ının ligden düşürülmesi gerekir. Tüm kulüplerimizi UEFA kriterlerine uymaya çağırıyorum. Biz buna hazırız. Bütçemizde afaki rakamlar yok.'' Ankargücü'nün son yıllarda futbolda altyapı hamlesi başlattığını anlatan Aydın, ''Kadromuzdaki oyunculardan Hakan Kutlu, Adem Dursun, Mehmet Türkmehmet, Adem Koçak ve Hüseyin altyapımızdan gelen oyuncular. Dünya üçüncüsü olan A Milli Takım'da ve Ümit Milli Takım'da 1'er oyuncumuz yer alıyor. Ayrıca voleybol ve basketbolda da Türk sporuna hizmet veriyoruz'' diye konuştu. 
     Gençlerbirliği Kulübü Başkanı İlhan Cavcav'a da göndermelerde bulunan Aydın, şunları söyledi 
     ''Geçen hafta gittiğim bir basketbol maçında tüm tribünlerden olumlu tezahürat aldım. Benden sonra salona gelen sayın Cavcav ise pek hoş olmayan tezahüratlara maruz kaldı. Daha sonra yaptığı açıklamada, salonda bağıran seyircilerin Ankaragücü'nden olduğunu ve benim tarafımdan parayla bağırtıldığını iddia etmiş. Bunlar doğru değil. Bu, kulüp yöneticilerinin kişiliğiyle ilgili bir olay. Gençlerbirliği ile yapacağımız lig maçına daha uzun bir süre var. Fakat şimdiden, gerçekleştirecekleri spor dışı eylemler için zemin hazırlamaya çalışıyorlar.'' Aydın, kulübün genel kurullarında 4-5 adayın başkanlık mücadelesi vermesini ve en iyisinin göreve seçilmesini istediğini belirterek, ''Herkesin elini taşın altına koymasını istiyorum. Bu yıl kombine biletlerden 300 milyar lira gelir sağlanmış. Bunun da yüzde 65'ini yöneticiler almış. Bu durum Ankaragücü camiasının hep birlikte elini taşın altına sokmadığını gösteriyor'' diye konuştu. 
     Cemal Aydın son olarak, Ankaragücü'nün, Makina Kimya Endüstrisi Kurumu MKE ile ilişkisinin kesileceği yönündeki söylentilere açıklık getirdi. Ankargücü ile MKE'nin içiçeliğinin tarihsel onur olduğunu vurgulayan Aydın, MKE'den ayrılma gibi bir düşüncelerinin hiç olmadığını sözlerine ekledi. 
     





</TEXT>
</DOC>
