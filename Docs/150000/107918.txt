<DOC>
<DOCNO> 107918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sonspo07.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonlar Ligi'ne en fazla katılan Fransız ekipleri oldu 
</HEADLINE>
<TEXT>

     Avrupa Futbol Federasyonları Birliği'nin UEFA 1992-93 sezonunda başlattığı Avrupa Şampiyonlar Ligi'nde, Fransa bugüne dek 9 değişik takımla temsil edilerek, kupaya en çok takımla katılan ülke oldu. 
     Fransa'yı 8 takımla temsil edilen Almanya izlerken, İtalya, İspanya ve İngiltere ise 7'şer takımla bu lige katılma başarısı gösterdiler. 
     Türkiye ise 3 büyük kulüp Galatasaray, Fenerbahçe ve Beşiktaş ile Avrupa Şampiyonlar Ligi'ne katılırken, Trabzonspor son yıllarda başarısız bir grafik çizmesi nedeniyle, bu ligde mücadele edemedi. 
     
     26 ÜLKE 84 TAKIM 

     Avrupa Şampiyonlar Ligi'ne, kurulduğu 1992-93 sezonundan bu yana 26 ülkeden toplam 84 takım katıldı. 
     İspanya'nın Real Madrid CF takımı, 3 kez bu kupada şampiyonluğa ulaşırken, Olympique Marsilya, AC Milan, AFC Ajax Amsterdam, FC Juventus Torino, BV Borussia Dortmund, Manchester United ve FC Bayern Münih de 1'er şampiyonluğa imza attı. 
     Bu sezon İsviçre'nin Basel, Belçika'nın Genk ve İsrail'in Maccabi Haifa takımları ilk kez Avrupa Şampiyonlar Ligi'nde mücadele edecek. 
     
     ÜLKELER VE KATILDIKLARI TAKIM SAYISI 

     Avrupa Şampiyonlar Ligi'nde takımların temsil ettikleri ülkelerine göre dağılımı şöyle 
     1- Fransa........ 9 takım 
2- Almanya....... 8 takım 
3- İtalya........ 7 takım 
.- İspanya....... 7 takım 
.- İngiltere..... 7 takım 
6- Hollanda...... 5 takım 
7- Portekiz...... 4 takım 
8- Türkiye....... 3 takım 
.- Belçika....... 3 takım 
.- Avusturya..... 3 takım 
.- Yunanistan.... 3 takım 
.-İsveç......... 3 takım 
13- Rusya........ 3 takım 
..- Hırvatistan.. 2 takım 
..- Polonya...... 2 takım 
..- Norveç....... 2 takım 
..- Danimarka.... 2 takım 
..- Ukrayna...... 2 takım 
..- İskoçya...... 2 takım 
20- Romanya...... 1 takım 
..- Macaristan... 1 takım 
..- İsviçre...... 1 takım 
..- Çek Cum...... 1 takım 
..- Slovakya..... 1 takım 
..- Finlandiya... 1 takım 
..- Slovenya..... 1 takım 
     
     EN ÇOK OYUNCU DA FRANSA'DAN 

     Takımların UEFA'ya bildirdikleri kadrolara göre de Fransızlar başı çekti. 117 futbolcuyla Fransızlar birinci sırada yer alırken, ligde 102 İngiliz, 80 İspanyol, 79 İtalyan, 69 da Hollandalı futbolcu forma giyecek. 
     Avrupa dışından lige en çok futbolcu veren ülke ise Brezilya oldu. Şampiyonlar Ligi'nde mücadele edecek 32 takımın verdiği kadrolarda toplam 53 Brezilyalı futbolcu bulunuyor. 
     Bu arada ligde 22 de Türk futbolcu mücadele edecek. Galatasaray'ın kadrosunda 18 Türk futbolcu yer alırken, Bayer Leverkusen'de Yıldıray, İnter'de Okan ve Emre, PSV Eindhoven'da da Ayhan Evren, ligde forma giyecek Türk futbolcular arasında yer aldı. 
     Avrupa Şampiyonlar Ligi'nde Türk futbolcular ve 30'dan fazla futbolcusu olan ülkeler şunlar 
1- Fransa.... 117 
2- İngiltere. 102 
3- İspanya... 80 
4- İtalya.... 79 
5- Hollanda.. 69 
6- Brezilya.. 53 
7- Almanya... 51 
8- Yunanistan 45 
9- Belçika... 41 
10-Rusya..... 31 
..- Türkiye.. 22 
     
     EN BAŞARILI REAL MADRİD 

     Avrupa Şampiyonlar Ligi'nin en başarılı takımı ise İspanya'nın Real Madrid takımı oldu. 
     Ligde 1992-93 sezonundan 2001-2002 sezonuna kadar yapılan maçlar gözönüne alınarak yapılan araştırmada, geçen yılın şampiyonu Real Madrid, 77 maçta 46 galibiyet, 13 beraberlik, 18 de yenilgi alarak, toplam 105 puana ulaştı ve ilk sırayı aldı. 
     İlk 3 sezonda 2, daha sonraki sezonlarda ise 3 puanlı sisteme göre yapılan Avrupa Şampiyonlar Ligi'nde, Almanya'nın FC Bayern Münih takımı 101 puanla 2., İngiltere'nin Manchester United ekibi de 100 puanla kendisine 3. sırada yer buldu. 
     Değerlendirme, UEFA'nın uyguladığı standarta göre galibiyetlere 2 puan verilerek yapıldı. 
     
     GALATASARAY 11. SIRADA 

     Avrupa Şampiyonlar Ligi tarihinde en başarılı Türk ekibi ise Galatasaray oldu. 
     Bu lige 8. kez katılarak, en fazla katılan ekipler arasında yer alan sarı-kırmızılılar, yaptığı 56 maçta, 15 galibiyet, 16 beraberlik ve 25 yenilgi alarak, 46 puan topladı ve lige katılan 84 takım içinde 11. sırada yer aldı. 
     
     BEŞİKTAŞ 52, FENERBAHÇE 65. 

     Avrupa'nın kulüpler bazında yapılan en önemli ligine katılan diğer Türk ekipleri ise Galatasaray kadar başarılı olamadı. 
     Avrupa Şampiyonlar Ligi'ne 2 kez katılan Beşiktaş, 12 maçta, 3 galibiyet, 1 beraberlik 8 de yenilgi aldı. Siyah-beyazlılar, topladıkları 7 puanla 52. sıraya yerleşti. 
     Beşiktaş gibi 2 kez Avrupa Şampiyonlar Ligi'ne katılan Fenerbahçe ise, yaptığı 12 maçın 2'sini kazandı, 1'inde berabere kaldı ve 9'unda de sahadan yenik ayrıldı. 
     Sarı-lacivertliler de topladıkları 5 puanla 65. sırada bulunuyor. 
     
     84 TAKIM KATILDI 

     Avrupa Şampiyonlar Ligi'ne bugüne dek değişik ülkelerden 84 takım katıldı. 
     Ligde bu sezon ise 3 takım ilk kez mücadele edecek. İsviçre'nin Basel, Belçika'nın RC Genk ve İsrail'in Maccabi Haifa ekipleri, bu sezon ilk kez Şampiyonlar Ligi'ne katılacak. 
     
     GALATASARAY'IN RAKİPLERİ 

     Ligde H Grubu'nda mücadele edecek olan Galatasaray, FC Barcelona dışındaki rakiplerini puan durumunda geride bıraktı. 
     Sarı-kırmızılılar, ligin yapılan tüm maçları sonunda 11. sırada bulunurken, rakipleri FC Barcelona 4., Lokomotiv Moskova 57., Club Brugges ise 63. sırada bulunuyor. 

     
</TEXT>
</DOC>
