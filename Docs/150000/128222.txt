<DOC>
<DOCNO> 128222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/spor/spo15.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Taylor’un isyanı      ASTON Villa Teknik Direktörü Graham Taylor, Alpay’ı bir an önce göndermek istediğini açıkladı. Taylor, "Lütfen biri telefon edip, Alpay’ı alsın. Onu artık takımımda görmek istemiyorum. Ne yazık ki, teklif yok" dedi. 
     
Arsenal iddiası      İNGİLTERE Ligi’nin güçlü ekibi Arsenal’in kalecilerinin sakatlığı nedeniyle bir dönemler İstanbulspor kalesini koruyan Zdravkov’u istediği iddia edildi. Chernomorets’te forma giyen Bulgar kalecinin 6 ay kiralanması gündemde. 
     
Denizli yolcu      MİLLİ Takım ve Fenerbahçe’nin eski teknik direktörü Mustafa Denizli, 6 ay içinde yurtdışında bir takım çalıştırmaya başlayacağını açıkladı. Denizli, "Türkiye defterini kapattım. Hedefim dış sahalarda başarılı olmak" dedi. 
     
Ataman takipte      BASKETBOLDA İtalya Ligi’nde Siena’nın başında harikalar yaratan coach Ergin Ataman, gözünü Türkiye’ye çevirdi. Ataman, Galatasaray’da forma giyen Aaron Mitchell’i renklerine bağladı. Sözleşme sezon sonuna kadar geçerli. 
     
Paris-Dakar start aldı      25. Paris - Dakar Rallisi, dün Fransa’da başladı. Marsilya - Norbonne arası koşulan ilk etapla başlayan geleneksel ralliye, aralarında Türk motosikletçi Kemal Merkit’in de yer aldığı 342 yarışçı katılıyor. 19 Ocak’ta Kızıldeniz yakınlarındaki Sharm el - Şeyh’de sona erecek yarışta toplam 8 bin 552 kilometre yol katedilecek. Rallide, sorun yaşanan Senegal ve Batı Sahra yerine Libya - Mısır hattı kullanılacak. 
     
Körfez krizi      LİGİN ilk yarısında sıkıntılı günler yaşayan Kocaelispor, maddi krizi aşamadığı için transfer girişimlerini dondurdu. Yeşil - Siyahlı takımın, ikinci yarı hazırlıkları için Antalya’ya borç alarak gideceği açıklandı. 
     
Blackburn galip      İNGİLTERE Premiere Ligi’nde Tugay’ın 90 dakika oynadığı maçta Blackburn Rovers, kendi sahasında Middlesbrough’yu 1 - 0 yendi. Karşılaşmanın tek golü 57’de Yorke’tan gelirken Blackburn bu sonuçla 8.liğe yükseldi. Alpay’ın takımı Aston Villa ise Bülent Akın’ın son 6 dakika forma giydiği maçta Bolton Wanderers’ı 2 - 0’la geçti. Diğer maçlarda şu sonuçlar alındı 
     Manchester Utd. - Sunderland 2 - 1 
     Arsenal - Chelsea 3 - 2 
     Everton - Manchester City 2 - 2 
     Leeds - Birmingham 2 - 0 
     Southampton - Tottenham 1 - 0 
     



 SPOR 

























</TEXT>
</DOC>
