<DOC>
<DOCNO> 116832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/siyaset/siy09.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Eylül partileri Meclis’ten silindi 
</HEADLINE>
<TEXT>

     DSP 1999 seçimlerinde 22.19 olan oy oranını 1.2’ye düşürdü. Sonuçlar, yüzde 19 dolayında oy alan CHP’nin, DSP’den kopan seçmeni kendisine yönlendiremediğini ortaya koydu. 
     YTP’nin yüzde 1’lerde kalması, DSP’den beklenen kopuşun bu parti açısından da sonuç vermediğini ortaya koydu. 
     CHP, AKP’nin yarısı kadar oy almasına rağmen, Meclis’e 12 kadın vekil taşıdı. AKP’den de 15 kadın milletvekili seçilmesiyle toplam sayı 27 oldu. 
     18 Nisan 1999 seçiminde merkez solun toplam oyu yüzde 31.2’yken, bu seçimde 21.5’te kaldı. Böylece merkez solun oyları 1980 sonrası seçimlerde ilk kez en düşük oranında kaldı. 
     MHP, oylarının yüzde 8’e düşmesiyle 1995 seçimlerindeki "kemik taban" oyuna geri döndü. 
     1999 seçimlerinde MHP’nin tavan yapmasıyla "uç sağ" olarak tanımlanan partilerin oy oranı yüzde 35.10’ken dün AKP’nin aldığı oyla bu rakam yüzde 44.5’e yükseldi. 
     Seçim sonuçları Özal ve Demirel’in merkez sağda partilerini ulaştırdıkları oy tabanının erime noktasına geldiğini ortaya koydu. 1987 seçimlerinde ANAP-DYP oyların yüzde 55’ini, 1991 seçimlerinde yüzde 51’ini almıştı. İki partinin oy oranı 1995’te yüzde 39, 1999’da 25’ti. Son seçimde iki partinin toplam oyu yüzde 14’e indi. 
     ANAP’ın baraj altında kalmasıyla 12 Eylül’de kurulan son parti de parlamentodan uzaklaştı. 
     490 yeni milletvekiliyle, parlamentodaki sandalyelerin yüzde 89’u yenilenmiş oldu. 
     
     



 SİYASET 













</TEXT>
</DOC>
