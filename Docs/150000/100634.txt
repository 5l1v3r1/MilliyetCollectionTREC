<DOC>
<DOCNO> 100634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/guncel/gun08.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkekler daha mı kolay zayıflıyor 
</HEADLINE>
<TEXT>

ÇAPRAZ ATEŞ 
     NESLİHAN CUYAR 

     Obezite uzmanı Dr. Haluk Saçaklı, erkeklerin kadınlara göre daha kolay zayıfladığını söyledi. Saçaklı, fazla kiloların kadınlarda kalça ve baldırlarda, erkeklerde ise karın bölgesinde kendisini gösterdiğini belirtti. Erkekler daha mı kolay zayıflıyor Konuyla ilgili görüşler şöyle 
     
     Dr. Çağlayan Yergin Spor Hekimi 
Erkekler daha hareketli      Erkeklerde kas kitlesi, kadınlarda ise yağ dokusu daha fazladır. Zayıflık bir ölçüde vücut yağ yüzdesiyle ölçülür. Dolayısıyla zayıflık ya da şişmanlık tartı ağırlığındaki kiloyla değil, yağ dokusuyla ilgilidir. Zayıflamak için diyet, egzersiz ve yeme alışkanlıklarının değişmesi gerekiyor. Kadınların zor zayıflamasının nedenlerinden biri, erkeklere oranla daha sık atıştırması. Ayrıca erkekler kadınlardan daha aktif, genellikle daha hareketliler. Egzersiz sırasında böbreküstü bezlerinden salgılanan hormon, yağların biriktikleri dokulardan ayrılmalarını hızlandırarak, yağları parçalayıcı enzimin aktivitesini arttırmaktadır. 
     
     Murat Beyaz Spor Hekimi 
Fizyolojik bir olay      Erkeklerin kas kitleleri fazla. Bu nedenle yaktıkları kalori de daha fazla. Sosyal aktivite olarak da erkekler kadınlara oranla daha hareketli oldukları için kilo vermeleri daha kolay. Fizlolojik farklılık ise östrojen ve testosteron hormonlarından kaynaklanıyor. Testosteron kas kitlesini, östrojen ise yağlanmayı artırır. Ayrıca kadınlarda yağlanmaya eğilim daha fazla. Erkekler kadınlara göre kilo alıp vermek açısından daha şanslı. Bütün bu fizyolojik farklılıkları bir yana bırakırsak zayıflamada belirleyici faktör, kişinin diyetine uyup uymadığı ve egzersizini yapıp yapmadığıdır. 
     
     Dr. Aşkın Yüksel Diyet Uzmanı 
Cinsiyet farkı yok      Kadınlar erkeklerden daha zor kilo verir diye bir şey yok. Kilo verip verememe cinsiyet farkından kaynaklanmıyor. Kadınlar estetik kaygı nedeniyle, erkekler ise sağlık nedeniyle kendilerini zayıflamak zorunda hissediyor. Erkekler kalp, şeker, mesleki konum ve cinsel kaygılar gereği zayıflamak istiyor. Kadınlar da eğer diyet programına uyarsa çok rahat kilo verebilir. Ayrıca kadınlar kolay kilo verebilir. Ancak ataerkil bir ailede yaşadığımız için erkekler kadınlara yardımcı olmak yerine köstek oluyor. Ancak evde erkek de diyet yapıyorsa, yemek sistemi değişiyor. 
     
     Dr. Zeynep Aydenk Köseoğlu Beslenme Uzmanı 
Diyete uymak önemli      Kadınların, diyet koşullarına uyup, egzersizlerini eksiksiz yapmaları halinde erkeklerden daha zor zayıflamaları söz konusu değil. Önemli olan diyet koşullarına sadık olmaları. Kadınların vücutlarındaki yağ oranı daha yüksek olduğu için bu bir dezavantaj. Ancak bu durumu kendi lehlerine çevirebilirler. Sosyal aktivite açısından da baktığımızda kadınlar erkeklere oranla daha sık atıştırıyor ya da günlerde, toplantılarda daha çok yemek yiyorlar. Ancak fizyolojik açıdan dezavantajları gidermeleri çok zor değil. Kadınların sadece menopoz döneminde kilo vermesi erkeklere göre güçleşiyor. 
     



 GÜNCEL 










</TEXT>
</DOC>
