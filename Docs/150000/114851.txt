<DOC>
<DOCNO> 114851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sondun24.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Sözcüsü Reeker Kürt devletine karşıyız 
</HEADLINE>
<TEXT>

     ABD Dışişleri Bakanlığı sözcüsü Phil Reeker, Irak'ın toprak bütünlüğünü korumanın ABD'nin politikası olduğunu ve bölgede bir Kürt devleti kurulmasına karşı çıktıklarını söyledi. 
     Reeker, basın toplantısında, Kuzey Irak'taki gelişmelerin hatırlatılması üzerine, "ABD'nin politikası Irak'ın toprak bütünlüğünü kuvvetle desteklemektir. Biz, bir Kürt devletinin kurulmasına karşıyız. Irak lideri Saddam Hüseyin'in BM kararlarına uymasını sağlama çabaları ve bütün konularla ilgili olarak Türkiye ile yakın danışmalar içindeyiz" dedi. 
     Türkiye'nin, ABD'nin Irak konusundaki tutumuyla ilgili mesajlarını karışık bulduğu yolundaki bir soru üzerine ise Reeker, Türkiye'yi de kapsayan pek çok dost ve müttefik ülkeyle Irak'ın bölge için oluşturduğu tehdit konusunda yakın danışmalar içinde bulunduklarını belirterek, son dönemde birçok Amerikalı üst düzey yetkilinin Türkiye'ye yaptığı ziyaretleri hatırlattı. 
     Irak'a olası askeri operasyonda İncirlik üssünün kullanılmasına ilişkin bir soruya karşılık Reeker, "Türkiye ile çok kuvvetli bağlarımız var. Yakın danışmalar içindeyiz. Bu çerçevede farazi durumlarla ilgili sizinle tartışacak bir şey yok" dedi. 
     Kuzey Iraklı Kürt liderlerin, Türkiye'nin Kuzey Irak'a girmemesi için ABD'nin Kürt gruplara garanti verdiği yolundaki haberlerin anımsatılması üzerine Reeker, "Bu çerçevede bir şeyden haberdar değilim" diye konuştu. 
     





</TEXT>
</DOC>
