<DOC>
<DOCNO> 100532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/soneko10.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"İstanbul Yaklaşımı" şirketlerin can simidi oldu 
</HEADLINE>
<TEXT>

     Zor durumdaki şirketlerin kurtarılmasına yönelik İstanbul Yaklaşımı, milyonlarca dolar borcu bulunan birçok şirket için can simidi oldu. 
     Finansal Yeniden Yapılandırma Sözleşmesi'nden yararlanmak için başvuruda bulunan şirketlerin arasında Makine Takım, Transtürk Holding, Kerevitaş, Avrupa ve Amerika Holding, Tümteks, Boyasan ve Köytaş ile Işıklar, ÇBS ve Raks Grubu şirketleri de bulunuyor. 
     İstanbul Yaklaşımı'nda ilk imza 24 Haziran tarihinde Işıklar Grubu ve iştirakleriyle atıldı. 
     Işıklar Grubu, alacaklı mali kuruluşlarla anlaşarak, fabrikaları haricindeki gayrimenkullerini borç varlık takası metoduyla, borcunu 100 milyon dolardan 81 milyon dolara indirdi. 
     5'i banka 7 mali kuruluşa olan borç, 2 yıl ödemesiz 5 artı 3 yıl vadeye yayılırken, grup şirketi Işıklar Ambalaj'a 5 milyon dolarlık yeni akreditif kredisi sağlandı. 
     Işıklar Ambalaj'ın 22 milyon 802 bin 856 dolar nakdi, 479 milyar 993 milyon 882 bin lira ve 254 bin 816 Euro gayrinakdi borcu ile şirketin bağlı ortaklığı olan Ege Kraft Torba Sanayi ve Ticaret A.Ş.'nin 636 bin 564 dolar nakdi, 46 milyar 89 milyon 668 bin liralık gayrinakdi borcu yeniden yapılandırıldı. 
     Bursa'daki fabrikasında, sebze, unlu mamuller, ton balığı işleyerek, dondurulmuş gıda ve konserve olarak piyasaya süren ve üretiminin büyük bölümünü ihraç eden Kerevitaş Gıda Sanayi ve Ticaret A.Ş. ile grup şirketleri de İstanbul Yaklaşımı kapsamına alındı. 1. Alacaklı Bankalar Konsorsiyumu toplantısında, lider bankanın Türkiye İş Bankası olmasına karar verildi. 
     Galatasaray Spor Kulübü eski başkanlarından Faruk Süren'e ait Makine Takım Endüstrisi A.Ş. ve Transtürk Holding A.Ş.'nin borçları da, Vakıflar Bankası'nın liderliğinde yeniden yapılandırılacak. 
     Erol Aksoy'un yönetimine seçildiği Factofinans Alacak Alımı A.Ş, Cine 5, Avrupa ve Amerika Holding'in de aralarında bulunduğu grup şirketlerinin borçlarını İstanbul Yaklaşımı'nı içeren finansal yeniden yapılandırma kapsamına aldı. 
     Borçlulardan Edatur Turizm A.Ş, Universal Yayıncılık ve Ticaret A.Ş, Cine 5 Filmcilik ve Yapımcılık A.Ş, Multikanal Pazarlama Dağıtım ve Ticaret A.Ş ve Avrupa ve Amerika Holding A.Ş firmalarının taksitle ödeme isteği 2 yıl ödemesiz, 5 yıl anapara ödemeli ve takip eden 2 yıl faiz ödemeli her yıl ilk gününde oluşacak bir yıllık Libor yüzde 2.5 basit faiz oranı ile olarak kabul edildi. 
     Ege bölgesinin bir dönem sanayi devlerinden biri olan Raks Grubu için de İstanbul Yaklaşımı, adeta bir hayat öpücüğü olacak. Banka borçları nedeniyle sıkıntılı dönem geçiren grup şirketlerinin borçları İstanbul Yaklaşımı kapsamında değerlendirilmeye alındı. 
     2 Ağustos'ta yapılan Alacaklı Bankalar Konsorsiyumu toplantısında, Grup şirketlerinin oybirliğiyle Yeniden Yapılandırma Çerçeve Anlaşması kapsamına alınmasına karar verildi. 
     
     BAŞVURULAR SÜRÜYOR 
     ÇBS Grubu şirketlerinden ÇBS Printaş Baskı Mürekkepleri ve Gereçleri Sanayi A.Ş. ile ÇBS Boya Kimya Sanayii ve Ticareti A.Ş., İstanbul Yaklaşımı uyarınca, borçlarının yeniden yapılandırılması ve Finansal Yeniden Yapılandırma Sözleşmesi yapılması için gerekli başvuruyu 1 Ağustos tarihinde, lider banka Türkiye Halk Bankası A.Ş.'ye yaptı. 
     Bir zamanlar adı ''Havlu Kralı'' olarak anılan Denizlili sanayici Abdülkadir Uslu da halka açık şirketleri Tümteks ve Boyasan'ın İstanbul Yaklaşımı uygulamasından yararlanması için girişimde bulundu. 
     Kumaş, havlu ve bornoz üreticisi Tümteks A.Ş., piyasalardaki daralma nedeniyle makinalarını, işçileriyle birlikte 1999 yılında bir başka firmaya kiralarken, haciz takibine de uğramıştı. Boyasan da, fabrika ve makinalarını kiralamıştı. Köytaş Tekstil Sanayi ve Ticaret A.Ş.'nin, İstanbul Yaklaşımı kapsamındaki başvurusu ise Halk Bankası uzmanlarınca inceleniyor. 
     Halk Bankası uzmanlarının Köytaş'ta yapacağı inceleme sonrası Köytaş'ın kurtarılmaya değer şirketlerden olup olmadığı hususunda rapor düzenlenecek. 
     
     ÇAĞLAR GRUBU ŞİRKETLERİNİN BORÇLARI 
     Bu arada, birden fazla mali kuruluşa borcu bulunan şirketler alacaklı bankalar konsorsiyumu ile görüşerek borçlarını yeniden yapılandırmaya çalışırken, Çağlar Grubu şirketlerinin bankalarla tek tek anlaşma yoluna gittikleri gözleniyor. 
     Çağlar Grubu şirketlerinden Nergis Holding, Emlak Bankası, Vakıfbank ve Yapı ve Kredi Bankası'yla anlaşmaya vararak, bu bankalara olan borçlarını yeniden yapılandırdı. 
     Nergis Holding'in, Emlak Bankası ile imzalanan protokol ile toplam 14 milyon 0 bin 516 dolar tutarındaki anapara borcu, aylık ödemeler şeklinde 30 Haziran 2002'den başlayıp 30 Aralık 2007 tarihine kadar olan vadeye yayıldı. 
     Nergis Holding ile Polylen ve Sifaş'ın Vakıfbank'a olan yaklaşık 25.7 milyon dolar tutarındaki borçları da 7 yıllık ödeme planına bağlandı. 
     Ayrıca, Nergis Holding'in payına düşen toplam 1 milyon 998 bin 296 dolar ve 351 bin 137 Euro tutarındaki borç ile Polylen'in payına düşen toplam 633 bin 254 dolar tutarındaki borcu, 25 Aralık 2009 tarihine kadar olan vadeye yayılarak, aylık taksitler halinde ödenmek üzere Yapı Kredi Bankası ile de anlaşma sağlandı. 
     
     İSTANBUL YAKLAŞIMI NEDİR 
     Türkiye Bankalar Birliği TBB tarafından hazırlanan ve Bankacılık Düzenleme ve Denetleme Kurumu BDDK tarafından onaylanan Finansal Yeniden Yapılandırma Çerçeve Anlaşması'ndan, finansal darboğaz yaşamakta olup, yeniden yapılandırılmaları halinde yaşaması mümkün olan firmalar yararlanabiliyor. 
     Küçük ve orta ölçekli firmaları da kapsayan Finansal Yeniden Yapılandırma Çerçeve Anlaşması'nın Koordinasyon Sekreteryası görevini Türkiye Sınai Kalkınma Bankası A.Ş. üstlendi. Organizasyon yapısı içinde öngörülen Hakem Kurulu oluşturuldu. 
     





</TEXT>
</DOC>
