<DOC>
<DOCNO> 121133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/soneko24.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı Coşkun Hedef, büyüme hızını 5-7'ye çıkarmak 
</HEADLINE>
<TEXT>

     Sanayi ve Ticaret Bakanı Ali Coşkun, ülkenin ekonomik şartlarına göre enflasyonu kontrol altına alıp, büyüme hızını yüzde 5-7'ye çıkarmayı hedeflediklerini söyledi. 
     Bakan Coşkun, Japonya'nın Ankara Büyükelçisi Shigeo Takenaka'yı makamında kabul ederek, bir süre görüştü. 
     Bakan Coşkun, görüşmenin, kendisinin Dışişleri Bakanı Yaşar Yakış'a vekalet etmesinden kaynaklandığını bildirdi. 
     Büyükelçiyle görüşmelerinde, Japonya'dan üç konuda destek istediklerini ifade eden Coşkun, bunların teknoloji, finans ve turizm alanlarında olduğunu belirtti. 
     Japon Büyükelçisi Shigeo Takenaka da, Türkiye'nin ekonomisi konusunda görüşmelerde bulunduklarını ve bakan Coşkun'dan bilgi aldıklarını kaydetti. 
     Türkiye'nin G-20 ülkelerinden biri olduğunu hatırlatan Büyükelçi, dünyanın Türk ekonomisini merak etmekte olduğunu, bu merak edenler içerisinde kendi ülkesinin de bulunduğunu söyledi. 
     Büyükelçi, yatırım ve turizm konularında görüşmeler yaptıklarını sözlerine ekledi. 
     
     EKONOMİK MODELİN EKSİKLERİ VAR 
     Bakan Coşkun, açıklamaların ardından soru üzerine, 58. hükümetin, ülkenin ekonomik şartlarına göre enflasyonu kontrol altına alma gayreti içinde olacağını bildirdi. 
     Coşkun, ''Enflasyonu kontrol altına alırken, büyüme hızının yüzde 5-7 olmasını hedefliyoruz'' diye konuştu. 
     Enflasyonun 2003 yılında yüzde 20, 2004 yılında da yüzde 10'lara düşürmeyi hedeflediklerini vurgulayan Bakan Coşkun, ''2005'lerde de enflasyonu tek rakamlara indirmeyi amaçlıyoruz. Ama bu arada da büyüme sağlanacak'' ifadesini kullandı. 
     Şu ana kadar uygulanan politikaların, ekonomiyi küçültücü, istihdamı ve gelir dağılımını azaltan politikalar olduğunu belirten Coşkun, uygulanmakta olan ekonomik modelin sosyal, üretim ve reel sektör ayaklarının eksik olduğunu söyledi. 
     İşsizlik, hayat pahalılığı ve gelir dağılımı düzeltilmeden, devletin de asli görevlerine dönmeden ekonominin dengelerinin yerine oturmayacağını anlatan Coşkun, bu dengeler kurulduğunda enflasyonun kontrol altına alınacağını sözlerine ekledi. 
     





</TEXT>
</DOC>
