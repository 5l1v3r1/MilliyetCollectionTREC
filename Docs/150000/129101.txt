<DOC>
<DOCNO> 129101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sonspo05.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe taraftarı herşeye rağmen takımını yalnız bırakmadı... 
</HEADLINE>
<TEXT>

     Birinci Süper Lig'in ilk bölümünde sergilediği performansla hayal kırıklığı yaratmasına rağmen, Fenerbahçe'yi taraftarları yalnız bırakmadı. 
     Avrupa Kupaları ve ligde ortaya konulan performans nedeniyle eleştirilere maruz kalan sarı-lacivertli takımı, kendi sahasında yaptığı maçlarda ortalama 27 bin 500 seyirci destekledi. 52 bin 500 kapasiteli Fenerbahçe Şükrü Saracoğlu Stadı tribünlerinin her maçta ortalama yüzde 52.38'lik bölümü doldu. 
     Ligde cezası nedeniyle Adanaspor karşısında Kadıköy'de seyircisiz mücadele eden, Bursaspor maçını da Ankara 19 Mayıs Stadı'nda oynayan sarı-lacivertli takımı, kendi evinde yaptığı 7 lig 3 de Avrupa Kupası maçında izlemek için ortalama 27 bin 500 seyirci stada geldi. Seyirci ortalamasının yüksek oluşu tribün gelirlerini de arttırdı. 
     
     ÖZBAĞI ''TARAFTARIMIZ BÜYÜK OLDUĞUNU GÖSTERDİ'' 
     Fenerbahçe Kulübü Asbaşkan Yatırımlar ve Projeler Sorumlusu Nihat Özbağı, kötü sonuçlar elde etmelerine rağmen taraftarların maçlara gösterdiği ilginin sevindirici olduğunu söyledi. 
     Özbağı, ''Bir maçı cezamız nedeniyle seyircisiz oynamamıza karşın kendi sahamızdaki maçlarda ortalama 27 bin 500 seyirci stada geldi. İyi neticeler almamamıza rağmen, seyircimiz bizi yalnız bırakmayarak büyük olduğunu gösterdi'' diye konuştu. 
     
     GALATASARAY MAÇINDA STAT DOLDU 
     Sarı-lacivertli taraftarlar, sezonun ilk yarısında en çok Galatasaray derbisine ilgi gösterdi. 
     Ezeli rakibini 6-0'lık skorla yenerek tarihi bir galibiyet elde eden Fenerbahçe, 52.500 kapasiteli stadı tamamen dolduran taraftarlarına, uzun süre hafızalardan silinmeyecek bir maç izleme olanağı sağladı. 
     
     GÖZTEPE MAÇINDA SABIRLAR TAŞTI 
     Büyük hedeflerle yola çıkan ancak Werner Lorant yönetiminde bir türlü başarıyı yakalayamayan Fenerbahçe'de Göztepe maçında taraftarların da sabrı taştı. 
     Lorant'ın istifasından sonra antrenör Oğuz Çetin yönetiminde çıktığı ilk maçta Göztepe ile berabere kalan sarı-lacivertli takım, maç sonunda taraftarın yoğun tepkisiyle karşılaştı. Taraftarlar yaptıkları tezahüratlarla yönetim kurulunu da istifaya çağırdı. 
     Ancak bir sonraki hafta Trabzonspor maçında tribünlere birlik beraberlik mesajları içeren pankartlar asan taraftarlar, bir hafta öncesinden çok farklı bir görüntü sergilediler. Sarı-lacivertliler, bu maçta bordo-mavili ekibi 3-2 yenerek, ligin ilk bölümünü galibiyetle tamamladı. 
     





</TEXT>
</DOC>
