<DOC>
<DOCNO> 107948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sontur11.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık'tan AB'ye uyum genelgesi... 
</HEADLINE>
<TEXT>

     Kopenhag'taki AB zirvesinde tam üyelik müzakerelerinin başlayabilmesi için tarih almak isteyen Ankara, yayımladığı son bir genelge ile uyum çalışmalarına hız veriyor. 
     Başbakan Bülent Ecevit imzasıyla 13 Eylül'de çıkartılan genelgede, Türkiye'nin AB üyelik sürecindeki son durumuna ilişkin bilgi verilerek, 3 Ağustos'ta TBMM'den geçen uyum yasalarının hayata geçirilebilmesi için yapılması gerekenler sıralanıyor. 
     Genelgede, 12-13 Aralık'ta Kopenhag'ta düzenlenecek AB devlet ve hükümet başkanları toplantısında, Türkiye'ye ''katılım müzakerelerine başlanması için bir tarih verilmesinin beklendiği'' ifade ediliyor. 
     
     TÜRKİYE'NİN ÖNÜNDEKİ AB TAKVİMİ 
     Başbakanlık genelgesinde, Kopenhag zirvesine kadar geçecek olan yaklaşık 3 aylık dönemde Türkiye'nin dikkatle takip etmesi gereken önemli tarihlere de işaret ediliyor. 
     AB'ye aday ülkelere ilişkin ilerleme raporları ile Genişleme Stratejisi belgesinin AB Komisyonu tarafından bu yıl 16 Ekim'de yayımlanacağının hatırlatıldığı genelgede, AB Dönem Başkanı Danimarka'nın 24-25 Ekim günlerinde olağanüstü Brüksel zirvesini düzenleyeceği kaydediliyor. 
     Brüksel zirvesinde AB ülkelerinin, genişleme süreci bağlamında Kopenhag zirvesinde alınacak kararlar üzerinde ön mutabakata varmalarının söz konusu olduğunun anımsatıldığı genelgede, Komisyon tarafından hazırlanacak ilerleme raporlarının bu değerlendirmelere esas teşkil edeceğine dikkat çekiliyor. 
     
     ''EN GEÇ 15 KASIM'' 
     Genelgeye göre, Türkiye, önündeki AB takvimini dikkate alarak, Kopenhag kriterlerine uyum çalışmalarına, AB Komisyonu tarafından 8 Kasım 2000 tarihinde yayımlanan Katılım Ortaklığı Belgesi ile 13 Kasım 2001 tarihli İlerleme Raporu ve Genişleme Strateji ışığında, kendi Ulusal Programı'nı esas alarak hız verecek. 
     Bu çerçevede, genelgede uyum çalışmalarına hız verilmesine yönelik göze çarpan önemli bir husus şöyle ifade ediliyor 
     ''Ulusal Program'ın siyasi kriterler bölümünde yer almakla birlikte bugüne kadar gerçekleştirilemeyen tüm taahhütlerin en geç 15 Kasım 2002'de etkin şekilde uygulamaya geçirilecek şekilde tamamlanması için gerekli önlemler alınacaktır.'' 
     
     KANUNLARIN UYGULAMAYA GEÇİRİLMESİ 
     Genelgede, ''uygulamaya tam olarak yansıtılabilmesi için'' gerekli yasa ve yönetmelik tasarıları 15 Ekim 2002 tarihine kadar Başbakanlığa sevk edilecek kanunlar şöyle sıralanıyor 
     ''03.10.2001 tarih ve 4709 sayılı T.C Anayasasının Bazı Maddelerinin Değiştirilmesi Hakkında Kanun'', ''06.02.2002 tarih ve 4744 sayılı Bazı Kanunlarda Değişiklik Yapılmasına Dair Kanun'' ve ''26.03.2002 tarih ve 4748 sayılı Çeşitli Kanunlarda Değişiklik Yapılmasına İlişkin Kanun.'' Bu kanunların lafzına ve ruhuna uygun olarak uygulamaya geçirilmesi ve uygulamanın etkin şekilde denetlenmesi için gerekli diğer önlemlerin de aynı tarihe kadar alınacağı belirtiliyor. 
     Bu arada, genelgede, 4771 sayılı Kanun'a istinaden çıkarılması öngörülen uygulama yönetmeliklerinin tasarılarının, 1 Kasım 2002 tarihine kadar, siyasi kriterlerin tamamlanabilmesi için Türkiye'nin taraf olması gereken tüm uluslararası sözleşmelere ilişkin onay kanunu taslaklarının da 15 Ekim 2002 tarihine kadar Başbakanlığa gönderileceği kaydediliyor. 
     
     İNSAN HAKLARI İÇİN İNCELEME KOMİSYONLARI 
     Başbakanlık genelgesi ile başta işkence olmak üzere ağır insan hakları ihlallerine ilişkin somut iddiaların süratle incelenip sonuçlarının kamuoyuna açıklanabilmesi için inceleme komisyonlarının kurulması kararlaştırıldı. 
     Başbakanlık İnsan Hakları Başkanlığı faaliyetlerine ilaveten, İnsan Haklarından Sorumlu Devlet Bakanlığı ile Adalet ve İçişleri Bakanlıkları bünyesinde, doğrudan bakanlara bağlı olarak kurulacak üst düzey komisyonlar, birbiriyle eşgüdümlü çalışacak. Gerektiği takdirde diğer kurumlarla işbirliği halinde derlenecek bilgiler, İnsan Haklarından Sorumlu Devlet Bakanı ile Adalet ve İçişleri Bakanları tarafından kamuoyuna açıklanacak. 
     Kamu kurum ve kuruluşları da kendilerine ulaşan bu tür somut iddiaları, kurum içinde yaptıkları inceleme sonuçlarıyla birlikte bu komisyonlara intikal ettirecekler. 
     
     AB MÜKTESABATI'NA UYUM KOMİSYONLARI 
     Genelge ile 1 Ekim 2002 tarihine kadar oluşturulması kararlaştırılan bir diğer komisyon türü de ''AB Müktesabatı'na Uyum Komisyonları'' olarak göze çarpıyor. 
     AB Müktesabatı'nın sürekli geliştiği ve güncelleştiği gözönünde tutularak kurulmasına karar verilen komisyonlar, her bakanlık ve kamu kurum veya kuruluşu bünyesinde, sürekli görev yapacak şekilde, doğrudan bakana veya kurum başkanına bağlı olarak kuruluyor. 
     Bu komisyonlarda, gerektiği takdirde üniversite öğretim elemanları da geçici olarak görevlendirilebilecek. Bu tür talepler, YÖK Başkanlığı'na iletilerek, YÖK aracılığıyla karşılanacak. 
     Bakan veya kurum başkanlarının talimatı doğrultusunda çalışacak komisyonların görev alanı ve şekli genelgede şöyle belirtiliyor 
     ''Bu komisyonlar, AB'ye uyum çalışmalarını yönlendirecek ve kontrol edecektir. Komisyonlarda, AB Müktesabatı'na uyumu ilgilendiren Türk mevzuatının tespiti ile alınması gereken yasal ve idari önlemler, öncelik sırasına konularak belirlenecektir. Gereken hallerde ilgili diğer kurumlardan 30 gün içinde görüş bildirmeleri istenecek, bu süre zarfında görüş alınamadığı takdirde mevzuat taslakları, bakan veya kurum başkanının talimatıyla nihai şekilleri verildikten sonra, Başbakanlığa sevk edilecektir.'' Komisyonlar, mevzuat çalışmalarında, gerektiği takdirde, Dışişleri Bakanlığı ve AB Genel Sekreterliği aracılığıyla AB Komisyonu'ndan ve Avrupa Konseyi'nden görüş ve uzman yardımı alabilecekler. 
     





</TEXT>
</DOC>
