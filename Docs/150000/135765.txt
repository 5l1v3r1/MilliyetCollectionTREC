<DOC>
<DOCNO> 135765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sonspo29.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, Samsunspor maçına hazır... 
</HEADLINE>
<TEXT>

     Ligin ikinci yarısının ilk maçında, yarın sahasında Samsunspor ile karşılaşacak olan Bursaspor, hazırlıklarını tamamlayarak kampa girdi. 
     Vakıfköy Orhan Özselek Sosyal Tesisleri'nde, teknik direktör Erdoğan Arıca gözetiminde yapılan ve yaklaşık 1 saat süren antrenmana, sakatlıkları süren Murat Sözkesen ile Tayfun katılmadı. 
     Futbolcuların oldukça hırslı göründüğü çalışmanın ardından yeşil-beyazlılar, kendi tesislerinde kampa girerek, maç saatini beklemeye başladı. 
     Teknik direktör Erdoğan Arıca antrenman sonunda yaptığı açıklamada, Samsunspor'a karşı zorlu bir mücadele vereceklerini belirterek, ''Ama, ne kadar zor olursa olsun, kazanmaktan başka düşüncemiz yok. Taraftarlarımızın desteğiyle galip gelmek istiyoruz. Bunu da başaracağız'' dedi. 
     Yeşil-beyazlıların Samsunspor karşısına, Majdan, Ömer, Egemen, Bulat, Erkan, Glauber, Junior, Yakup, Mirza, Mustafa Şahintürk ve Okan muhtemel 11'iyle çıkması bekleniyor. 
     





</TEXT>
</DOC>
