<DOC>
<DOCNO> 148218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/guncel/gun23.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
kısa kısa.. 
</HEADLINE>
<TEXT>

Anne babaya bebek’ gözaltısı      Konya Meram’da ağzından köpükler gelen ve yüzü moraran 6 aylık ikiz bebeklerden Şeyma’nın ölümünün şüpheli bulunması üzerine birbirini suçlayan imam nik hlı anne baba İdris Doğan ile Nuray Tüken gözaltına alındı. Anne Tüken ifadesinde uyumakta olan Şeyma’nın ağız kısmında yastık ve minder gördüğünü ve eşi tarafından çocuğun öldürüldüğünü iddia ederken, Doğan da bebeğin ölümünden eşini sorumlu tuttu. Önceki gece meydana gelen olay üzerine Doğan’ı bacağından ve sırtından bıçaklayan Tüken’in kardeşleri Tahir ve Aynur Tüken de yakalandı. n M.KAYHAN YILDIZ DHA 
     
Başkente bombayı’ MLKP örgütü üstlendi      Başkentte geçen cumartesi Bakanlar Kurulu’nun devam ettiği saatlerde meydana gelen üç patlamayı yasadışı MLKP Marksist Leninist Komünist Parti örgütü üstlendi. MLKP, internet sitesinde eylemleri "Ezilenlerin Sosyalist Platformu" adlı alt grubunun gerçekleştirdiğini açıkladı. Ses bombalarının, amonyum nitratla potasyum kloratın kimyasal tepkimesiyle oluşturulduğunu belirleyen polis, Irak savaşını protesto amacıyla yeni eylemler yapılabileceği ihtimali üzerine Ankara’da alarma geçti. Kentin ana noktalarında kontroller yapmaya başlayan polis, elçiliklerdeki güvenlik önlemlerini artırıdı. n ANKARA Milliyet 
     
Balkaner katiline müebbet hapis istemi      Maslak’taki Balkaner Plaza’ya pompalı tüfekle girerek, Yurtbank’ın eski sahibi Ali Avni Balkaner’in oğlu Muzaffer Hakan Balkaner’le eski eşi sekreter Birgül Özmen’i öldürmekten tutuklanan Tuncay Baktimur’un, müebbet ağır hapis cezasına çarptırılması istendi. Soruşturmayı tamamlayan Şişli Cumhuriyet Savcısı Hamdi Sarmaşık, Baktimur’un cinayeti tasarlayarak işlediğini belirtti. 
     
Toprak ve kızı, polis zoruyla getirilecek      Toprakbank’ın eski sahibi Halis Toprak ile kızı Yeşim Toprak, "vergi kaçakçılığı" suçundan yargılandıkları davaya "Vergi affından yararlanarak borçlarımızı ödedik" diyerek gelmedi, ama Şişli 1. Asliye Ceza Mahkemesi Başkanı, her iki sanığın polis zoruyla getirilmesine karar verdi. 
     
Eğitimci Çavuşoğlu toprağa verildi      Nijerya’da geçirdiği trafik kazası sonucu yaşamını yitiren, iflas eden Çavuşoğlu Eğitim Kurumları’nın sahibi Ahmet Çavuşoğlu için dün Ataköy 5. Kısım Camii’nde tören düzenlendi. Eşi ve çocuklarının yanı sıra ANAP lideri Ali Talip Özdemir’in katıldığı törenin ardından Çavuşoğlu’nun cenazesi Büyük-çekmece Mezarlığı’nda toprağa verildi. 
     
Okan Üniversitesi 2004’te açılıyor      21. Dönem Çanakkale Milletvekili Prof. Dr. Sadık Kırbaş, Okan Üniversitesi Kurucu Rektörlüğü’ne atandı. 2003-2004 öğretim yılında İstanbul Yakacık’ta hizmete girecek olan üniversitede İktisadi ve İdari Bilimler Fakültesi - İşletme, Mühendislik Fakültesi - Bilgisayar, Fen Edebiyat Fakültesi - İngilizce Mütercim Tercümanlık, Bilgisayar ve Turizm Yüksekokulu - Turizm ve Otelcilik programlarında eğitim verilecek. 
     
Fırtına Gevaş’ı yerle bir etti      Van’ın Gevaş ilçesinde saatteki hızı 100 kilometreyi bulan şiddetli fırtına yaşamı felç etti. Binaların çatılarını uçuran fırtınada 35 telefon direği, 34 elektrik direği devrildi, ağaçlar yerinden söküldü. Elektrik nakil hatlarındaki arıza yüzünden, ilçe 2 gündür karanlıkta kaldı. Hasar tespit çalışmalarının başladığını belirten Kaymakam İbrahim Halil Çomaktekin, karanlıkta kalan ilçe ve köylere bugün elektrik verilebileceğini açıkladı. 
     
Özel Olimpiyatlar Futbol Haftası      Zihinsel engelli futbolcu sayısını artırmak amacıyla tüm Avrupa ülkelerinde düzenlenen Özel Olimpiyatlar Avrupa Futbol Haftası, bu yıl 22-29 Nisan günleri arasında kutlanacak. Özel Olimpiyatlar "Futbol Geliştirme Projesi" çerçevesinde UEFA’nın ve ülkemizde Futbol Federasyonu’nun destekleriyle ilk kez 2001’de kutlanmaya başlanan hafta kapsamında 14 Nisan Pazartesi günü saat 10.30’da Türkiye Spor Yazarları Derneği’nde basın mensuplarının da katılacağı bir toplantı düzenlenecek. Toplantıda Özel Olimpiyatlar Milli Takımı da hazır bulunacak. 
     


GÜNCEL 




















</TEXT>
</DOC>
