<DOC>
<DOCNO> 146556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sondun53.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoon ''Güney Irak'ın büyük bölümünde kontrolü sağladık'' 
</HEADLINE>
<TEXT>

     İngiltere Savunma Bakanı Geoff Hoon, koalisyon güçlerinin Irak'ta ''sağlam bir ilerleme sağladığını'' ve Güney Irak'ın büyük bölümünde kontrolü sağladıklarını bildirdi. 
     Avam Kamarası'nda soruları yanıtlayan Hoon, savaş sırasında ölen ya da yaralanan İngiliz askerleri için başsağlığı ve ''geçmiş olsun'' dilekleriyle başladığı konuşmasında, amaçlarının ''Saddam Hüseyin rejimine son vermek ve kitle imha silahlarını etkisiz hale getirmek'' olduğunu tekrarladı. 
     Yaklaşık 45 bin İngiliz askerinin ABD güçleriyle birlikte Irak'ın Güney ve Batı bölgelerinde güvenliği sağlamak için 12 gündür çaba harcadıklarını, bunun mümkün olduğunu, bu gücün şimdi de Bağdat'a ilerleyişini sürdürdüğünü belirten Hoon, koalisyon askerlerinin Bağdat'ın 50 mil yakınına kadar ilerlediğini belirtti. 
     Bir parlamenterin Güney Irak'taki su sıkıntısıyla ilgili sorusunu yanıtlarken, Irak'ta insani felaketin Saddam Hüseyin rejiminin uygulamaları sonucunda ortaya çıktığını hatırlatan Hoon, koalisyon güçlerininse bu insani felaketin ortadan kalkması için çaba harcadıklarını bildirdi. Bu amaçla yardım malzemesi yüklü Sir Galahad gemisinin, Cuma günü Ümmü Kasr limanına yanaştığını hatırlatan Hoon, Kuveyt'ten Irak'a çekilen su boru hattının da hizmete sokulduğunu belirtti. 
     İntihar saldırılarıyla ilgili bir soru üzerine, Körfez'deki bütün kuvvetlerin bu tehlikeye karşı uyanık olmaları yolunda uyarıldığını kaydeden Hoon, bu saldırıların sıradan Iraklıların yaşamını da zorlaştırdığını bildirdi. 
     Milletvekillerinden biri Hoon'a, operasyonun beklenenden çok daha uzun süreceğinin anlaşıldığını söyledi. Bunun üzerine, bu tür yorumların, bazı yazarların yarattığı beklentilerden geldiğini belirten Hoon, ''Basında yazılan şeyler bu etkiyi yarattı. Yoksa ben ilk günden itibaren bu savaşın farklı, çok çaba gerektirecek ve zorlu bir savaş olacağını söyledim. Zor olacağı belliydi'' dedi. 
     Hoon, bugüne kadar 8 bin Iraklının koalisyon güçlerinin eline esir düştüğünü, bunların büyük bölümünün kendiliklerinden teslim olduğunu belirterek, bu kişiler arasında üst düzey Iraklı yetkililerin olmadığını söyledi. 
     İngiltere Savunma Bakanı Geoff Hoon, bir başka soru üzerine de, şu anda Körfez bölgesinde bulunan askerlerin sayıca yeterli olduğunu düşündüklerini, yeni askeri birlikler gönderme niyetleri bulunmadığını, ancak bazı askerlerin yerlerinin merkezdekilerle değiştirilmesinin söz konusu olabileceğini bildirdi. 
     





</TEXT>
</DOC>
