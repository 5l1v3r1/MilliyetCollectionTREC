<DOC>
<DOCNO> 137938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/soneko10.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
KİT Komisyonu kararları... 
</HEADLINE>
<TEXT>

     TBMM Kamu İktisadi Teşebbüsleri KİT Komisyonu'nun kesinleşen kararları bugünkü Resmi Gazete'nin mükerrer sayısında yayımlandı. 
     Kararda, 1995-1999 tarihleri arasında değişen dönemlerde, bilançolarıyla netice hesapları tasvip edilmek suretiyle yönetim kurulları ibra edilen 154 kuruluş sıralandı. 
     Bunlar arasında, Bağ-Kur Genel Müdürlüğü, Devlet Malzeme Ofisi, Elektrik İşleri Etüt İdaresi, Kamu Ortaklığı Fonu, Kıyı Emniyeti ve Gemi Kurtarma İşletmeleri Genel Müdürlüğü, KOSGEB, MTA Genel Müdürlüğü, SEKA'nın çeşitli işletmeleri, Devlet Demir Yolları, GAP İdaresi, Emekli Sandığı, Ziraat Bankası, Tarım İşletmeleri Genel Müdürlüğü, TEAŞ, Türkiye Demir Çelik İşletmeleri, TEDAŞ'ın bazı müesseseleri ve Milli Piyango İdaresi gibi kuruluşlar bulunuyor. 
     
     ŞARTLI İBRA EDİLENLER 
     Komisyon tarafından, aynı dönemler itibariyle, bilanço ve netice hesapları açılmış ve açılacak inceleme ve soruşturma sonuçları saklı kalmak kaydıyla yönetim kurulları ibra edilen KİT'lerin sayısı da 79 olarak belirlendi. 
     Şartlı ibra olunanlar arasında, TRT'nin 1995-1996, Toplu Konut İdaresi ve Toplu Konut Fonu'nun 1998-1999, TEDAŞ'ın bazı illerdeki müesseselerinin 1999 yılı, TEKEL'in bazı müesseselerinin de 1997-1998 ve 1999 yılına ait hesapları yer alıyor. 
     
     İBRA EDİLMEYENLER 
     Bu arada, karara göre, Emlak Bankası, Türkiye Taşkömürü Kurumu, Karadon İşletme Müessesesi, Kozlu Taşkömürü İşletme Müessesesi ve Üzülmez Taşkömürü İşletme Müessesesi'nin 1997 yılına ait hesapları ise ibra edilmedi. 
     Öte yandan, 1995-2000 yılları arasındaki çeşitli dönemlere ait, genel görüşmeye sunulan 134 kuruluş da kararda sıralandı. 
     Karar ekinde ise denetlenen kuruluşların 1997-1998 ve 1999 yıllarına ait kar zarar sonuçlarını gösterir liste yayımlanırken, bu kuruluş, müessese, bağlı ortaklık ve iştiraklerin bilançoları da yer aldı. 
     





</TEXT>
</DOC>
