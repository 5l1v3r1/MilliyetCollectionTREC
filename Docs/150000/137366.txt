<DOC>
<DOCNO> 137366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sontur15.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Habur'da kritik zirve... 
</HEADLINE>
<TEXT>

     Türkiye, Kuzey Irak'taki siyasi grupların liderlerini Habur Sınır Kapısı'nda bir araya getirdi. Toplantıda, olası savaş öncesi son gelişmeler değerlendirilirken, Türkiye'nin "olmazları" bir kez daha altı çizilerek anlatıldı. 
     Habur Sınır Kapısı Mülki Amirliği'nde dün saat 09.00'da büyük gizlilik içerisinde başlayan toplantı öncesi, Silopi'den Habur Sınır Kapısına giden karayolu 5 kilometre mesafede gazetecilerin geçişine yasaklandı. Ağır makineli silahlarla yolu kesilen Habur'a gazeteciler gidemezken, sabah saatlerinde bir askeri helikopter, Türk yetkililerini toplantının yapılacağı yere getirdi. 
     Toplantıya Türkmen Cephesi lideri Sanan Ahmet Aga, Kürdistan Yurtsever Birliği lideri Celal Talabani, Irak Kürdistan Demokrat Partisi'nin önde gelen isimlerinden Neçirvan Barzani, Dışişleri Bakanlığı, Milli İstihbarat Teşkilatı'nın MİT bölgeyle ilgili yetkilileri ile Genelkurmay Başkanlığı'ndan bir general katıldı. Amerikalı bir generalin de bulunduğu toplantıda, Türkiye'nin "kırmızı çizgileri" bir kez daha dile getirildi. Olası bir harekatta Türkiye'nin bölgede yer almasının kimseyi rahatsız etmemesi gerektiği, Türk askerinin Amerikan komutasını kabul etmeyeceği de toplantıda ele alınan diğer konular oldu. 
     Özellikle Kürt grupların liderlerine, Türkiye'nin 1991 yılındaki Körfez harekatı sonrasında bölgede doğan boşluktan güç alan PKK'ya bu kez kesinlikle boş alan bırakılmayacağı anlatılarak, Türk askerine muhalefet edilmemesi istendi. 
     Ankara'da bayram öncesi Kuzey Iraklı siyasi grupların liderleriyle gerçekleştirilen toplantının devamı niteliğindeki bu kritik buluşma, Türkmenlerin yer aldığı ikinci toplantı olma özelliğini de taşıyor. Kuzey Irak'taki Türkmenler, bu türdeki bir toplantıya ikinci kez katılıyor. 
     





</TEXT>
</DOC>
