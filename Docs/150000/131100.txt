<DOC>
<DOCNO> 131100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/ekonomi/aeko.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Başkanı Engin Akçakoca açıkladı 
</HEADLINE>
<TEXT>
Dışbank’ta sorun yok 
BDDK Başkanı Engin Akçakoca, Dışbank’ta grup kredi limitlerinin zorlandığına dair bir tespitimiz yok. Bankalar hakkında dedikodu yapılırsa dişimizi göstermemiz gerekebilir’ dedi 
     ANKARA Milliyet 

     Bankacılık Denetleme ve Düzenleme Kurulu BDDK Başkanı Engin Akçakoca, "Dışbank’ın grup kredi limitlerinin zorlandığına dair bir tespitimiz yok" dedi. Basın yoluyla doğru olmayan haberlerle bankaların hedef alınmasına karşı olduklarını söyleyen Akçakoca, "Bizim alanımıza giren bankaların sağlığı tehlikeye girerse, o zaman BDDK olarak dişimizi göstermemiz gerekir" diye konuştu. 
     Akçakoca, kurul üyeleri ve kurum başkan yardımcıları ile birlikte Kurumsal İletişim Dairesi’nin tanıtımı amacıyla basın mensuplarına öğle yemeği verdi. Dışbank’la ilgili son günlerde bazı gazetelerde çıkan haberlerin hatırlatılması üzerine Akçakoca, kredi limitlerinin zorlandığına dair tespitlerinin olmadığını ifade etti. Akçakoca bunun üzerine, "İncelemeler yaptık. Limitlerle ilgili bir problem yok" dedi. 
     Akçakoca, bazı gazetelerde bankacılıkla ilgili gerçek dışı yayınların niteliğinden yakınarak, "Bu tür olaylara karşı BDDK’nın önlem alması gerekir. Haberler, bankalar hakkında gerçek dışı bir takım dedikodulara dönüşmüşse BDDK’nın da dişini göstermesi gerekir. Yoksa o haklı, bu haklı diye değil. Açıyoruz iki tarafı da konuşuyoruz. Lütfen diyoruz. Ama suç duyurusu en son şey" diye konuştu. 
     
     Bağımsız denetim istiyoruz’ 
     Başbakanlık Teftiş Kurulu ile BDDK arasında yaşanan sorunların hatırlatılması üzerine de Akçakoca, kendilerinin üçlü bir denetim mekanizması olduğunu vurguladı. Yüksek Denetleme Kurulu’ndan bir temsilcinin de sürekli yaptıkları işlemleri denetlediğini söyleyen Akçakoca, "Biz bağımsız kurulların bağımsız denetimden geçmesinden yanayız" dedi. 
     Ticari sır ve bankacılık sırları kavramı konusunda hükümetin bir çalışması olduğunu söyleyen Akçakoca, kendilerinin de alacakların tahsilatının hızlanması için önerilerini hükümete gayriresmi yollardan sunduklarını dile getirdi. 
     Akçakoca, büyük kanuni değişikliklere gerek olmadığını, bazı ufak düzenlemeler ve İcra İflas Kanunu’nunda yapılacak değişikliklerle tahsilatın hızlandırabileceğini belirtti. 
     Öte yandan Akçakoca, TMSF’nin fon bankalarında kullanılan kaynaklardan dolayı Hazine’ye bulunan 31.5 katrilyonluk ikraz borcunun önümüzdeki günlerde yeniden yapılandırılacağını ifade etti. Akçakoca, borca şu anda 6183 sayılı kanun gereği olan yasal faizin işletilmediğini bildirdi. 
     Koşulların şu anda TMSF’nin alacaklarının varlık yönetimi veya paketleme yoluyla satışına uygun olmadığını söyleyen Akçakoca, "Yılın üçüncü çeyreğinde varlık yönetim şirketini kurmayı amaçlıyoruz. Ama kurulamayabilir" dedi. 
     
     Limitler aşılmadı’ 
     BDDK’nın Dışbank’ta grup kredilerinde limitlerin zorlandığına ilişkin bir tespiti olmadığını belirten Başkan Engin Akçakoca, "Limitlerle ilgili problem yok" dedi. BDDK Başkan Yardımcısı Teoman Kerman da, POAŞ ile ilgili konularda inceleme yapıldığı sırada, Dışbank kredilerinin gündeme geldiğini ve bu konunun şifaen’ sorulduğunu, kendilerinin de inceleme sonuçlarını ilettiklerini söyledi. Bunun üzerine Akçakoca da "İncelemeler yaptık, limitlerle ilgili problem yok" dedi. 
     
Mevduatta güvence sınırı 20 bin euro olacak’      BDDK Başkanı Engin Akçakoca, bankacılık sisteminde uygulanan yüzde 100 mevduat güvencesi’nin aşağı çekileceğini söyledi. 
     Bu konu ile ilgili yeni limiti bu yıl içinde duyurmayı planladıklarını kaydeden Akçakoca, uygulamaya geçilmeden önce bir yıl öncesinden duyurulmasının daha sağlıklı olacağını söyledi. 
     Akçakoca bu konuda şunları söyledi 
     "Bu konudaki bir değişikliği bir yıl önceden duyuracağımızı açıklamıştık. Mevduattaki güvence konusunda yeni uygulama için 2003 yılında bir duyuru yapmayı planlıyoruz. Güvence sınırını Avrupa Birliği standatları olan mudi başına 20 bin euro’ya çekmek istiyoruz." 
     Akçakoca, ayrıca yüzde 1 olan prim oranını da yüzde 0.5’e çekmeyi amaçladıklarını belirtti. 
     
Paramı oraya buraya harcamayın’ diyecek      IMF Birinci Başkan Yardımcısı Anne Krueger’ın Türkiye’ye gelişindeki amacın sorulması üzerine Akçakoca, "Bana göre Krueger daha önce verilmiş sözlere uyulup uyulmadığını kontrol etmeye geliyor" dedi. Akçakoca, "Benim verdiğim paraları oraya buraya harcamayın’ demeye geliyor" diye konuştu. 
     IMF’nin Fon bankaları ile ilgili bir tereddütü olmadığını bildiren Akçakoca, "Dış piyasaların da yok" dedi. Pamukbank’ta sürecin halen devam ettiğini ve Bayındırbank’ta da 912 personel ve dokuz şube olduğunu ifade eden Akçakoca, "Orada personel sayısını azaltacağız ve şube sayısını üçe indireceğiz" diye konuştu. 
     
Çukurova için İstanbul Yaklaşımı anlamsız’      Çukurova Grubu ile Pamukbank dolayısıyla TMSF’ye borçları için görüşmelerin sürdüğünü belirten BDDK Başkanı Akçakoca, Yapı Kredi Bankası’nın Çukurova Grubu şirketleriyle İstanbul Yaklaşımı’na gitmesi yönündeki soruya da şu karşılığı verdi 
     "Yapı Kredi’deki İstanbul Yaklaşımı’nın bir anlam ifade edebilmesi için diğer borçların çözümlenmesi lazım." 
     Yapı Kredi’nin İstanbul Yaklaşımı ve Pamukbank’ın Fon’a borçları konusunda görüşmelerin 31 Ocak’a kadar devam edeceğini belirten BDDK Başkanı Akçakoca, görüşmeler sürdüğünden bu aşamada konuyla ilgili soruları yanıtlamak istemediğini ifade etti. 
     
Hazine ile yeni bir anlaşma yapacağız’      Akçakoca, finansal kriz sonrası mali durumu bozulduğu için TMSF bünyesine alınan bankaların bilançolarının düzeltilmesi amacıyla Hazine’nin tahvil ihracı yoluyla bankaya yaptığı ikrazların yeni bir anlaşmaya bağlanacağını bildirdi. 
     TMSF’nin söz konusu ikrazlar dolayısıyla Hazine’ye olan toplam borcunun, Pamukbank için alınan borç da dahil 31.8 katrilyon lira 21.5 milyar dolar olduğu belirtildi. 
     TMSF söz konusu borçlara mahsuben geçtiğimiz günlerde 735 milyon dolarlık bir geri ödeme yapmıştı. Yeni ikraz anlaşmasıyla Pamukbank için alınan 2.5 milyar dolarlık ikrazın da kapsanmasının amaçlandığı bildirildi. 
     
Ufak yasal düzenlemeler tahsilatı hızlandırır’      Engin Akçakoca, el konulan bankaların sahip ve ortaklarından tahsilatın hızlandırılması önünde bazı engeller olduğunu, açılan davalarda tıkanıklıklar yaşandığını, bunların aşılması için hükümete bazı önerilerde bulunduklarını anlattı. Bu önerilerin büyük bölümünün yasa değişikliği gerektirmediğini söyleyen Akçakoca, "Bazı ufak dokunuşlarla da hızlandırılabilir" dedi. El konulan bankalardan 1.5 milyar dolar tahsilat yapıldığını, 1 milyar dolarlık alacağın yeniden yapılandırıldığını belirten Akçakoca, alacakların ya paketlenip’ ya da varlık yönetimi şirketi aracılığıyla satılmasını düşündüklerini söyledi. Akçakoca, bu iki yöntem için de konjonktürün şu an uygun olmadığını ifade etti. 
     



 EKONOMİ 
















</TEXT>
</DOC>
