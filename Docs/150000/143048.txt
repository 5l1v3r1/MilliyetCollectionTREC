<DOC>
<DOCNO> 143048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sontur07.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İskenderun Limanı'ndan sevkedilen araçların bir kısmı Taşucu'nda 
</HEADLINE>
<TEXT>

     TBMM'nin verdiği izin çerçevesinde, askeri üs ve limanlarda gerekli yenileştirme, geliştirme, inşaat ve tevsi ile yerinde hazırlık faaliyetleri kapsamında İskenderun Limanı'nda bulunan ve değişik bölgelere sevkedilen askeri araçlardan bir bölümü, Mersin'in Silifke İlçesi Taşucu Beldesi'ne getirildi. 
     Bu sabah İskenderun Limanı'ndan konvoy halinde yola çıkarılan jiplerden 10'u, Taşucu SEKA Liman Sahası'na giriş yaptı. Bu araçlar, daha önce Gümrük Binası olarak kullanılan ancak karargah şeklinde düzenlenen yerde kayıt kontrollerinin ardından yetkililerce teslim alındı. 
     Araçlar, daha sonra hangarların önünde konuşlandırıldı. 
     Bu arada, İskenderun Limanı'na dün akşam saatlerinde yanaşan 42 bin grostonluk İtalyan bandıralı, askeri araç ve malzeme yüklü gemiden boşaltma işlemleri sürdürülüyor. 
     Liman sahasında bekletilen araç ve malzemelerin bir bölümü de TIR'lara yüklenerek sevkıyata hazır hale getiriliyor. 
     





</TEXT>
</DOC>
