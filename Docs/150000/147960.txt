<DOC>
<DOCNO> 147960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sontur25.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkanlar üzerinden yeni bir yağışlı hava geliyor 
</HEADLINE>
<TEXT>

     Türkiye bu geceden itibaren Balkanlar üzerinden gelen yeni bir yağışlı havanın etkisi altına girecek. 
     Devlet Meteoroloji İşleri Genel Müdürlüğü'nden aldığı bilgiye göre, Orta Akdeniz üzerinden gelen yağışlı havaya ilave olarak Türkiye, bu geceden itibaren Balkanlar'dan gelen yeni bir yağışlı havanın etkisi altına girecek. 
     Buna göre, yarın, Marmara, Ege, Akdeniz, İç Anadolu'nun batısı, Batı Karadeniz ile Doğu Anadolu'nun doğusu yağışlı geçecek. Yağışlar, Trakya ve Doğu Anadolu'nun kuzeyinde karla karışık yağmur, diğer yerlerde yağmur ve sağanak şeklinde olacak. 
     8 Nisan Salı günü Marmara'nın doğusu, Güney ve İç Ege, Batı Akdeniz, Doğu Akdeniz'in iç kesimleri, İç Anadolu ile Batı ve Orta Karadeniz'de yağış bekleniyor. Yağışlar, Marmara'nın doğusu, Batı Karadeniz'in iç kesimleri ile İç Ege'nin kuzey kesimlerinde karla karışık yağmur, diğer yerlerde yağmur ve sağanak şeklinde olacak. 
     Yağışlı hava 9 Nisan Çarşamba günü yurdun kuzeydoğusunda etkili olduktan sonra Türkiye'yi terk edecek. Orta ve Doğu Karadeniz, Doğu Anadolu'nun kuzeyi ile İç Anadolu'nun kuzeydoğusunda Çarşamba günü beklenen yağışlar, Doğu Karadeniz'in iç kesimleri, İç Anadolu'nun kuzeydoğusu ve Doğu Anadolu'nun kuzeydoğusunda karla karışık yağmur ve kar, diğer yerlerde yağmur şeklinde görülecek. 
     Hava sıcaklıkları ise yurdun kuzeybatı kesimlerinde azalacak. Sıcaklıklar haftanın ikinci yarısından itibaren artacak. 

     
</TEXT>
</DOC>
