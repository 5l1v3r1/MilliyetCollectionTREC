<DOC>
<DOCNO> 103128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sondun18.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bigalı, Denktaş ve Bakanlar Kurulu'na veda etti. 
</HEADLINE>
<TEXT>

     KKTC'de görev süresi dolan ve Brüksel Başkonsolosluğu'na atanan Türkiye'nin Lefkoşa Büyükelçiliği Müsteşarı Ahmet Bigalı, KKTC Cumhurrbaşkanı Rauf Denktaş'a veda ziyaretinde bulundu. 
     Bigalı'yı kabulünde konuşan Denktaş, büyükelçiliğin önemli bir müessese olduğuna işaret ederek, şahıs olarak meseleye inanmayan, halkı sevmeyen bir kişinin büyük zararı dokunabileceği gibi, Kıbrıs'ın önemini bilen, halkı anlayan bir diplomatın faydasının ise büyük olduğunu vurguladı. 
     Brüksel'in KKTC açısından önemine işaret eden Denktaş, Brüksel'de Kıbrıs kousunun pek bilinmediği ve birçok hususa Rum gözüyle bakıldığını belirterek, Bigalı'nın ''yaşayan bir şahit'' olarak orada bulunacak olmasından duyduğu mutluluğu ifade etti. 
     Bigalı da konuşmasında, Kıbrıs'ta, Cumhurbaşkanı Denktaş sayesinde bir destan yaratıldığını ve bu yolla Kıbrıs Türkünün yürüttüğü mücadelenin başarıya doğru gideceğine olan inancını dile getirdi. 
     
     BAKANLAR KURULU'NA VEDA 
     Bigalı, veda ziyaretleri çerçevesinde bugün ayrıca Bakanlar Kurulu'nu ziyaret etti. 
     Bigalı, Başbakan Vekili Ekonomiden Sorumlu Devlet Bakanı ve Başbakan Yardımcısı Salih Coşar başkanlığında toplanan Bakanlar Kurulu üyelerine yaptığı konumada, KKTC'nin bugün yerleşmiş demokratik kurumlarıyla bağımsız devlet olmanın tüm özelliklerini ve niteliklerini taşıdığını vurgulayarak, ''tanınmamış olması devlet olmadığı anlamına gelmez'' dedi. 
     Bigalı, şöyle devam etti 
     ''KKTC'nin ve halkının varlığı, egemenliği, siyasi eşitliğini dikkate almayan ve Kıbrıs adasındaki siyasi ve sosyal gerçeklerden hareket etmeyen, bunları kaale almayan bir uzlaşının asla Kıbrıs'ta yaşama şansı olamaz. Türkiye Cumhuriyeti tüm halkı, kurumları, siyasi partileriyle bu davanın takipçisi ve Kıbrıs Türkünün koruyucusudur.'' Başbakan Vekili Coşar da konuşmasında, KKTC'nin kalkınması, gelişmesi ve yapılan ekonomik programların yürütülmesinde, Türkiye Cumhuriyeti Büyükelçiliği ile çok yakın ilişkiler ve yardımlaşma içinde olduklarını ifade ederek, Bigalı'ya teşekkür etti. 
     





</TEXT>
</DOC>
