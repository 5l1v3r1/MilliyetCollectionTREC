<DOC>
<DOCNO> 111292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/05/yasam/ayas.html </URL>
<DATE> 2002/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahkaha çiçeğini motorlar ezecek 
</HEADLINE>
<TEXT>

Adapazarı’nda düzenlenecek motokros yarışına, bir biyoloji profesörü karşı çıktı O motorlar, çok nadir 10 bitki türünü yok edecek 
     YILDIZ YAZICIOĞLU Ankara 

     Ankara Üniversitesi Biyoloji Bölümü öğretim üyesi Prof.Dr. Barbaros Çetin, Adapazarı Karasu’daki 20 kilometrelik kum sahilde yapılacak motokros yarışına kesinlikle izin verilmemesi gerektiğini iddia etti. 
     Prof. Çetin, Karasu’da yarın ve pazar günü düzenlenecek yarışların, Çevre ve Kıyı Kanunları ile Türkiye’nin imza attığı biyoçeşitlilikle ilgili tüm uluslararası sözleşmelere aykırı olduğunu söyledi ve "Dünyada sadece Türkiye’de bulunan 10 nadir bitki türünü motorsikletler yok edecek" dedi. 
     
     Çevre mi dediniz ’ 
     Türkiye’de 1990’da yürürlüğe giren Kıyı Kanunu’yla korumaya alınan kumlukta 23 farklı bitki topluluğu bulunduğunu belirten Prof. Çetin, "Kahkaha çiçeği, nakıl, kum zambağı gibi türler sadece burada mevcut. Bu bitkileri başka yerde yaşatmak mümkün değildir" diye isyan etti. 
     Türkiye’nin, Barcelona ve Rio sözleşmeleriyle kıyılarını, sulak ve kumluk alanlarını koruma tahaüddünde bulunduğunu hatırlatan Çetin, bu nedenle Karasu Kumluğu’nda motor yarışlarının yasalara aykırı olduğunu savundu ve kaymakam ve belediye başkanının da yasal olarak sorumlu olduklarını kaydetti. 
     Karasu Belediye Başkanı Ahmet Genç ise ilçelerini bu şekilde dünyada tanıtacaklarını savunarak, "Kesinlikle çevreye zarar geleceğini düşünmüyorum. Her adımımızı çevreye zarar gelecek diye atarsak su bile içmemiz lazım. Biz olaya reklam açısından bakıyoruz" diyerek yarışları savundu. 
     



 YAŞAM 



















</TEXT>
</DOC>
