<DOC>
<DOCNO> 149788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sonspo17.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor gözünü ilk 10'a dikti... 
</HEADLINE>
<TEXT>

     Samsunspor Teknik Direktörü Sakıp Özberk, ''Ligi ilk 10 arasında tamamlamayı hedefliyoruz'' dedi. 
     Deplasmanda Denizlispor'u 1-0 yenme başarısı gösteren Karadeniz ekibinin teknik direktörü Sakıp Özberk, Nuri Asan Tesisleri'nde Basın Sözcüsü Ercan İnce ve genel menajer Süleyman Hurma ile basın toplantısı düzenledi. 
     Galibiyet serisini sürdürerek puan cetvelinde yükselişe geçtiklerini belirten Özberk, istikrarlı bir yapıya ulaşmak için vargüçleriye çalıştıklarını söyledi. 
     İlk yarıyı 16 puanla kapadıklarını, ikinci yarıda ise 16 puan almayı başardıklarını ifade eden Özberk, şunları kaydetti 
     ''Lig devam ediyor. Bizim de inişlerimiz çıkışlarımız oldu. Ama alınan son iki galibiyet bizi yeniden yükselişe geçirdi. Şuan az tehlikeli bölgede bulunuyoruz, ama endişemiz devam ediyor. Biz tatillerde bile alın terimizi akıtarak çalıştık. Takımımızı layık olduğu yere getirmek için çaba gösterdik. Verimini de almaya başladık. Oyuncularıma Denizlispor karşısında gösterdikleri mücadele için ayrıca teşekkür ediyorum.'' Bu hafta sahalarında oynayacakları Malatyaspor maçı hazırlıklarına başladıklarını ifade eden Özberk, ''Malatyaspor maçını kazanmak için ne gerekiyorsa yapacağız. Sahadan galibiyetle ayrıldığımız takdirde, yerimiz daha sağlamlaşmış olacak. Ligi ilk 10 arasında tamamlamayı hedefliyoruz'' diye konuştu. 
     Özberk, Malatyaspor maçında, ameliyet olan Serkan Dökme'nin forma giyemeyeceğini, hafif sakatlıkları süren Fevzi ve Souza'nın durumun ise bu hafta içinde belli olacağını bildirdi. 
     Yönetim Kurulu, adına oyunculara ve teknik heyete teşekkür eden Basın Sözcüsü Ercan İnce de büyük mutluluk yaşadıklarını, ancak takımda kesinlikle bir gevşemeye izin verilmeyeceğini söyledi. 
     





</TEXT>
</DOC>
