<DOC>
<DOCNO> 116817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/guncel/gun03.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimler geldi kimler geçti 
</HEADLINE>
<TEXT>

     ANKARA Milliyet 

     18 Nisan seçimlerinde baraj altında kalan partisini tepkiler üzerine terk eden ve Altan Öymen’e bırakan Deniz Baykal, yeniden genel başkanlığa oturduktan sonra partisini bu kez AKP’ye karşı sol oyların toplanma adresi olmasının da etkisiyle Meclis’e taşıdı. 
     YTP ile parti kurma çalışmalarını sürdürürken, solda birlik isteklerine karşı Cem’den, "Umurumda değil" yanıtı alınca CHP saflarına katılan Kemal Derviş ekonomiden sorumlu bakan olarak gelip gittiği, ilk gün yanlışlıkla yaptığı hareket dışında oy kullanmak için elini bile kaldıramadığı Meclis’e milletvekili olarak girecek. 
     Baykal’ın Meclis’e taşıdığı en ünlü isim ise ilahiyat hocası Yaşar Nuri Öztürk olacak. CHP Büyükşehir Belediye Başkan adayı da olan ancak bugüne kadar hiç seçilemeyen Zülfü Livaneli bu kez Meclis sıralarına oturacak. İşçi kesiminin temsilcilerinden Türk - İş Başkanı Bayram Meral de bu kez hep karşı karşıya geldiği milletvekillerinin saflarına geçecek. 
     İsmet İnönü’nün torunu Gülsün Bilgehan Toker, Büyükelçi Şükrü Elekdağ ve İnal Batu ile Baykal’ın ekibinden Mehmet Sevigen, Önder Sav, Oya Araslı, Eşref Erdem, Algan Hacaloğlu, Bülent Tanla, Birgen Keleş, Ahmet Güryüz Ketenci, Yılmaz Ateş, Ali Rıza Bodur, Ali Dinçer, Cevdet Selvi, Abdülkadir Ateş, Esat Canan, Fuat Çay, Erdoğan Yetenç de vekil koltuğuna oturacak. 
     CHP, Kadın Kolları Başkanı Güldal Okutucu ile PM üyesi Gaye Erbatur’u Meclis’e taşırken, SSK eski Genel Müdürü Kemal Kılıçdaroğlu Meclis ile tanışacak. CHP’nin eski isimlerinden Hasan Fehmi Güneş uzun bir aradan sonra Meclis’e girecek, ekonomist Yakup Kepenek de vekil olacak. 
     İSKİ skandalıyla siyasetten uzaklaştırılan İstanul Büyükşehir eski Belediye Başkanı Nurettin Sözen de uzun bir aradan sonra siyasete Meclis sıralarından devam edecek. Diren şaraplarının sahiplerinden Orhan Diren de CHP sıralarında yer alacak. DSP’den istifa ederek CHP’ye katılan ancak seçimde aday gösterilmeyen Fikret Ünlü de bu partide siyasete devam edecek. 
     



 GÜNCEL 
















</TEXT>
</DOC>
