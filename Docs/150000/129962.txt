<DOC>
<DOCNO> 129962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sondun04.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hubble, evrenin ''karanlık dönemi''nin sonunu gösterdi 
</HEADLINE>
<TEXT>

     Astronomlar, uzay teleskopu Hubble sayesinde, evrenin "karanlık dönemi"nin sonlarını gözlemlemeyi başardılar. 
     ABD'nin Seattle kentinde dün gece sona eren Amerikan Astronomi Derneği'nin yıllık toplantısına sunulan bildiride, bilim adamlarının, yaklaşık 13 milyar yıl önce yıldızların ve galaksilerin ışımaya başladıkları "karanlık dönemin sonu"na kadar artık uzanabildikleri belirtildi. 
     Bilim dünyasında genel kabul gören kurama göre, Büyük Patlama'dan sonra evren genişleyerek soğumaya başladı ve Büyük Patlama'dan 300 bin yıl sonra "karanlık dönem"e girildi. Bu dönemde yıldız ve galaksiler oluştu. 1 milyar yıl sonunda da evren, yıldız ve galaksilerin yaymaya başladıkları ışıklarla "süslenmeye" başladı. 
     Teleskoplar, o dönemin ışıklarını şimdiye dek göremediler, çünkü evrenin o döneminde fazlasıyla bulunan hidrojen, yıldızların morötesi ışınlarını emiyordu. Hubble'a geçen baharda gelişmiş yeni kamera sistemi ekleyen araştırmacılar, evrenin genişlediğine ilişkin kuram doğruysa evrenin bugünkünün ancak yedide biri kadar olduğu sırada oluşum halindeki galaksilerden yayılan ölgün ışıkları saptamayı başardılar. 
     Araştırmacılara göre, "karanlık dönem", yeterli sayıda yıldız oluşunca sona erdi. Yıldızların yaydığı morötesi ışık, evreni dolduran nötr hidrojeni iyonize etti. 
     





</TEXT>
</DOC>
