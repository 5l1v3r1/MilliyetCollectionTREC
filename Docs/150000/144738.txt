<DOC>
<DOCNO> 144738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sondun29.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuveyt'teki bombalı saldırıda yaralanan ABD askerlerinden biri öldü 
</HEADLINE>
<TEXT>

     Kuveyt'in Irak sınırı yakınlarındaki Pennsylvania Kampı'nda bulunan ABD 101. Hava İndirme Tümeni'ndeki askerlere karşı düzenlenen bombalı saldırıda yaralanan Amerikalı askerlerden birinin öldüğü bildirildi. 
     Pennsylvania Kampı'nda bulunan Time dergisinin muhabiri Jim Lacey, telefonla yaptığı açıklamada, konuyla ilgili birkaç kişiyle konuştuğunu ve 1 Amerikalı askerin öldüğünün bu kişilerce kendisine söylendiğini belirtti. 
     Lacey, askeri yetkililerin bu konuda konuşmalarına izin verdiklerini sözlerine ekledi. 
     ABD Merkez Komutanlığı'ndan yayınlanan bildiride, Kuveyt'in Irak sınırı yakınlarındaki Pennsylvania Kampı'nda bulunan 101. Hava İndirme Tümeni'ndeki askerlere karşı düzenlenen bombalı saldırıda 13 askerin yaralandığı duyurulmuştu. 
     ABD ordusundan daha sonra yapılan açıklamada, Amerikalı bir askerin şüpheli olarak gözaltına alındığı belirtilmişti. 
     Öte yandan, Fox News televizyonunun haberinde, yetkililerin, Müslüman olduğu belirlenen bu askerin, saldırıdan önce ''garip şekilde davrandığını'' belirttikleri kaydedilmişti. Haberde soruşturmanın ABD Ordu Suç Soruşturma Komutanlığı tarafından yürütüldüğü ifade edilmişti. 
     





</TEXT>
</DOC>
