<DOC>
<DOCNO> 119056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/soneko07.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin - IMF görüşmelerinde ilerleme kaydedildi... 
</HEADLINE>
<TEXT>

     Uluslararası Para Fonu IMF , Arjantin ile yapılan görüşmelerde ilerleme olduğunu bildirdi. 
     IMF Birinci Başkan Yardımcısı Anne Krueger, yaptığı açıklamada, geri kalan konuların gelecek günlerde görüşülmeye devam edeceğini söyledi. 
     Krueger, anlaşmanın ne zaman yapılabileceği konusunda tarih vermezken, anlaşmazlıkların olduğu birçok konunun çözüldüğünü kaydetti. 
     Krueger, ''İlk aşamada bankacılık stratejisinin gerçekleştirilmesi konusunda tam bir anlaşmaya vardık'' dedi. 
     Krueger'e göre, görüşmelerde geri kalan konular, enflasyonu önleyici parasal tedbirler, yerel ve merkezi hükümet için bütçe çerçevesi ve kamu hizmetleri için standart bir fiyatlandırma oluşturmak gibi başlıklardan oluşuyor. 
     Krueger, Arjantin'in, vadesi 22 Kasım'da dolan IMF'ye olan kredi geri ödemelerinin süresini uzattıklarını kaydetti. 
     IMF, para çekme konusunda birçok kısıtlamaya giden Arjantin'de, bankacılık sisteminin nasıl yeniden yapılandırılacağı konusuna eğilirken, ayrıca, Eduardo Duhalde Hükümeti'nin, ekonomik reformlar için gerekli siyasi desteği olmadığı kanısında. 
     
     DÜNYA BANKASI KREDİSİNİ GERİ ÖDEYEMEYECEK 
     Arjantin, bu arada, vadesi çok yaklaşan 805 milyon dolarlık Dünya Bankası kredisini, IMF ile yeni kredi üzerinde anlaşmaya varılıncaya kadar geri ödeyemeyeceğini, iyi niyet gösterisi olarak sadece 77 milyon dolarlık faizini ödeyebileceğini bildirdi. 
     IMF'nin, geçen yıl Aralık ayında, yeni kredi vermeyeceğini açıklaması üzerine, Arjantin, şimdiye kadarki dünyanın en büyük moratoryum rakamı olarak kabul edilen, 141 milyar dolarlık dış borcun, 95 milyar dolarlık kısmını ödeyemeyeceğini ilan etmişti. 
     





</TEXT>
</DOC>
