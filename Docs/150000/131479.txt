<DOC>
<DOCNO> 131479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/soneko31.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Johannes Linn, Sağlık Bakanı Recep Akdağ ile görüştü... 
</HEADLINE>
<TEXT>

     Sağlık Bakanı Recep Akdağ, ''Hükümetlerimiz ile Dünya Bankası arasında, eskiden beri işbirliğimiz sürmektedir'' dedi. 
     Dünya Bankası Başkan Yardımcısı Johannes Linn ve beraberindeki heyeti makamında kabul eden Akdağ, Sağlık Bakanlığı ile Dünya Bankası arasında değişik projelerin yürütüldüğünü söyledi. 
     Akdağ, ''Aile hekimliği, sağlık sigortası, sağlıkta bilgi ve enformasyon sistemi, hastanelerin özerkleştirilmesi konuları, bugünkü önceliklerimiz arasındadır. Dünya Bankası ile birlikteliğin, daha çok bu yönde gelişmesini istiyoruz. Bu yönde çalışmalar yapacağız'' dedi. 
     
     DÜNYA BANKASI BAŞKAN YARDIMCISI 
     Dünya Bankası Başkan Yardımcısı Johannes Linn ise yaptığı konuşmada, Türkiye ile aynı kişi başına gelir seviyesine sahip ülkeler karşılaştırıldığında, Türkiye'de anne ve çocuk ölüm oranlarının daha yüksek olduğunun görüldüğünü bildirdi. Linn, ''Türkiye'ye baktığımızda gördüğümüz kadarıyla ülkenin karşı karşıya bulunduğu en önemli önceliklerden biri, Türk vatandaşlarının yeterli sağlık imkanlarına kavuşma olanaklarının iyileştirilmesidir'' diye konuştu. 
     Hükümet programında sağlık sektörü ve ilgili konulara verilen önemden büyük memnuniyet duyduğunu ifade eden Linn, Dünya Bankası olarak bir sağlık sektörü çalışması hazırladıklarını, bunu Bakan Akdağ ve meslektaşları ile paylaşmak istediklerini kaydetti. 
     Linn, Dünya Bankası olarak, ilerleyen günlerde bazı yeni projeleri finanse etmeyi düşünebileceklerini de belirterek, ''İlerde de işbirliğimizin aynı şekilde devam etmesini istiyoruz'' dedi. 
     





</TEXT>
</DOC>
