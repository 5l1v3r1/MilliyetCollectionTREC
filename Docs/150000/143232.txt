<DOC>
<DOCNO> 143232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sonspo05.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da gol kralif Arif kayıplarda... 
</HEADLINE>
<TEXT>

     Galatasaray'da geçtiğimiz sezonun gol kralı Arif Erdem, eski günlerini adeta ''mumla'' aratıyor. 
     Geçen sezon gol krallığını Beşiktaşlı İlhan Mansız ile birlikte elde ederek Galatasaray Kulübü tarihine geçen Arif, bu sezon ise düş kırıklığı yaratıyor. 
     Birinci Süper Lig'de en son golünü 13 Aralık'ta Gaziantepspor ile deplasmanda yapılan karşılaşmada kaydeden Arif, o günden bu yana İstanbulspor maçıyla birlikte 81 gündür gol orucunu bozamadı. 
     
     FENERBAHÇE MAÇINDA 8 DAKİKA OYNADI 
     Ümit Karan'ın form yakalaması ve teknik direktör Fatih Terim'in bu oyuncunun yanında Ali Lukunku'ya yer vermesiyle iyice gündemden düşen Arif, fazla oynama şansı da bulamıyor. 
     Fenerbahçe karşısında Terim tarafından son 8 dakikada forma şansı verilen Arif, İstanbulspor maçında ise kadroda olmasına rağmen oynayamadı. 
     Arif, Kocaelispor maçında da oynama şansı bulamadı. 
     
     100. GOL STRESİ 
     Galatasaray'ın son yıllarda aldığı başarılı sonuçlarda büyük katkısı bulunan Arif, son dönemde 100. gol stresi de yaşamaya başladı. 
     Gaziantepspor maçında attığı gol ile birlikte ligdeki 99. sayısına imza atan Arif, o andan itibaren golü unuttu. Arif, Gaziantepspor maçından sonra 6 karşılaşma geçmesine rağmen ''Dalya'' diyemedi. 
     





</TEXT>
</DOC>
