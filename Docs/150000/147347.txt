<DOC>
<DOCNO> 147347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sontur21.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Köni "Türkiye, ana karar döneminde" 
</HEADLINE>
<TEXT>

     Ankara Üniversitesi Siyasal Bilgiler Fakültesi Öğretim Üyesi ve Dış Politika Uzmanı Prof. Dr. Hasan Köni, Irak Savaşı ile Türkiye'nin ana karar dönemine girdiğini, bundan sonraki rotanın, alınacak karara göre çizileceğini söyledi. 
     Pamukkale Üniversitesi'nde PAÜ ''Türk Dış Politikasında Güncel Konular'' konulu konferans veren Prof. Dr. Köni, 24 Nisan'da yaşanabilecek, sözde Ermeni soykırımıyla ilgili görüşlerini anlattı. Prof. Dr. Köni, ABD Kongresi'nin, tezkere krizi nedeniyle Ermeni Yasa Tasarısı'nı yine gündeme getirebileceğini, bunun sonucunda ABD ile bir çatışma yaşanabileceğini ifade etti. 
     Prof. Dr. Hasan Köni, İran'da Şah döneminin sona ermesiyle, ABD'nin Irak'a yöneldiğini belirten Prof. Dr. Köni, ''Bu dönemde Irak, ABD'den korkunç yardım gördü. Almanların, Irak'ın kimya sanayiini kurmasına, Ruslardan Scud füzeleri almalarına göz yumuldu. Ama Saddam'ın Ortadoğu liderliğine oynadığı anlaşılınca, durum değişti'' diye konuştu. 
     
     ''1. SAVAŞTAN EN KARLI ÇIKAN İSRAİL'' 
     Birinci Körfez Savaşı'ndan, bölgede en karlı çıkan ülkenin İsrail olduğunu bildiren Prof. Dr. Köni, şöyle konuştu 
     ''Savaşın ardından İsrail, Ürdün'le anlaşma imzaladı, diğer Arap ülkeleriyle barış görüşmelerine başladı. Biz ise Kuzey Irak'taki oluşumun yarattığı terörle, ekonomik kayıplarla karşı karşıya kaldık. Türkiye'nin ekonomik olarak yayılma bölgesi, Suriye, İran, Irak ve diğer Ortadoğu ülkeleridir. Savaş öncesi bu bölgeye yıllık ihracatımız 1.8 milyar dolardı. Sadece Gaziantep'ten Kuveyt'e, günlük 2 bin tepsi baklava gidiyordu. Şimdilerde ise ihracat 2 milyar dolar. 10 yıllık süreçteki ekonomik kayıp, 110 milyar dolar.'' 
     
     ''GÜVENSİZLİK YAŞANDI'' 
     Türkiye'nin kendi tezini ABD'ye kabul ettiremediğini, iki müttefik ülkenin anlaşamadığını ve Türkiye'yi ''yalnız kalma'' korkusunun sardığını kaydeden Prof. Dr. Hasan Köni, sözlerini şöyle tamamladı 
     ''Savaş bittikten sonra yeni ittifakların ne olacağını bilmeden uluslararası politikalar yürütülemez. Türkiye, yeni oluşumun neresinde ABD ve İngiltere'nin başını çektiği çizgide mi Yoksa Fransa, Almanya ve Çin hattında mı İşte bu kritik dönem, ana karar dönemi. Nerede kalacağımız veya nereye gideceğimiz belli olacak.'' 
     





</TEXT>
</DOC>
