<DOC>
<DOCNO> 103048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/siyaset/siy01.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere’de böyle değilmiş 
</HEADLINE>
<TEXT>
Derviş, Türkiye’deki siyasilerden yakındı 
Eski CHP’li Belediye Başkanı İris Şentürk’le görüşen Kemal Derviş, "Siyasilerin zorlanması gerektiğine inanıyorum" dedi 
     EZELHAN ÜSTÜNKAYA Ankara 

     Solda ittifak ve istikrarlı hükümete yönelik çalışmalarını sürdüren Kemal Derviş, CHP’den istifa eden ve halen bağımsız olan Antakya Belediye Başkanı İris Şentürk’e Türkiye’deki siyasilerin izlediği tavırdan yakındı. 
     Türkiye’deki siyasileri anlamadığını belirten Derviş, İngiltere örneğini vererek, "İngiltere’de birbirinden nefret eden iki siyasi, ülke çıkarları söz konusu olduğunda bir masanın etrafında toplanabiliyor. Türkiye’de bu mümkün değil" dedi. 
     Şentürk, dün Derviş’i çalışma ofisinde ziyaret etti. Baykal’ın "tasfiyeci" olduğunu öne sürerek "Hiçbir zaman kucaklayıcı olmadı" diyen Şentürk, CHP’den ayrılma nedenlerini Derviş’e de aktardı. Bir saat süren görüşmeyle ilgili olarak Milliyet’e açıklamalarda bulunan Şentürk, Derviş’in Türkiye’deki siyasilerden yakındığını söyledi. Şentürk’ün aktardığına göre Derviş, şu görüşleri dile getirdi 
     "Türkiye’deki siyasilerin takındığı tavrı anlamıyorum. Örneğin İngiltere’de birbirinden nefret eden, birbirine düşman olan iki insan, iki siyasi, ülke çıkarları söz konusu olduğunda bir masanın etrafında toplanabiliyor. Türkiye’de bu mümkün değil. Ama, Türkiye’deki siyasilerin zorlanması gerektiğine inanıyorum." 
     
     Baykal kucaklayıcı değil 
     Şentürk, Derviş’in siyasileri bir masa etrafında toplamak için çabaladığını ve kendisini kararlı gördüğünü belirterek, sol ittifakın DSP, YTP, SHP, ÖDP’yi de kapsaması gerektiğini kaydetti. 
     CHP’den ayrılma nedenlerinin h l geçerliliğini koruduğunu, bu nedenle geri dönmesinin söz konusu olmadığını ifade eden Şentürk, şöyle konuştu 
     "Ayrılırken de açıkladık. Baykal kucaklayıcı değil. Tasfiyeci. Kucaklayıcılık noktasında adım da atmadı. YTP, DSP, SHP, ÖDP sol gerçek. Bunun kabul edilmesi gerek. Sol çatı için Baykal dahil liderler üzerine düşeni yapmalı. Kişilerle savaşın anlamı yok. Liderlerin hepsinden özveri bekliyoruz." 
     Şentürk, bu yöndeki görüşlerini, Derviş’e de aktardığını, Derviş’in Avrupa örneği verdiğini söyledi. 
     Şentürk, ofis çıkışı yaptığı açıklamada da, "Şu anda A veya B partisine katılma noktasında değiliz. Yani SHP’si, DSP’si, CHP’si, YTP’si, ÖDP’si ve HADEP’i ile bir bütünlük sağlamak istiyoruz" diye konuştu. 
     
YETER ARTIK      Kemal Bulut 

     CHP Genel Başkanı Deniz Baykal ile görüşmesinin ardından önce çalışma ofisine giderek, yakın arkadaşı Kemal Köprülü ile bir araya gelen Derviş, daha sonra kaldığı Hilton Oteli’ne geçti. Derviş, otelin lobisinde ihracatçı işadamlarıyla yaptığı görüşme sırasında görüntü alınmasına sinirlendi. Sakin kişiliğiyle tanınan Derviş, gazetecilere, "Yeter artık arkadaşlar, yeter ya... Lütfen çalışıyoruz" diye hitap etti. 
     



 SİYASET 






















</TEXT>
</DOC>
