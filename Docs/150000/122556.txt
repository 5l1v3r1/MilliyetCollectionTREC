<DOC>
<DOCNO> 122556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/ekonomi/eko02.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon kriz öncesine döndü 
</HEADLINE>
<TEXT>

Kasım ayında yüzde 32.8’e inen yıllık enflasyon 20 ay sonra ilk kez kriz öncesine döndü 
     EKONOMİ SERVİSİ 

     Enflasyon kriz yorgunluğunu üzerinden attı. 2001 yılı şubat ayında patlak veren ekonomik kriz ardından mart ayında yıllık yüzde 35.1’e çıkan ve uzun süre yüksek seyreden yıllık enflasyon, kasım ayında yüzde 32.8’e geriledi. Böylece enfasyonda kriz öncesi düzeye dönmüş oldu. 
     Devlet İstatistik Enstitüsü’nden DİE yapılan açıklamaya göre, bu yılın kasım ayında, bir önceki aya göre toptan eşya fiyatları TEFE yüzde 1.6, tüketici fiyatları TÜFE ise yüzde 2.9 oranında arttı. Çekirdek enflasyon olarak nitelenen özel sektör imalat sanayiindeki fiyat artışı kasım ayında yüzde 1.6 oldu. 
     Kasım ayı itibariyle yıllık enflasyon ise toptan eşyada yüzde 32.8, tüketici fiyatlarında yüzde 31.8 olarak belirlendi. Bu yılın 11 ayında enflasyon oranları, toptan eşyada yüzde 27.5, tüketici fiyatlarında ise yüzde 27.7 oldu. Bu arada kasım ayı itibarıyla 12 aylık ortalamalara göre yıllık enflasyon ise toptan eşyada yüzde 54.6, tüketici fiyatlarında yüzde 48.2 olarak hesaplandı. 
     
     Bir yılda 51.7 puan düştü 
     Geçen yıl kasım ayında yüzde 84.5 olan toptan eşya fiyat endeksi, bir yıl içinde 51.7 puan gerilerken, yüzde 67.3 olan tüketici fiyatları endeksi de 35.5 puana gerilemiş oldu. 
     Toptan eşya fiyatlarındaki yıllık artış oranı 2001 yılı şubat ayından bu yana en düşük düzeyine indi. 2001 Şubat ayında yüzde 26.5 düzeyinde gerçekleşen yıllık enflasyon, mart ayında yüzde 35.1’e çıkmış, bir sonraki aydan itibaren ise yüzde 50’nin üzerinde seyretmeye başlamış ve bu yıl ocak ayında yüzde 92’ye kadar tırmanmıştı. 
     



 EKONOMİ 

















</TEXT>
</DOC>
