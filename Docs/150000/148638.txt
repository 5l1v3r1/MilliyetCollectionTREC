<DOC>
<DOCNO> 148638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sonspo14.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... "Dörtlü final" kura çekimi 11 Nisan'da... 
</HEADLINE>
<TEXT>

     Basketbolda bu yıl 18. kez düzenlenen Erkekler Türkiye Kupası'nda ''dörtlü final'' eşleşmeleri, 11 Nisan Cuma günü İstanbul'da yapılacak kura çekimiyle belli olacak. 
     Basketbol Federasyonu'ndan yapılan açıklamada, çeyrek final maçları sonunda son 4'e kalan Efes Pilsen, Ülkerspor, Türk Telekomspor ve Galatasaray kulüplerinin yetkililerinin katılacağı kura çekimi saat 11.00'de, The Marmara Oteli'nde düzenlenecek basın toplantısıyla gerçekleştirilecek. 
     Kura çekimiyle birlikte 25-27 Nisan tarihleri arasında Ankara'da ASKİ Spor Salonu'nda yapılacak 18. Türkiye Kupası Dörtlü Finali'nde yarı finalde karşı karşıya gelecek takımlar belirlenecek. 
     Bu arada kura çekiminin öncesinde düzenlenecek basın toplantısında, 18. Erkekler Türkiye Kupası Dörtlü Finali'ne sponsor olan firma basına tanıtılacak. 
     İlk kez 1966-67 sezonunda düzenlenen Türkiye Kupası, 1971-72 yılında verilen aradan sonra 1991-92 sezonunda yeniden oynanmaya başladı. Oynanan 17 kupada, 8 farklı takım kupanın sahibi olurken 6 kez mutlu sona ulaşan Efes Pilsen, Türkiye Kupası'nı en çok müzesine götüren ekip oldu. Ayrıca TOFAŞ 3, Galatasaray ve İTÜ 2, Altınordu, Fenerbahçe, Şişecam Paşabahçe ve TED Kolejliler de 1'er kez Türkiye Kupası'nda şampiyonluk sevinci yaşadı. 
     





</TEXT>
</DOC>
