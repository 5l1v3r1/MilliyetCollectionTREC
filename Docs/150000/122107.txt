<DOC>
<DOCNO> 122107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sondun12.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'daki tanker faciası, 15 bin kuşu öldürdü... 
</HEADLINE>
<TEXT>

     İspanya'nın kuzeybatı sahillerinde iki hafta önce ikiye ayrılarak batan Bahama bandıralı tankerden denize sızan petrolün, 10-15 bin kuşun ölümüne ya da ciddi şekilde petrol kirliliğinden etkilenmesine yol açtığı bildirildi. 
     İspanya Ornitoloji Örgütü'nün açıklamasına göre, kurtarılan ve tedavi merkezine götürülen her kuşa karşılık, 5 kuş ulaşılamayan kayalık bölgelerde ölüyor. 
     Şu ana kadar kumsallarda yaklaşık 300 ölü kuşun bulunduğunu söyleyen yetkililer, kumsallarda 600 kadar da canlı kuş bulduklarını ancak bunların yarısının yaşayamayacağının belirlendiğini açıkladılar. 
     ''Prestige'' adlı tankerin batmasından sonra çevreye yayılan petrolden etkilenen kuş türleri arasında soyu yok olmak üzere olanlar da bulunuyor. 
     Fırtınadan zarar gördüğü ve gövdesinde 15 metre büyüklüğünde bir yarık olduğu bildirilen Prestige, iki hafta önce İspanya'nın Atlantik kıyılarının 244 kilometre ötesinde ikiye ayrılarak batmış, tankerdeki 20 bin ton fuel-oil denize sızmıştı. 
     





</TEXT>
</DOC>
