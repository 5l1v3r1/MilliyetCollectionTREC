<DOC>
<DOCNO> 138942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/soneko22.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İSO'dan siyasilere "öncelikli sorunlar ve öneriler" raporu 
</HEADLINE>
<TEXT>

     Tanıl Küçük başkanlığındaki İstanbul Sanayi Odası İSO heyeti, iki günlük Ankara temasları sırasında görüştükleri siyasi parti başkanları ve bakanlara, ''Türkiye'nin öncelikli sorunları ve önerileri'' başlıklı rapor sundu. 
     Raporda, siyasi ve ekonomik popülizme izin verilmemesi gerektiği vurgulandı. 
     İSO Yönetim Kurulu Başkanı Tanıl Küçük başkanlığındaki heyet, dünkü Ankara ziyareti sırasında raporu, AK Parti Genel Başkanı Recep Tayyip Erdoğan, CHP Genel Başkanı Deniz Baykal, Maliye Bakanı Kemal Unakıtan, Sanayi ve Ticaret bakanı Ali Coşkun, Devlet Bakanı Ali Babacan ile Çalışma ve Sosyal Güvenlik Bakanı Murat Başesgioğlu'na takdim etti. 
     Gündem ne kadar yoğun olursa olsun, ekonominin gerçeklerinin her şeyin önünde tutulması gerektiği ifade edilen raporda, güçlü bir ekonomiye sahip olunmadan, uluslararası gelişmelerde yeterince etkin olmanın mümkün olmadığı vurgulandı. 
     Türkiye'nin öncelikli meselesinin ''yatırım, üretim, istihdam ve ihracatın artırılması'' olduğu hatırlatılan rapora göre, Türk sanayisinin rekabet gücünü zayıflatan ve üretimin önünü tıkayan faktörlerin başında 'girdi maliyetlerinin yüksekliği' geliyor. 
     Raporda, Türkiye'de üretim ve yatırım ikliminin uygun duruma gelmemesi halinde, uluslararası doğrudan yatırımları çekmenin mümkün olmadığı da bildirildi. 
     
     PİYASA ÇARKLARININ TEKRAR DÖNMESİ ÖNEMLİ 
     Piyasa çarklarının tekrar dönmesinin, gündemdeki öncelikli konu olduğu anlatılan raporda, bankacılıktaki iyileşmenin kısa sürede sonuçlandırılması gerektiği de belirtildi. 
     Banka kredi sözleşmelerinin bütünüyle yeniden ele alınarak, uluslararası mali sisteme uygun hale getirilmesi önerisine de yer verilen raporda, İcra İflas Yasası'nda, Konkordato işleyişinin uluslararası uygulamalardan da yararlanılarak yeniden düzenlenmesi gerektiği anlatıldı. 
     
     İŞ GÜVENCESİ YASASI ERTELENSİN 
     Çağdaş bir İş Kanunu hazırlanıp yürürlüğe girinceye kadar, İş Güvencesi Yasası'nın uygulama tarihinin ertelenmesi gerektiği ifade edilen raporda, enflasyon muhasebesine geçilmesi de istendi. 
     Özellikle Uzakdoğu'dan yapılan haksız rekabete neden olan ithalatın, kalite ve standartlar açısından etkin bir denetime tabi tutulması gerektiği vurgulanan raporda, Türkiye'de üretilen malların tüketilmesi bilincinin yaygınlaştırılması gereğine işaret edildi. 
     Türkiye'nin çok yönlü bir bilim ve teknoloji politikası olmadığı belirtilen raporda, eğitim sisteminin yeniden düzenlenmesi istendi. 
     Raporda, yerel sorunlara daha sağlıklı çözümler üretilmesi için, ''Yerel Ekonomik ve Sosyal Konseyler'' oluşturulması önerisinde de bulunuldu. 
     
     YATIRIM VE ÜRETİM ORTAMI İYİLEŞTİRİLMELİ 
     Son yıllarda art arda yaşanılan krizlerin, Türk sanayinin büyük kayıplara uğramasına neden olduğuna dikkat çekilen raporda, bu süreçte işletmelerin borçlarının arttığı, öz varlıkları ve kaynaklarının önemli bir bölümünü yitirdiği ve yüzbinlerce çalışanın işini kaybettiği belirtildi. 
     Ekonomide kalıcı iyileşme sağlanmasının en önemli koşulunun, yatırım ve üretim ortamının iyileştirilmesi olduğu, bu anlamda makro ekonomik dengelerin yerine oturması ve istikrarlı bir ekonomik ortamın yaratılmasının büyük önem taşıdığı vurgulanan raporda, ''2003'te enflasyonla mücadelede ve büyümede elde edilecek sonuç, ekonomide kalıcı bir gelişmenin belirleyicisi olacaktır'' denildi. 
     Ayrıca, 21. yüzyılın gerektirdiği bir sanayi stratejisinin oluşturulması önerilen raporda, Türk sanayinin rekabet gücünü zayıflatan ve üretimin önünü tıkayan vergi, enerji, faiz, SSK primi gibi girdi maliyetlerin uluslararası rakiplerle eşitlenmesi gerektiği kaydedildi. 
     
     AVRUPA BİRLİĞİ 
     Raporda AB konusuna değinilirken de, Avrupa Birliği konusunda Ulusal Program'da taahhüt edilen yasal ve idari düzenlemelerin en kısa sürede tamamlanması, hızla ve eksiksiz olarak hayata geçirilmesi gerektiği belirtilerek, ''Türkiye üzerine düşenleri yaptıktan sonra Avrupa'nın samimiyet sınavı başlayacaktır'' denildi. 
     Teknik mevzuatın AB ile uyumlu hale getirilmesinin Türk sanayi açısından önem taşıdığı vurgulanan raporda, şunlar kaydedildi 
     ''AB'nin Serbest Ticaret Anlaşması STA imzaladığı birlik dışı ülkeler, Türkiye ile STA imzalamaktan imtina etmekte veya geciktirmektedirler. Bu ülkelerin Türkiye'ye yüksek oranlı gümrük uygulamaları Türkiye'nin dış ticarette rekabet gücünü olumsuz etkilemektedir. AB nezdinde girişimlerle, AB'nin sözkonusu 3. ülkeleri, Türkiye ile STA imzalamaları hususunda yönlendirmesi sağlanmalıdır.'' 
     





</TEXT>
</DOC>
