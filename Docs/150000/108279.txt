<DOC>
<DOCNO> 108279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/soneko24.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Brad Pitt'li reklam satışları arttırdı 
</HEADLINE>
<TEXT>

     Toyota Corolla'nın Mart ayından bu yana gösterimine başlanan ve Amerikalı aktör Brad Pitt'in rol aldığı reklam filmlerinin, müşteri profilinde önemli değişikler yarattığı açıklandı. 
     Toyota Corolla'nın yeni versiyonu Corolla Family'in test sürüşü öncesinde düzenlenen basın toplantısında konuşan Toyotasa Genel Müdürü Volkan Eren, Mart ayında Türkiye otomobil pazarında en çok satan marka olduklarını hatırlatarak, Mart-Ağustos arasındaki binek otomobil satışlarında da geçen yıla oranla pazar paylarını üçe katlayarak yüzde 9.6'lık payla dördüncü sıraya yükseldiklerini belirtti. 
     Eren, yeni Corolla ürün gamının Sedan, Hatchback, Verso, T-Sport ve Family olmak üzere 5 farklı gövde versiyonuyla pazara verilmesi ve Corolla ile birlikte başlayan Brad Pitt'li yeni reklam kampanyasının de etkisiyle müşteri profilinde önemli değişikler yaşandığını bildirdi. Eren, şunları kaydetti 
     ''Yeni Corolla ile birlikte, Toyota Plazalara gelen müşteri kitlemizin yaş ortalaması daha genç. Geçmiş dönemde 34 yaş altı müşteri oranımız yüzde 25 civarındaydı. Özellikle hatchback versiyonlarında 34 yaş altı müşteri oranı yüzde 41 yükselmiştir. 
     Bayan müşteri oranında da artış var. Tüm Corolla ürün gamında bayan müşteri oranları yüzde 15'ten yüzde 25'e yükseldi. Eğitim ve gelir düzeyi yükselmiştir. Corolla müşterileri arasında yüksek öğrenimlilerin oranı yüzde 47'den yüzde 56'ya yükselmiştir.'' Eren, belirsizlere karşın Toyotasa'nın 2005 yılına kadar koyduğu hedeflere kararlıkla ilerlediğini belirterek, üretilen yeni modelin Avrupa'ya da gönderileceğini söyledi. 
     
     FİYATLAR 29.2 MİLYAR LİRADAN BAŞLIYOR 

     Adapazarı tesislerinde üretilen Corolla Family, Terra ve Sol isimli iki farklı donanıma, 7 farklı renk seçeneğine ve 1.6 litre benzinli motora sahip. 
     Üst donanım versiyonu olan Sol'de dijital klima, sürücü, yolcu ve yan hava yastıkları, alaşım jantlar ve geniş tabanlı lastikler bulunuyor. 
     Corolla Family ürün ailesinin fiyatı, 29 milyar 206 milyon liradan başlıyor. 
     





</TEXT>
</DOC>
