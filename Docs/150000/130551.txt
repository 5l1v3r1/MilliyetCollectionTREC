<DOC>
<DOCNO> 130551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/soneko34.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsacılar, İMKB'nin özelleştirilmesini değerlendirdi... 
</HEADLINE>
<TEXT>

     İstanbul Menkul Kıymetler Borsası'nın İMKB özelleştirilmesi kararına, İMKB'nin Yönetim Kurulu Üyeleri olan 2 aracı kurum yöneticisinden farklı yorum geldi. 
     Toros Menkul Kıymetler Yönetim Kurulu Başkanı Adnan Cezairli, İMKB'nin özelleştirme kapsamına alınmasının kendileri için çok olumlu olduğunu, bunu yıllardır savunduklarını belirtirken, özelleştirme beklentisinin yanlış olduğu düşüncesini dile getiren Bumerang Menkul Değerler Yönetim Kurulu Başkanı Müslüm Demirbilek ise gelir gider dengesini zor sağlayacak duruma gelen Borsa'da büyük bir özelleştirme gelirinin çıkacağına inanmadığını söyledi. 
     Cezairli, ''Gerek dernek, gerek aracı kurumlar, gerek yönetim kurulu Osman bey de dahil bu olayın olması gerektiğini düşünüyoruz'' dedi. Cezairli, bunu savunduklarını ve kendileri için çok olumlu olduğunu dile getirdi. 
     Özelleştirme modeli konusunda tüm tarafların biraraya gelip en uygun modeli bulacaklarına inandığını belirten Cezairli, şunları söyledi 
     ''Karar verme süreci anlamında olumlu. Burası bir devlet dairesi olmamalı, siyasi etkinin tamamiyle dışında kalmalıdır. Borsa'nın hareket ve eylemleri çok daha hızlıdır. Buradaki kararlar en basitinden eleman alımından ihalelerine kadar çok daha hızlı hareket eden bir şey.'' Borsanın işleyişi anlamında birtakım otonomiye ihtiyacı bulunduğunu belirten Cezairli, kamuya gelir getirmesi, özel şirket olarak vergi toplaması bakımından da olumlu olduğunu kaydetti. 
     
     TAKASBANK DA ÖZELLEŞTİRMENİN BİR PARÇASI OLACAK 
     Takasbank'ın da bu özelleştirmenin bir parçası olacağını ve çok ciddi kaynak sağlayacağını ifade eden Cezairli, ''Takasbank'sız olacağını sanmıyorum. Takasbank'la birlikte çok ciddi bir gelir sağlayabileceğini düşünüyorum'' dedi. Cezairli, karşılıklı görüşme, konuşma ve önyargısız bir şekilde davranıldığında, tüm tarafların görüşü alınarak en optimum özelleştirme modelinin bulunabileceğini söyledi. 
     Bumerang Menkul Değerler Yönetim Kurulu Başkanı ve İMKB Yönetim Kurulu Üyesi Müslüm Demirbilek ise şahsi olarak özelleştirmenin altyapısının henüz hazır olmadığını ve özelleştirme beklentisinin de yanlış olduğunu düşündüğünü bildirdi. 
     Demirbilek, ''İMKB'nin belki başlangıçta yeterli ölçüde birikmiş geliri vardı ama zaman içerisinde bu kamuya transfer edildi. Şimdi İMKB gelir ve gider dengesini zor sağlayacak noktaya geldi. Dolayısıyla burada büyük bir özelleştirme gelirinin çıkacağına inanmıyorum. Bu anlamda büyük beklentilerin yaratılmaması gerektiği kanaatindeyim'' dedi. 
     Demirbilek, İstanbul Altın Borsası'nın küçük ölçekli olduğunu, buradan da bir girdi sağlanamayacağını savundu. 
     İMKB'nin üyelerinin herhangi bir sermaye koşuluna bağlı olmaksızın eşit koşullarla temsil edildiklerini, özelleştirme sonucunda bu dengelerin de değişeceğini dile getiren Demirbilek, ''Bu özelleştirmeyi karşılayacak sermaye birikimine aracı kurumlarımız sahip değil. Onlar da olumsuz etkilenecektir. Özelleştirmede varolan statüko da bozulabilir'' diye konuştu. 
     Takasbank'ın şu anda ağırlıklı olarak yönetiminin kamunun elinde olduğunu, orada İMKB'nin ve aracı kurumların da temsil edildiğini belirten Demirbilek, İMKB'nin yapısı değişirse Takasbank'ın da el değiştireceğini, bu işi yeterli ölçüde gelir getiren bir kaynak olarak düşünmediklerini belirtti. 
     Demirbilek, ''Atılan taşla ürkütülen kurbağa karşılaştırmasını yapmak lazım'' dedi. 
     





</TEXT>
</DOC>
