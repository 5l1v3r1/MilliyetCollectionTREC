<DOC>
<DOCNO> 113126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/sontur13.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Erzakı alın, oy vermeyin 
</HEADLINE>
<TEXT>

     CHP Genel Başkanı Deniz Baykal, Genç Parti'nin erzak dağıtmasına tepki göstererek "Erzakı alın ama sakın ha oy vermeye kalkmayın. Asıl günah bunları dağıtanlara oy vermektir. Oy namustur, sakın satmayın" dedi. 
     Kars'ta halka hitap eden Baykal, bazı partilerin seçim promosyonu olarak, para, erzak, altın ve ayakkabı dağıttıklarına dikkat çekerek şunları söyledi 
     "Bazı partilerin dağıttığı erzak, annenizin ak sütü gibi helaldir. Bunları geri çevirmeyin. Eğer günahı varsa, bu günahlar bana gelsin. Sizden avuçla aldıklarını, parmak ucuyla veriyorlar. Sizden alıp da size vermediklerinin hesabını versinler. 
     Erzakı alın ama sakın ha oy vermeye kalkmayın. Asıl günah bunları dağıtanlara oy vermektir. Oy namustur, sakın satmayın. Oy kutsaldır ve parayla ölçülemez. Oy, sizin şerefiniz, benliğiniz, kişiliğiniz, namusunuz, ırzınızdır. Dağıtılan pirinci alın ama oyunuzu vicdanınızın yönünde kullanın. Oy kullanacağınız parti CHP olmasa bile, elinizi vicdanınıza koyun ve ona göre istediğiniz partiye oy verin." 
     "ÇİĞ YEMEDİK..." 

     Kuracakları hükümetin ilk icraatının, milletvekili dokunulmazlığının kaldırılması olacağını kaydeden Baykal şöyle konuştu 
     "Şimdiye kadar çiğ yemedik karnımız ağrımıyor. Bundan sonra da çiğ yemeyeceğiz. Çiğ yemeği düşünenler var, çiğ yiyenler var. Milletvekili dokunulmazlığının kaldırılmasına destek vermeyenlerin karnı ağrıyor. Anketlerde bizimle birlikte bir parti daha var. O da dokunulmazlığa destek vermiyor. Dinden imandan, haktan adaletten bahsedenler var ama yetimin hakkını yemeyi de ihmal etmiyorlar." 
     





</TEXT>
</DOC>
