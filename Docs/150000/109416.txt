<DOC>
<DOCNO> 109416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/siyaset/siy04.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclisteki liseli 
</HEADLINE>
<TEXT>

Yeşiller Partisi’nden adaylığını koyan 19 yaşındaki Anna Lührmann, meclise girip ülke tarihinde bir rekora imza attı 
     DIŞ HABERLER SERVİSİ 

     Almanya’da Sosyal Demokrat Parti SPD ile Yeşiller koalisyonunun dört yıl daha ülkeyi yönetme vizesi aldığı seçimlerde, akranları dersler ve aşkla haşır neşir olan 19 yaşındaki bir genç, 602 kişilik milletvekili kadrosuna girmeyi başararak ülke tarihinde bir rekora imza attı. 
     Adaylığını Yeşiller’den koyan ve kendisinden önce, 23 yaşında milletvekili seçilmeyi başaran iki adayın rekorunu dört yaş farkla geçen Anna Lührmann, liseyi daha bu yıl bitirdi. Almanya’da yayımlanan Berliner Zeitung gazetesinin haberine göre, Lührmann, Meclis koltuğuna oturmak için Hessen eyaletindeki "baba ocağından" ayrılırken, üniversite öğrenimine yönelik planlarını da rafa kaldırdı. Politikaya, Yeşiller Partisi Hessen Gençlik Teşkilatı’nda beş yıl önce başlayan Lührmann, partinin eyalet listesinde 5. sıradan aday gösterildi ve meclise girmeyi başardı. 
     Kendisinden önce 23 yaşında milletvekili seçilmeyi başaran Carsten Schneider ile Matthias Berninger’in, bu işin altından kalkabileceklerini gösterdiklerini ve ciddiye alındıklarını ifade eden Lührmann, gençlerin, problemler üzerinde tartıştıktan sonra çözüme daha çabuk gidebildiklerini savundu. 
     Kendinden daha deneyimli ve yaşça büyük milletvekilleriyle bir arada bulunmaktan çekinmediğini de kaydeden Lührmann, "Gençler olarak Federal Meclis’e daha taze bir bakış açışı getiriyoruz" dedi. 
     Koşmaktan, dans etmekten ve sinemadan hoşlanan Anna, tercihini Avrupa ilişkileriyle ilgili görevlerden yana kullanacağını açıkladı. 
     
     Okulda da süper 
     Ortalamanın çok üstünde "pekiyi" dereceyle liseyi bitirdiği belirtilen Lührmann, Berlin’de Sosyal Bilimler Fakültesi’nde üniversiteye başlayacakken milletvekili seçilmesinin ardından üniversiteyi ikinci plana attı. Hessen eyaletinin Hofheim seçim bölgesinden gelen Lührmann, "doğrudan aday" olarak SPD ile CDU CSU adaylarına karşı kaybetmesine rağmen parti listesinden yüzde 7’nin üzerinde oy alarak milletvekili seçilmeyi başardı. 
     
     



 SİYASET 




















</TEXT>
</DOC>
