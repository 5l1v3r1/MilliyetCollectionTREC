<DOC>
<DOCNO> 101478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sonspo13.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayhan Akman ''Bıçak sonradan çıktı'' 
</HEADLINE>
<TEXT>

     Birinci Süper Futbol Ligi'nde 2002-2003 sezonuna 4-1'lik Samsunspor galibiyetiyle başlayan Galatasaray, 16 Ağustos Cuma günü deplasmanda Denizlispor ile yapacağı maçın hazırlıklarına, ara vermeden bugünkü tek idmanla başladı. 
     Teknik direktör Fatih Terim yönetiminde Florya Metin Oktay Tesisleri'nde yapılan ve yaklaşık 1.5 saat süren antrenmanda, dünkü Samsunspor maçında 90 dakika oynayan futbolcular koşu yapmakla yetinirken, diğer oyuncular ise dar alanda çift kale maç yaptı. 
     Çalışmaya, Samsunspor maçında sol ayak bileğine darbe alarak sakatlanan ve bugün MR'ı çekilen Ergün katılmazken, sakatlığı süren Bülent Korkmaz ise takımdan ayrı koşu yaptı. 
     Kulüp sağlık kurulu başkanı Prof.Dr.Mehmet Kurtoğlu, Ergün'ün durumunun çekilen MR sonrası netlik kazanacağını, Bülent Korkmaz'ın da Denizlispor maçına dek iyileşeceğini kaydetti. 
     Galatasaray, Denizlispor maçı hazırlıklarını, yarın yapacağı çift antrenmanla sürdürecek. 
     
     AYHAN ''BIÇAK SONRADAN ÇIKTI'' 

     Galatasaray-Samsunspor maçı öncesinde sahaya giren Fenerbahçe taraftarının elindeki bayrağı alan Ayhan Akman, bu taraftarın bıçağı sonradan çektiğini söyledi. 
     ''Taraftarın elinde önce yalnızca bayrak vardı'' diyen Ayhan, olayı şöyle anlattı 
     ''Ben olaya yakındım ve bayrağı almak istedim. Söz konusu şahıs bayrağı orta sahaya sapladıktan sonra beni gördü ve birden bire bıçağı çıkarttı. Yaşadığım olay beni çok etkiledi.'' Ayhan, gece rüyasında olayı yeniden yaşadığını ve bileklerinin kesildiğini rüyasında gördüğünü bildirdi. 
     
     FELIPE, DURGUN GÖZÜKTÜ 

     Galatasaray'da, teknik direktör Fatih Terim'in yeteneklerinden dolayı 10 numaralı formayı verdiği Felipe, bugünkü antrenmanda durgun gözüktü. 
     Terim'in, Samsunspor maçının ilk 45 dakikası sonrasında oyundan çıkardığı Brezilyalı futbolcu, çift kale maçta sıcağın da etkisiyle fazla koşmayıp, ikili mücadelelerden kaçtı. 
     Felipe'nin bir pozisyonda Ayhan ile ikili mücadeleye girip topu kazanması teknik direktör Fatih Terim'i memnun etti. 
     Öte yandan, sürekli olarak ''Almış olmak için futbolcu almayacağız'' diyen Fatih Terim, medyada yer alana Urugaylı Richard Moralez ile hiçbir zaman ilgilenmediklerini söyledi. 
     
     TERİM, HASTA OLARAK İDMANA ÇIKTI 

     Teknik direktör Fatih Terim, gribal enfeksiyona yakalanmasına karşın takımının başında haftanın ilk antrenmanına çıktı. 
     Terim, sıcağın ve hastalığının etkisiyle sürekli olarak terlerken, doktorların hazırladığı C vitamini takviyeli özel sıvıyı çalışma boyunca yanından ayırmadı 
     





</TEXT>
</DOC>
