<DOC>
<DOCNO> 132859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/yazar/temelkuran.html </URL>
<DATE> 2003/01/24/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Muhalifler buluşuyor... 
</HEADLINE>
<TEXT>

Dünya Sosyal Forumu, Porto Alegre’de ikinci kez toplanıyor. Bu, yalnız hayal kuran veya kahrolan insanların değil, "elinden geleni" çalışanların toplantısı bir bakıma 
     
BİZ DE AZ DEĞİLMİŞİZ ’      Brezilya’nın güneyindeki Porto Alegre’de tıpkı sizin gibi düşünen, düşünmekle kalmayıp dışlanan, itilen bütün "ötekiler" için stratejiler, bilgiler, kayıtlar ve fikirler üreten Dünya Sosyal Forumu, ikinci kez toplanıyor. Bu, yalnız hayal kuran veya kahrolanların değil, "elinden geleni yapmaya" çalışanların toplantısı bir bakıma. Yani piyasa ekonomisinin küreselleşmesine "Hayır " diye bağırmakla yetinmeyip küreselleşmeyi emekçiler lehine çevirmenin stratejisini kuran, dünyanın bütün "işçilerini" bir araya getirmeyi amaçlayan bir toplantılar dizisinin devamı. Porto Alegre Dünya Sosyal Forumu’nu, Le Monde Diplomatique gazetesinden Rosa Luxemburg Vakfı’na kadar birçok kurum destekliyor. Dünya Sosyal Forumu’na dünyanın dört bir yanından insanlar katılıyor. Porto Alegre Havaalanı her ırk ve dilden insanla dolu bu yüzden. Alternatif bir Birleşmiş Milletler toplantısı gibi... Ve zaten bu yüzden büyük bir kent olan Porto Alegre’de sadece şehrin içindeki değil, şehre bir saat mesafedeki bütün oteller dolu. Yine bu yüzden, şehirdeki karnaval havasının da etkisiyle dünyanın bütün ülkelerinden gelen insanlar kiliselerde, sokaklarda ve şehirde yaşayanların evlerinde kalıyor. Buradan "Biz de az değilmişiz " sonucunu çıkarmak da mümkün tabii 
     Forum 5 gün sürecek. Bendeniz, işler yolunda giderse her gün buradan size haber vereceğim. Ama önce Dünya Sosyal Forumu’nun çok yoğun olan içeriğinden biraz bahsetmek gerekiyor. Forum 4 ana başlık altında bir dizi toplantıdan ve atölye çalışmasından oluşuyor. Zenginliğin üretimi, Zenginliğin Sürdürülebilirliği, Sivil Toplum, Politik İktidar ve Ahlak ana başlıkları altında çeşitli konular tartışılacak ve kararlar alınacak. Ayrıca Kapitalizmin Genel Analizi adlı özel bir bölüm de var. Bu başlıklar altında, dünya ticareti, çokuluslu şirketler, dış borçlar, işgücü, toprak reformu, fikri haklar, çevrenin korunması, su sorunu, gıda güvenliği, ayrımcılıkla mücadele, iletişimin demokratikleşmesi, kültürel üretim, küresel eylemliliğe bakış, şiddet kültürü, göç sorunu, eğitim, küresel iktidar, katılımcı demokrasi, ulus ve ülke kavramları, insan hakları gibi sempozyum dizileri ve atölye çalışmaları olacak. 
     
KARŞI OLANI DA İZLEYİN      Porto Alegre’de ikinci kez düzenlenen foruma geçtiğimiz aralık ayında Hindistan’da yapılan Dünya Sosyal Forumu’nun temsilcileri de katılacak. Bu forumdan çıkan sonuçlar, önümüzdeki bir yıl boyunca dünyada izlenecek muhalif politikaları belirleyecek. 
     Forumun Porto Alegre’de yapılmasının en önemli nedeni bu şehirde, dünyanın başka hiçbir yerinde olmayan "katılımcı bütçe" yönetim biçiminin uygulanması. Porto Alegre Belediye Başkanı Tarso Geuro’nun post sosyal demokrat ve post komünist olarak nitelediği görüşleri doğrultusunda, birlikte yaşamanın yeni yöntemlerini arayan bir yer burası. Geuro’nun yerel yönetim anlayışının ötesine taşan ve biraz da buradaki foruma biçim verecek olan görüşlerinden biri - meselenin teorik arka planını merak edenler için - biraz şöyle bir şey "Devletin topluma tabi olmasını artık salt siyasal temsil yoluyla gerçekleştirmek mümkün değil. Devletin dışında yeni bir kamusal alan yaratmak gerekiyor. Bu alanda yaşama erkinin temsilcileri yeni bir siyasal sözleşme önerecekler ve devlet, bu alanda faaliyet gösterenlerin ideolojik tercihlerine uygun, yeni karar alanı oluşturacaktır." 
     Şimdilik bu kadar. "ABD ne yapacak " diye gözünüz televizyonda beklemekten sıkıldıysanız bir de "karşı" olanların ne yapacağına bakmanız şiddetle tavsiye edilir 
     
     







Hukuk sorunu 


Dandik vaziyetler ve "Siham - ı Kaza"... 


Hesap basit.. 


İstanbul’dan sonra 


Hükümet tam takım Davos’ta 


Nafile 


Eski bakanlar ne diyor 


Ekonomide alfabe rekabetle başlar 


Savaşa karşı diplomatik savaş 


"Bu nasıl bir tiyatro " 


Sanki Saddam gidecek, demokrasi gelecek... 


Seçime düşen gölge 


Yurtta güven, cihanda güven 


Muhalifler buluşuyor... 


Savaşın gölgesinde 


TÜSİAD’cılara göre, tek sorun İş Güvencesi Kanunu 


</TEXT>
</DOC>
