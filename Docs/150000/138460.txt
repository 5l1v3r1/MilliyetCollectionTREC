<DOC>
<DOCNO> 138460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/son/sontur21.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoğun kar yağışı hayvanları da vurdu... 
</HEADLINE>
<TEXT>

     Bursa'da dün geceden itibaren etkisini gösteren yoğun kar yağışı, Bursa Hayvanat Bahçesi'ndeki hayvanları da etkiledi. 
     Bursa-İstanbul Çevre Yolu üzerinde bulunan ve normalde her cumartesi ziyaretçi akınına uğrayan Hayvanat Bahçesi'ndeki hayvanların, bugünkü ziyaretçileri kar oldu. 
     Hayvanat Bahçesi yetkilileri, kardan etkilenen hayvanları barınaklarda koruma altına aldılar. 
     Hayvanat Bahçesi ''Etçil Hayvanları Besleme Sorumlusu'' Ziraat Mühendisi Sıla Smith, kar yağışıyla birlikte hayvanlara özel koruma programı uygulandığını söyledi. 
     Özellikle tropik bölgelerde yaşayan maymun, aslan, kaplan gibi hayvanları barınaklarına aldıklarını söyleyen Smith, beslenmeleri konusunda da daha çok enerji veren yiyeceklere yöneldikleri anlattı. 
     Bütün hayvanlara soğuktan etkilenmemeleri için daha fazla gıda verdiklerini belirten Smith, ''Hayvanlara özellikle enerjisi fazla olan çerez ile mandalina, portakal ve muz gibi meyvelerden veriyoruz. Onların soğuktan ve kardan etkilenmemeleri için elimizden geleni yapıyoruz. Barınaklarda bulunan kaloriferler de sürekli yanıyor'' dedi. 
     Bu arada, sıcak iklimlerde yaşayan maymunlar, yoğun kar yağışı yüzünden alındıkları barınaklarında, kalorifer peteklerinin başından ayrılmayarak ilginç bir görüntü oluşturuyorlar. 
     Kar yağışına rağmen Hayvanat Bahçesi'ne gelen az sayıdaki ziyaretçi de, kalorifer başında duran maymunlara ilgi gösteriyorlar. 
     





</TEXT>
</DOC>
