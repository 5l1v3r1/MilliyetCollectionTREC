<DOC>
<DOCNO> 114283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sontur24.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller 225 milyar dolar kaynakla geliyorum 
</HEADLINE>
<TEXT>

     DYP Genel Başkanı Tansu Çiller, mevcut hükümetin ülkeyi borç batağına sürüklediğini öne sürerek "Ben 225 milyar dolar kaynakla geliyorum" dedi. 
     Ordu'da sağanak yağış altında halka seslenen Çiller, ülkenin sorunlarının ancak kendi iktidarlarında çözülebileceğini söyledi. Ekonominin bozuk olmasından hükümeti sorumlu tutan Çiller, "5 yıldır yokuz. Bunlar 100 milyar dolar borç aldılar. Bu parayı hortumculara verdiklerini de itiraf ettiler. Ben, 225 milyar dolarlık kaynakla geliyorum ve bunu size vermeye geliyorum" diye konuştu. 
     Kendi iktidarları döneminde fındığa 2.20 dolar fiyat verdiklerini, bugünkü kurla bunun 3-3.5 milyon liraya geldiğini ifade eden Çiller, "İktidara geldiğimiz ilk gün fındığın fiyatı 2 dolar olacak. Çiftçiye, esnafa verilen kredinin faizinin üzerinden traktörle geçeceğiz. Ziraat Bankası çiftçinin, Halk Bankası da esnafın olacak" dedi. 
     





</TEXT>
</DOC>
