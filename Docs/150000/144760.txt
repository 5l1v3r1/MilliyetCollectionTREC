<DOC>
<DOCNO> 144760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sondun51.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak'ta beklenenden fazla direnişle karşılaştı.. 
</HEADLINE>
<TEXT>

     Irak'ın güneyindeki Nasıriye kenti çevresini denetimleri altına alan ve başkent Bağdat'a doğru ilerlemeyi sürdüren Amerikan ve İngiliz güçleri, düşündüklerinden daha fazla direnişle karşılaştı. 
     Amerikalı subaylara göre, stratejik öneme sahip Nasıriye çevresini kontrol eden koalisyon güçleri, güneydeki bir başka stratejik kent olan Basra kapılarına dayandı. Koalisyon güçleri, kentlerde çatışma olmaması ve Bağdat'a daha hızlı ilerlemek için kentlerin çevresinden dolanmayı tercih ediyor. 
     Irak Enformasyon Bakanı Muhammed Said El Sahaf, Basra'ya yönelik bombardımanlarda 77 sivilin öldüğünü, 366 sivilin yaralandığını söyledi. 
     Amerikalı yetkililer, savaşın dördüncü gününde, koalisyon güçlerinin, düşündüklerinden daha fazla direnişle karşılaştığını belirtiyor. Koalisyon birlikleri Kuveyt-Irak sınırını geçerken fazla direnişle karşılaşmamıştı. 
     ABD güçlerinin denetimini ele geçirdiklerini açıkladıkları, güneydeki bir başka stratejik kent olan Umm Kasr'da da topçu ateşinin sürdüğü bildiriliyor. 
     El Cezire televizyonu, kentte ateş açan Amerikan tanklarının, açılan makinalı tüfek ateşinin ve binalardan karşı ateş açılmasının görüntülerini yayımladı. El Cezire muhabiri, kentin ABD güçleri tarafından dün gece ele geçirilmesinden beri, karşılıklı olarak ilk kez bu kadar yoğun ateş açıldığını duyurdu. Muhabire göre, ABD birlikleri tank takviyesi istedi. 
     Amerikalı Yarbay Steve Holmes, AFP'ye yaptığı açıklamada, Umm Kasr'ın denetim altında olduğunu, ancak Iraklı komandoların belirgin bir direniş gösterdiklerini belirtti. 
     Irak sınırından içerilere doğru 80 kilometre ilerleyen ABD Deniz Kuvvetleri 5. Alay 1. Tümen askerleri de, Kuveyt-Irak sınırını geçtikten sonra beklediklerinden fazla direnişle karşılaştıklarını söylediler. 
     Nasıriye yakınlarında da Amerikan piyade birlikleri, düzenli Irak ordusunun direnişiyle karşılaştı. Bir Amerikalı subay, bölgedeki çatışmalarda 200 Iraklı askerin esir alındığını söyledi. 
     





</TEXT>
</DOC>
