<DOC>
<DOCNO> 119491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/yazar/altan.html </URL>
<DATE> 2002/11/18/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Maskeci 
</HEADLINE>
<TEXT>

     Bir vapur gidiyordu okyanus gecesinde. Vapurun ışıkları, suların karanlığını eritemeden sulara vuruyordu. Karanlıkların içinde kaybolan karanlıklar, gökle denizi aynı karanlıkların içinde birleştirerek, sonsuz karanlıklara doğru uzanıyordu. 
     Bir tek adam vardı vapurun içinde... Ne kaptan, ne çarkçı, ne doktor, ne aşçı, ne çımacı... 
     Vapur kendiliğinden gidiyordu. Adam bacanın dibine oturmuş gemiden yansıyan ışıkların, okyanus gecesinden süzülen karanlıklarla oynaşan aydınlığında, maskeler yapıyordu. 
     
     Alnı bir düşünce çilesiyle azıcık kırışmış, bakışları derinlerde, solgun yüzlü bir bilge maskesi... 
     Kaşları kartal kanadı gibi, gözleri keskin, dudak çizgileri gerilmiş bir yiğit maskesi... 
     Uzun saçlı, evcil bir güvercin sevimliliğinde, çekici bir gülücükle bakan aşık kadın maskesi... 
     Geniş alnı, kemerli burnu, kemikleri belirgin çenesiyle her acıya ortak, her neşeye yandaş, iyi ve kötü gününde sımsıkı yanında, bir dost maskesi... 
     
     Vapur hızla gidiyordu karanlıklar ortasında... 
     Adam sırtını dayamış bacaya, durmadan maskeler kesiyordu. 
     Masum çocuk maskeleri... 
     Yürekten gülüşlü kardeş maskeleri... 
     Yüzüne doğruluğun arılığı sinmiş, erdemli kişi maskeleri... 
     Dalgaların köpükleri, bin başlı ejderlerin açılmış dişleri gibi, saldırıp sarılıyordu gemiye... 
     
     Gemide hiç kimse yoktu. Sadece bir tek o adam vardı... Maskeler yapan adam... Ve bir de, bir de, salonlara oturmuş mangal maşaları, süpürge sopaları, elbise askıları, bostan kazıkları, dış kapı mandalları, davul kayışları, dümbelek derileri, ayı postları, öküz boynuzları vardı. 
     Adam bazen ayağa kalkıp aşağıya iniyor, bir bostan kazığıyla tekrar yukarı çıkıyordu... Bir dostluk maskesi takıyordu kazığın üstüne... 
     Kazık, üstündeki maskeyle her acıya ortak, her neşeye yandaş bir dost oluyordu. 
     
     Sonra adam aşağıdan bir mangal maşası çıkarıyordu. Onun da üstüne, seven kadın maskesini takıyordu. Ve konuşuyordu onunla 
     - Seni ne kadar severim bilemezsin... 
     Karanlıkların içinde kaybolan karanlıklardan esen rüzgarla kıpırdayıp duruyordu maske... 
     Bazen çenesi azıcık öne savruluyor, altındaki mangal maşası bir görünüp bir kayboluyordu... 
     Adam eliyle düzeltiyordu maskeyi, altındaki mangal maşası görünmesin, diye... 
     
     Sonra yine salonlardan birine, yahut bir kamaraya iniyor, bir öküz boynuzu çıkartıyordu yukarı... Onun da üstüne bir bilge maskesi takıyordu. Onunla da konuşuyordu 
     - Yaşam sence nedir 
     Öküz boynuzu, üstündeki maskeyle öyle düşünüyordu. 
     Dümbelek derilerinin üstüne yiğit maskelerini dış kapı mandallarının üstüne kardeş maskelerini süpürge sopalarının üstüne erdemli kişi maskelerini koyuyordu... 
     Ve karanlık okyanus gecesinin içinde, nereye gittiği bilinmeyen vapurda, adam sırtını bacaya dayamış karşısında kendi yapıp taktığı maskeleriyle, bir garip karnaval yaşıyordu. 
     
     Rüzgar, maskeleri oynadıkça ve dümbelek derileri, öküz boynuzları, süpürge sopaları ortaya çıktıkça adam eliyle hepsini tek tek düzeltiyordu. 
     İçten içe eliyle yapıp taktığı maskelere azıcık da inanıyordu galiba... 
     Dost desen dost, aşk desen aşk, kardeş desen kardeş, hepsi sıralanmış duruyordu karşısında... 
     
     Dalgalar gitgide kabarıyordu. Rüzgar sertleşiyordu. 
     Vapurun nereye gittiği belli değildi... Çünkü ne kalktığı bir limanı vardı vapurun, ne de varacağı bir limanı... Işıklarını yakmış öyle gidiyordu. 
     Bacanın dibindeki adam da, sertleşen rüzgarla uçuşarak, oraya buraya dağılan maskelerini toplamaya uğraşıyordu. 
     Süpürge sopası, mangal maşası, dış kapı mandalı, öküz boynuzu sağa sola yuvarlanıyorlardı. 
     Adam toplayabildiği maskeleri elinde, uçuşan saçlarıyla okyanus gecesinin ortasında önünde birbirine çarparak yuvarlanan maşaya, mandala, boynuza bakıyordu. 
     
     Not 22 yıl önce yazılmış bir yazı... "Şeytanın Aynaları"ndan.. 
     
     







İslamın sol yorumu 


Maskeci 


İki başlı yönetim olmaz 


Yeni başbakan, eski sorun... 


Yeni bir döneme girerken... 


Falcı gibi yorumcu düşünceye saygı bu mu 


AKP’nin yol haritası 


Boş ver savaşı, dizilere takıl 


Derviş’in misyonunu AKP mi üstleniyor 


</TEXT>
</DOC>
