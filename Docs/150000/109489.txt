<DOC>
<DOCNO> 109489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/sondun21.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Post "Boeingler havada infilak edebilir" 
</HEADLINE>
<TEXT>

     New York Post gazetesi, Boeing uçaklarının yakıt pompalarındaki bir arıza yüzünden uçuş sırasında havada infilak edebileceklerini öne sürdü. 
     Gazete, yakıt pompalarındaki muhtemel arızalar nedeniyle Boeing'in 737, 747 ve 757 tipi yaklaşık 3000 uçağı kontrolden geçirme kararı aldığını hatırlattı. 
     Uçakların yakıt pompalarındaki hatanın yanı sıra elektrik kablolarının da birbirine sürtünerek kıvılcım çıkardığını yazan gazete, uçağın boşalan yakıt tanklarının içindeki tellerin kıvılcım çıkarması halinde bunun patlamaya yol açabileceği görüşünü savundu. 
     Amerikan Federal Havacılık Ajansı'nın FAA geçen ay 118 uçağın, böyle bir duruma meydan verilmemesi için fazladan yakıt alarak uçmasını emrettiği belirtiliyor. 
     FAA'nın, eski model pompalarla donatılmış 3162 uçağın daha denetimden geçirilmesini istemesi bekleniyor. 
     
     TWA UÇAĞINI DA DÜŞÜRMÜŞTÜ 
     Sözü edilen pompalar, ''Crane Co.'' adlı şirket tarafından üretiliyor. Aynı pompaların 1996 yılında New York'un Long Island adası açıklarında havada infilak eden TWA uçağında da kullanıldığı biliniyor. Bu olayda, uçakta bulunan 230 kişi hayatını kaybetmişti. 
     Havacılık Güvenlik Kurulu yaptığı inceleme sonunda, uçağın esrarengiz bir patlama sonucu düştüğünü belirlemiş, ancak pompanın patlamaya sebep olduğunu kesin olarak saptayamamıştı. 
     





</TEXT>
</DOC>
