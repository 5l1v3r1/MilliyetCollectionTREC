<DOC>
<DOCNO> 137232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/spor/yguven.html </URL>
<DATE> 2003/02/17/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Aşı tuttu 
</HEADLINE>
<TEXT>

     Yan etkilerden ilk sıradaki Suat Usta. Yerini beğenmeyen bir çiçek gibi geri dörtlünün sağında Xavier’in sırtına yük oldu, adeta. Xavier bunu keyifle omuzladı. Net, sakin ve güçlü hareketleriyle yanındaki emektar Bülent’i bile taşıdı. 
     Yeni aşılardan Lukunku için rivayet muhtelif. Bazıları çok iyi bir golcü olduğu inancında, ama Lukunku bu tezi destekleyen pek bir eylemde bulunmadı Bursa’da. 
     Revivo’ya gelince... Oynamıyormuş gibi yapıp oynama üstadı Revivo, ilk yarı boyunca turist gibi dolaştıktan sonra mükemmel tekniğini üç kez konuşturarak tüm homurdanmaları stadın dışına çıkmadan gündemden düşürdü. Revivo’lu bir takıma serbest vuruş vermek, penaltıyla eşdeğer. Bu Revivo, Terim’in kendisine verdiği saha içi yetkilerle belli ki, Galatasaray’ın ikinci yarısına imza atacak ve Fenerbahçeliler’i çatlatacak. 
     Galatasaray’da henüz çözümü bulunmamış sorunlar da var. Örneğin Hakan Ünsal. Neden geri dönmemek üzere ileri çıkar. Hakan’ın bu alışkanlığıyla hücum zenginliği sadece Galatasaray’a değil, Bursaspor’a da geldi. Ünsal’ın kısa seyahatlerinde Bursaspor’un iki şutu direkten döndü. 
     Bir de Baliç... Fena halde istekliydi, ama Bursaspor seyircisi onu tutunca, kademeli olarak oyundan silindi. Terim, Baliç’in daha çok ezilmesini istemedi ve Arif ile değiştirdi. 
     Evet... Galatasaray 54 gün sonra yeni oyuncularıyla Bursa’da sahne aldı. Ve çok zor bir başlangıcı lehine çevirdi. Oynadığı futbolun karşılığı deplasmanda böylesine net bir galibiyet miydi, orası tartışılır. 65 dakika 10 kişiyle oynayan ve Erdoğan Arıca ile yeni yeni toparlanan Bursaspor’un oynatmamaya değil oynamaya kurgulanmış bir takım olması da bu skorda etkiliydi. 
     



 SPOR 
































</TEXT>
</DOC>
