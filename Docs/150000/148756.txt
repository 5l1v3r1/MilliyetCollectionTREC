<DOC>
<DOCNO> 148756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/yazar/cemal.html </URL>
<DATE> 2003/04/10/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Avrupa yolunda yasayla kafa 
</HEADLINE>
<TEXT>

     İlk haber, Danimarka Başbakanı Rasmussen’le aynı ülkenin Dışişleri Bakanı Möller arasında geçiyor. Kopenhag’da 12 Aralık 02 tarihinde yapılan AB zirvesi öncesinde aralarında Türkiye’yi şöyle konuşuyorlar 
     "Rasmussen - Türkiye zirvenin ana maddelerinden birini oluşturuyor. 
     Möller - Türkiye uzun süre bekletilirse, bu bekleyiş Türkiye’yi İslam dünyasına itebilir. Almanların içeride ve dışarıda söyledikleri birbirini tutmuyor. Alman Dışişleri Bakanı Fischer’le görüştüm. 12 saat içinde üç kez fikir değiştirdi. Önce Türkiye’nin birliğe tam üyeliğini istemediklerini, Türkiye’nin dışarıda tutulması gerektiğini söyledi. Sonra benden kendisi için Türkiye’ye karşı bir oyalama formülü bulmamı istedi, daha sonra da unutalım’ dedi. 
     Rasmussen - Türkler tarih için tarih istiyorlar. Birlik içinde değişik görüşler var. Şartlı tarih verilmesini isteyenler var. Bazıları Türkiye’nin AB’ye yakınlaştırılmasını istemiyorlar. Bazıları bugünkü durumun devam etmesini istiyorlar." 
     Danimarka Başbakanı Rasmussen, zirve sonrası yine kapalı kapılar arkasında şunları söylüyor 
     "Şimdi Türkiye’nin durumu 2004 Aralık ayında görüşülecek. Türkiye’yi birliğe istemeyenler, o zaman da bir bahane bularak karşı çıkacaklar ve bu iş uzayacaktır." 
     Şaşırtıcı mı Değil. 
     AB’deki havayı yansıtıyor. 
     Bu hava Ankara’ya da yabancı değil. 
     Ne yapmalı o zaman 
     Her şeyden önce bahane vermeyelim. Kendimizi "Nasıl olsa sonunda bir bahane bulurlar" kolaycılığına kaptırıp ipe un sermeyelim. Ya da kendi içimizdeki Avrupa düşmanları’nın bahane yaratmalarını engelleyecek hem yasa hem kafa değişikliklerini, reformları gerçekleştirmeye devam edelim. 
     Alın size bir bahane, okuyun lütfen Adnan Keskin’in şu haber girişini 
     "Şarkışla DGM’ye düştü 
     Sivas’ın Şarkışla yakınlarında yakalanarak 6 Mayıs 1972’de idam edilen Deniz Gezmiş’e ağıt olarak 30 yıldır çalınıp söylenen Şarkışla’ya düşürmesin Allah sevdiği kulunu’ türküsü mahkemelik oldu. Ankara DGM Başsavcılığı, bu türküyü çalan Özgür Radyo DJ’i ve Genel Yayın Yönetmeni hakkında TCK 312’ye muhalefetten dava açtı. Suçu, halkı sınıf farkı gözeterek ayrımcılığa teşvik’ olarak tanımlayan savcı, cezanın bir kat artırılarak sanıklar için 6 yıla kadar hapis cezası istedi." 
     Alın size bir bahane 
     Avrupa Birliği içindeki hava sürpriz değil. Ancak şu da göz ardı edilmesin Bir tek Avrupa yok AB’de bize hayır diyenler olduğu gibi, bizi isteyenler de var. 
     Burada yapılması gereken, Avrupa yolundaki kararlılığımızdan şaşmaksızın yasayla kafaları, yani zihniyetimizi değiştirmeye devam etmektir. Nitekim, "Türkiye’nin uyutulup unutulması"ndan söz eden Alman meslektaşıyla ilgili haber konusunda Dışişleri Bakanı Abdullah Gül’ün şu tepkisi yerindedir 
     "Bunlar geçmişte de yaşandı. Bahaneleri aşarız. Unutmayın, geçmişte İngiltere de iki kez AB kapısından döndürüldü. Bahaneleri aşarız. Biz üzerimize düşeni yapmaya devam edeceğiz. Avrupa yolunun geri dönüşü yok " 
     Doğru sözler... 
     Demokrasi çıtamızı yükseltmeye, ekonomide yapısal değişikliği sürdürmeye ve Kıbrıs’ı içtenlikle çözmeye devam edelim. 
     
     







</TEXT>
</DOC>
