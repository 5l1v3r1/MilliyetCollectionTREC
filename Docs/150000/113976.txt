<DOC>
<DOCNO> 113976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/guncel/gun03.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak elektrik cinayeti 
</HEADLINE>
<TEXT>

Kaçak elektrik kullanımının rekor düzeyde olduğu Şanlıurfa’da, TEDAŞ Müdür Yardımcısı otosunda öldürüldü. Saldırgan, Namus davası’ dedi. TMMOB Başkanı’na göre ise sebep kaçak elektrik 
     BARIŞ DURAK Şanlıurfa DHA 

     Şanlıurfa TEDAŞ Elektrik Teknik İşler Şube Müdür Yardımcısı Hasan Balıkçı, park halindeki otomobilinde uğradığı silahlı saldırıda öldürüldü. 
     Eyyübiye Mahallesi Cezaevi Kavşağı yakınında önceki gece meydana gelen olayda Balıkçı ve Muhasebe Müdürü Seyhan Uğurlu’nun bulunduğu park halindeki otomobile başka bir otomobilden ateş açıldı. Balıkçı, olay yerinde ölürken, Uğurlu yara almadı. Uğurlu’nun verdiği bilgiler üzerine Balıkçı’yı vurduğu ileri sürülen Yılmaz Çakmak kısa sürede yakalandı. Çakmak, ifadesinde olayın namus davası olduğunu söyledi. 
     Türk Mühendis ve Mimar Odaları Birliği TMMOB Başkanı Kaya Güvenç ise, Balıkçı’nın planlı bir saldırıya uğradığını öne sürdü. Güvenç, yaptığı yazılı açıklamada, cinayetle ilgili alınan ilk bilgilerden, saldırının Balıkçı’nın TEDAŞ’taki görevi nedeniyle işlem yaptığı kaçak elektrik kullanımıyla ilgili olduğunun tahmin edildiğini kaydetti. Balıkçı’nın çalışmaları nedeniyle disiplin cezasına çarptırıldığını ancak başvurduğu Avrupa İnsan Hakları Mahkemesi’nde lehine karar verildiğini ve dürüstlüğüyle tanındığnı anlatan Güvenç, asıl katillerin bir an önce yargı önüne çıkarılmasını beklediklerini ifade etti. 
     
Şanlıurfa 1 numara      Güneydoğu’da kaçak elektrik kullanan ilk 5 ildeki yüzde oranları şöyle Şanlıurfa 66.7, Diyarbakır 62.7, Mardin 59.3, Şırnak 52, Batman 51. 
     



 GÜNCEL 


















</TEXT>
</DOC>
