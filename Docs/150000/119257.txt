<DOC>
<DOCNO> 119257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/son/sonspo05.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, basketbolda ABD'li oyun kurucu transfer etti... 
</HEADLINE>
<TEXT>

     Türkiye Basketbol Ligi takımlarından Beşiktaş, ABD'li oyun kurucu Sean Kennedy ile sözleşme imzaladı. 
     Beşiktaş Basketbol Takımı Menajeri Zeki Can, ABD'li oyuncunun İstanbul'a gelip sağlık kontrolünden geçtiğini belirterek, kendisiyle sözleşme yaptıklarını açıkladı. 
     Can, ''1.88 metre boyunda ve 23 yaşındaki Kennedy ile sözleşme imzaladık. Bu oyuncumuz antrenmanlara da başladı. Kennedy, NCAA'da Marist takımında geçen sezon forma giydi, 14.7 sayı, 5.5 ribaunt, 7.9 asist ortalamalarıyla oynamış. Ayrıca, kendi takımında 1000 sayı atan 21. oyuncu olmuş'' diye konuştu. 
     
     BEŞİKTAŞ, BULGARİSTAN YOLCUSU 
     Milli maçlar nedeniyle lige 3 haftalık ara verilmesini iyi değerlendirmeyi amaçlayan Beşiktaş, kamp çalışmaları için yarın Bulgaristan'a gidecek. 
     Bulgaristan'ın Varna kentine gidecek olan siyah-beyazlılar, burada 2 hazırlık maçı yaptıktan sonra 20 Kasım Çarşamba günü Yanbolu'ya geçerek 33. Avrupa Erkekler Basketbol Şampiyonası Yarı Final Eleme Grubu'nda A Milli Basketbol Takımı'nın Bulgaristan ile yapacağı karşılaşmayı izleyecek. 
     Menajer Can, takım olarak milli takımı ellerinden geldiğince destekleyeceklerini söyledi. 
     Yanbolu'da Yambolgas Yanbolu takımıyla bir hazırlık maçı da yapacak olan Beşiktaş, daha sonra Sofya'ya geçip, Slavia Sofya ekibiyle bir hazırlık maçı daha gerçekleştirecek. 
     Bu arada sakatlığı bulunan İnanç Koç ile B Milli Takımı aday kadrosunda yer alan Tufan Ersöz'ün kamp kadrosunda bulunmadığı açıklandı. 
     Beşiktaş, 25 Kasım Pazartesi günü İstanbul'a dönecek. 
     





</TEXT>
</DOC>
