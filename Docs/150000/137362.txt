<DOC>
<DOCNO> 137362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sontur11.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram tatilinin resmi kaza bilançosu "114 ölü, 252 yaralı" 
</HEADLINE>
<TEXT>

     Emniyet Genel Müdürlüğü, 9 günlük Kurban Bayramı tatili süresince ülke genelinde meydana gelen trafik kazalarında 114 kişinin hayatını kaybettiğini, 252 kişinin de yaralandığını bildirdi. 
     Emniyet Genel Müdürlüğü Sözcülüğü'nden yapılan yazılı açıklamaya göre, arife günü ve Kurban Bayramı'nda 43 ölümlü trafik kazası meydana geldi. Bu kazalarda 51 kişi ölürken, 78 kişi de yaralandı. Bir önceki yılın aynı günlerinde ise 52 ölümlü trafik kazası yaşanmış, 58 kişi hayatını kaybetmiş ve 101 kişi de yaralanmıştı. 
     Araç ve sürücü sayısındaki artış ile ülke genelinde yaşanan olumsuz hava şartlarına rağmen ölümlü kaza sayısında yüzde 17.3, ölü sayısında yüzde 12.1 ve yaralı sayısında ise yüzde 22.8 azalış kaydedildi. 
     
     9 GÜNLÜK BAYRAM TATİLİNDE DURUM 
     9 günlük Kurban Bayramı tatili süresince ise ülke genelinde 83 ölümlü trafik kazası meydana geldi. Bu kazalarda 114 kişi hayatını kaybederken, 252 kişi de yaralandı. 2001 yılındaki 9 günlük Kurban Bayramı tatilinde ise 132 ölümlü trafik kazası yaşanmış, 190 kişi ölmüş ve 255 kişi de yaralanmıştı. 
     Bu verilere göre, araç ve sürücü sayısındaki artış ve ülke genelinde olumsuz hava şartlarına rağmen, ölümlü kaza sayısında yüzde 37.1, ölü sayısında yüzde 40 ve yaralı sayısında ise yüzde 1.2 azalış saptandı. 
     Emniyet Genel Müdürlüğü Sözcülüğü'nün açıklamasında, Kurban Bayramı tatili boyunca olumsuz hava şartlarına rağmen kaza, ölü ve yaralı sayılarının önceki yıllara göre azalmasının sürücülerin trafikte daha dikkatli olmaları ve alınan tedbirlerin bir sonucu olduğu bildirildi. 
     





</TEXT>
</DOC>
