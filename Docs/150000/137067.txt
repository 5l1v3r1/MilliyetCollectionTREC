<DOC>
<DOCNO> 137067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/yazar/pulur.html </URL>
<DATE> 2003/02/16/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bayramda ne yaptık 
</HEADLINE>
<TEXT>

     Sanki, ille de bir şey yapmak şartmış gibi... 
     Oysa, bizim ne yaptığımız ortada "Nöbetçi yazarlardan" olduğumuz için her gün yazı yazdık, ilk gün ailece toplanıp öğle yemeği yedik, çok şükür bayramı trafik kazasına uğramadan geçirdik, zira bayram öncesi gelinimiz Cemile’ye taksi, bizim hanıma da cip çarptı, birinin ayağı kırıldı, öbürünün sağ kolu omuzundan çıktı... 
     Neyse, bayram kazasız belasız geçti... 
     
     EVET, gelelim bayramda ne yaptığımıza... 
     Önce rahmetli babamızın vasiyeti gereği, kurban kestik, daha doğrusu Mehmetçik Vakfı’na kurban kesmeleri için bağışta bulunduk, evde eski defterleri karıştırdık, fotoğraflara baktık, yılların tahribatını ibretle seyrettik, kitap okuduk ve Devlet Klasik Türk Müziği sanatçısı Münip Utandı’nın son CD’deki, şarkılarını dinledik. 
     
     BU CD’yi dinlerken insanın kulağına bir değişiklik geliyor ama tam olarak anlayıp çözemiyor meğer sanatçıya bu şarkılarda üç çalgı eşlik etmiş, kemençede Lütfiye Özer, tamburda Murat Aydemir ve ritm sazda Fahrettin Yarkın... 
     CD’yi tanıtan Osman Nuri Özpeker şöyle diyor 
     "Sanatçının yumuşak ve santimantal hançeresinden çıkan sesini de bir enstrüman gibi telakki edecek olursak, bu dört kişilik icra, bir oda müziği hüviyetini yansıtmaktadır." 
     Demek ki kulağımız tam olarak anlayamadıysa da, bir şeyler olduğunu sezinleyebilmiş... 
     Osman Nuri Özpeker’in dediği gibi 
     "Son derece dinlendirici bulacağınıza inandığımız bu çalışmanın repertuvarı da sanatçının bugüne kadar yaptığı albümlerden çok farklı. Yürük Semai, Şarkı, İlahi, Divan, Türkü, Köçekçe gibi değişik formların bir araya getirildiği albümün amacı dinleyiciyi ardı ardına farklı boyutlara taşımaya yönelik. Bugüne kadar hep koral olarak dinlemeye alışkın olduğumuz Dede Efendi’nin Hicaz Yürük Semaisi, Münip Utandı’nın kendine refakat etmesiyle orijinal bir icraya dönüşüyor." 
     Münip Utandı’yı dinlerken "Bir hadise var, can ile canan arasında" deyince dalıp, maziye gittik, Bayburtlu Zihni’nin "Vardım ki yurdumdan ayağ göçürmüş"ünü dinlerken yüreğimiz daraldı, "Kış geldi, firak açmadadır sineme yara"da Münip Utandı, Saffet Bey’in güftesiyle, Şevki Bey’in bestesiyle soruyordu 
     "Vuslat yine mi kaldı, güzel başka bahara " 
     
     EVET, bayram üç aşağı beş yukarı böyle geçti, birkaç ziyaret ilavesiyle... 
     Bayramda bunları yaptık. 
     Ya yapmadıklarımız 
     Bunların başında, politikacı dinlemek ve okumak gelir. 
     
     







Çalsın sazlar, oynasın kızlar 


N b ’den bugüne 


İyi haber alanlar...’ 


Bayar’la Menderes’i çatıştıran kaza 


Okullar yarın açılıyor 


Bayramda ne yaptık 


Aç gezsin, ama başını örtmesin 


Tango günlüğü 


Aile sorunları için yeni mahkemelerimiz var 


Ekonomide koyun pazarlığı’ sürerken 


Biz güneş’ satıyoruz onlar müze’ satıyor 


Irak faturası Tayyip’e çıkıyor 


</TEXT>
</DOC>
