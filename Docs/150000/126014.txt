<DOC>
<DOCNO> 126014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/spor/aspo.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
BİR YERE GİDEMEZ 
</HEADLINE>
<TEXT>

Arjantin’de, "Türkiye’ye dönmek istemiyorum" demecini veren, Fenerbahçe’nin de "Kendine kulüp bul" mesajını yolladığı Ariel Ortega’nın, 31 Mayıs 2003’e kadar başka bir takımda futbol oynama şansı yok 
     CEMAL ERSEN 

     FIFA talimatları 
     SARI - Lacivertli kulüpte, tam anlamıyla kriz yaratan ve Arjantin’de "Türkiye’ye dönmek istemiyorum. Oraya alışamadım" demecini veren Ortega’nın, FIFA talimatları gereği, 31 Mayıs 2003’e kadar Dünya’nın hiçbir ülkesinde futbol oynayamayacağı ortaya çıktı. Fenerbahçe yönetimi de, üç günlüğüne gelmesini istediği, ancak "ret" yanıtı aldığı Arjantinli yıldıza, Futbol Şubesi Sorumlusu Sadettin Saran kanalıyla "Kendine kulüp" mesajı yollamıştı. 
     
     Kiralık da olmaz 
     ANCAK iki tarafın da artık iplerin kopamasını istemesine rağmen, FIFA’nın 2002’den itibaren yürürlüğe koyduğu yeni transfer talimatına göre "Bir futbolcunun 12 aylık dönemde tescilinin bir transfer ile sınırlandırılması", Ortega’nın sezon sonuna kadar bir başka kulübe gitmesini engelleyecek. Türkiye’ye dönüşünü geciktirmek için yönetime 10 günlük rapor gönderen yıldız oyuncu, kiralık olarak bile başka bir takımda forma giyemeyecek. 
     
     Özel izin zor 
     FENERBAHÇE ile yıllığı 1 milyon 875 bin dolara sözleşme imzalayan Ortega’nın tek şansı, FIFA’nın çok ender uyguladığı geçici transfer sertifikası olacak. Futbol Federasyonu yetkilileri, FIFA’nın özel izninin bu sezon içinde hiçbir oyuncuya uygulanmadığına dikkat çekti. Yetkililer, sözleşmenin karşılıklı fesh edilmesi ve "futbol oynama hakkının engellenmemesi" ilkesinden hareketle, FIFA’nın ayrıcalık tanıma olasılığının yüksek olmadığını kaydettiler. 
     
23. madde ne diyor      MADDE 23 Futbolcuların federasyona tescil edilmesi ve transfer işlemlerinin yapılabilmesi için 12 aylık dönem içerisinde futbolcunun tescilinin tek transferle sınırlı olması şartıyla yılda iki adet transfer dönemi olacaktır. Kural olarak geçici transfer de idari anlamda bir transferdir ve 12 aydan kısa süreli olamaz. 
     
Yönetim biliyorduOrtega, Arjantin’e gelmeden önce, Fenerbahçe’nin kendisine 7 Ocak’a kadar izin verdiğini ifade etti 
     MEHMET ÇİFTÇİ 

     ARJANTİNLİ süper yıldız, ülkesindeki eski kulübü River Plate’in muhabirlerinin katıldığı basın toplantısında, Fenerbahçe’nin kendisini ısrarla geri çağırmasına anlam veremediğini söyledi. Ortega, "Tedavimi yaptırmak için Arjantin’e gelirken, bana 7 Ocak’a kadar izin verildi. Bu süre 15 Ocak’a kadar opsiyonlu. Bu süreye kadar dönmeyeceğimi başkan ve yönetim biliyordu. Bu yüzden, neden beni bu tarihten önce istiyorlar anlayamadım" dedi. 
     ORTEGA, MİLLİYET’te dün çıkan Pubalgida hastalığını da doğruladı ve "Yoğun bir tedavi içine girdim. Doktorun vereceği programla çalışmalarıma devam edeceğim. Bana verilen izne göre, ilk yarı kampına hemen katılamıyorum" diye konuştu. Yıldız futbolcu, "Arjantin’e geri mi dönüyorsun " sorularına ise "Bu soruya cevap vermek istemiyorum. Şu anda tedavimle ilgileniyorum. Bir an önce iyileşip, sahalara dönmek istiyorum" yanıtını verdi. 
     ARJANTİNLİ gazeteciler River Plateli yöneticilere de "Ortega size mi dönüyor " sorusunu yönelttiler. Yöneticiler de, "Şu an hem kulüp, hem Arjantin büyük. Herkes Ortega’nın dönmesini ister. Ancak bu krizde sattığımız fiyata geri alamayız. Sezon bitiminde indirim yapılırsa görüşürüz" dediler. Bu arada, Ortega’nın 29 Aralık’ta Ledesma’da, Arjantin halkıyla dayanışma adı altında bir futbol maçı organizatörlüğüne soyunduğu öğrenildi. 
     
PERDE ARKASI İşte Ortega gerçeği      Geçen haftaki Göztepe karşılaşması öncesinde ülkesine dönen Ortega’nın, Arjantin’de menajerinden kendisine kulüp bulmasını istemesi MİLLİYET’in haberciliği ile kamuoyuna yansıyınca ortalık karışmıştı. 
     Ünlü futbolcu, menajerine Türkiye’de mutsuz olduğunu söylemiş ve 7 Ocak tarihinden önce dönmeyeceğini açıklamıştı. 
     Oysa ki, Fenerbahçe yönetimi geçen hafta yaptığı açıklamada, Ortega’nın geçtiğimiz perşembe günü Türkiye’ye döneceğini ve yarınki Trabzonspor maçında oynayacağını kamuoyuna duyurmuştu. 
     MİLLİYET durumu ortaya çıkarmasa, dün yapılacak bir açıklama ile futbolcunun tedavisinin uzadığı duyurulacak, kendisine ek süre verildiği bildirilecekti, ama olmadı. Fenerbahçe yönetimi gerçekleri anlatmak yerine yalanlamayı tercih edince hiç gereği olmadığı halde zora düştü. 
     Peki gerçek neydi 
     Ortega, sakatlığını beyan ederek ülkesine giderken, yönetimden tedaviyle karışık "Noel tatili" iznini almıştı. Ama bu izin yönetimin dediği gibi geçen perşembeye kadar değil, dün ülkesinde yaptığı basın toplantısında açıkladığı gibi 7 Ocak’a 15’ine kadar da opsiyonlu kadardı. Futbol Şube Sorumlusu Sadettin Saran ise Arjantinli yıldızın kendisinden yalvar yakar perşembeye kadar izin aldığını ve döneceği konusunda garanti verdiğini savunuyordu. 
     Ülkesine vardığında menajeri Juan Borroe ile yaptığı konuşmada Fenerbahçe’de mutsuz olduğunu ve kendisine bir çözüm bulmasını isteyen Ortega, takım içinde istenmediğini, saha dışında lisan sorunu yaşadığını anlattı. Ortega ülkesine dönmek istiyordu, ama bu sene başında yaptığı sözleşme bu konuda taraf olan herkesin elini kolunu bağlıyordu. 
     Ortega, Ocak ayında Türkiye’ye gelecek ve kampa katılacak, ama sorunu bitmeyecek. Yapılan 4 senelik sözleşmenin ne kadarının tamamlanacağı da hep birlikte görülecek. 
     
     



 SPOR 





























</TEXT>
</DOC>
