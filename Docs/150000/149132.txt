<DOC>
<DOCNO> 149132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sonspo03.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyasporlu Faruk Süper Lig takımlarının gözdesi... 
</HEADLINE>
<TEXT>

     İkinci Futbol Ligi A Kategorisi'nde, 27. hafta maçları sonunda lider durumda bulunan Konyaspor'un yıldız futbolcusu Faruk, Birinci Süper Lig takımlarının transfer listelerine şimdiden girmeyi başardı. 
     Takımının başarısında attığı goller ve yaptığı asistlerle büyük pay sahibi olan Faruk, Konyaspor'u birlik ve beraberlik içinde Birinci Süper Lig'e çıkarmak istediklerini söyledi. 
     Önceki yıllarda Konyaspor'un sezon boyunca iyi mücadele ettiğini, ancak son haftalarda Birinci Süper Lig'e çıkma fırsatını kaçırdığını belirten Faruk, bu yıl aynı hataları yinelemeden başarıya ulaşacaklarını söyledi. 
     Konyaspor ile 1 yıllık daha sözleşmesi olmasına karşın Birinci Süper Lig takımlarından transfer önerileri aldığını belirten 27 yaşındaki futbolcu, kendisinin Galatasaraylı olduğunu, ancak profesyonelliğin gereği olarak her takımda forma giyebileceğini bildirdi. 
     Konya'da 13 Nisan Pazar günü yapacakları İstanbul Büyükşehir Belediyesi maçını kazanarak yollarına devam etmek istediklerini belirten Faruk, takımlarının Birinci Süper Lig'e çıkması durumunda Gençlerbirliği gibi üst sıraları zorlayacak bir potansiyele sahip olduğunu da savundu. 
     Bu arada Konya Büyükşehir Belediye Başkanı Mustafa Özkafa, gelen başarılı sonuçlarla birlikte takıma maddi katkı sağlamak isteyen kişi ve firma sayısında artış olduğunu kaydetti. 
     Sanayi kuruluşlarını tek tek gezerek takıma destek sağlamaya çalıştıklarını belirten Özkafa, herkesin konuya olumlu yaklaştığını ve maddi açıdan takımın sıkıntı çekmeden 1.5 ay sonunda şampiyonluğa ulaşacağına inandığını söyledi. 
     





</TEXT>
</DOC>
