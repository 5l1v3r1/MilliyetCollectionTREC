<DOC>
<DOCNO> 103831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/spor/ygurcan.html </URL>
<DATE> 2002/08/25/ </DATE>
<TIME>  </TIME>
<AUTHOR> GÜRCAN BİLGİÇ  </AUTHOR>
<HEADLINE>
90 dakika 
</HEADLINE>
<TEXT>

     GÜRCAN BİLGİÇ 

     Televizyon başındakiler, güneş gelen tribünde pek Beşiktaşlı göremediler. Hepsi gölgeye kaçmıştı. Aynı Beşiktaş’ın oyun planının karanlıkta kalması gibi. Aykut Kocaman, beşli orta sahasıyla müthiş bir pres timi kurup, Beşiktaş’ın pas yapmasını engelledi. Sadece sağ tarafı aksıyor, Beşiktaş ise ilk 45 dakikada buradan ataklarını zorluyordu. 
     "Beraber oynamazlar" denilen Sergen, Kaptan olarak takımın başında, Tümer kulübedeydi. Lucescu seçimini yanlış yaptığını 64. dakikada anlayabildi. Golü atmasına rağmen Sergen beş metreden uzağa pas kullanmıyor, penetre etmiyor topun sorumluluğunu üstüne almıyordu. Beşiktaş’ın bütün oyun planları Sergen’in bu kaçak dövüşünde takıldı kaldı. 
     13 ve 15’te Ahmet Dursun’un zorladığı ataklar sonuç getirmedi ve 19’da İstanbulspor’un bile beklemediği gol geldi. Güven’in ortasında Beşiktaş defansı adamları paylaşamayınca Selçuk’un indirdiği topu Cenk dengesiz bir röveşatayla, çizgi üzerindeki Ronaldo’ya rağmen fileleri buldu. 
     Bu gol bile Beşiktaş’ı harekete geçiremedi. 27’de soldan gelen kornerde top on sekiz çizgisi üzerine açıldı, Sergen "Yürümek" için kullandığı sağ ayağıyla öyle mükemmel vurdu ki, top üst direkle gol çizgisi arasında dokuduğu mekikten sonra filelere gitti 1 - 1. 
     İkinci yarıda Aykut Kocaman önce Musa Dk.46 sonra da Mehmet Yozgatlı’yı Dk.63 oyuna alarak maçı kendi düşüncesinde defansif anlayıştan çıkartıp, galibiyet rotasına çevirmek istedi. 
     Karşılaşmanın dönüm noktası Tümer’in oyuna girmesiydi. Genç futbolcu kenara geldiğinde, Sergen kendi numarasını bekledi, ancak Lucescu iki yıldızını birden sahada tutmayı tercih etti. Tümer topu iyi kullanıp, İstanbulspor defansı arasına yaptığı etkili dalışlarla bir anda maçın temposunu takımı lehine çevirdi. 66’da yaptığı kötü vuruştan sonra 68’de ofsayt tuzağından kurtulmasına rağmen yaptığı aşırtma vuruş auta gitti. 75’te Sergen’in sağdan kullandığı korner atışında top ceza yayı içinde bekleyen Tümer’in önüne doğru kavislendi, sert şuta kimsenin yapabileceği bir şey yoktu 2 - 1. 
     70’te saha kenarına geldiği anda bütün Beşiktaş takımının maç boyunca aldığı tezahürattan daha fazlasını tribünden gören Nouma’nın macerası da bu golle kesişti. Siyah - Beyazlı seyirciler, siyahi oyuncuyu bir mitoloji kahramanı gibi "Poh Pohölayınca, Nouma girdiği ilk dakikada Selçuk’un bileğine attığı tekmeyle ilk sarı kartı, galibiyet golünden sonraki el - kol jestleriyle ikincisini görüp tekrar soyunma odasına döndü. 
     



 SPOR 





























</TEXT>
</DOC>
