<DOC>
<DOCNO> 103617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sontur20.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip'ten Derviş'e taş "Biz aramıza memur katmayız" 
</HEADLINE>
<TEXT>

     -AK PARTİ GENEL BAŞKANI ERDOĞAN'IN KABULÜ... 
     AK Parti Genel Başkanı Recep Tayyip Erdoğan, ''Ekonomiyi sayın Derviş'e devretmek gibi bir derdimiz yok. kadromuz içinde bu tür emanetçilere ihtiyacımız yok. Biz aramıza memur falan katmayız'' dedi. 
     Erdoğan, Ak Parti Genel Merkezi'nde, Türkiye Esnaf ve Sanatkarlar Kredi ve Kefalet Kooperatifleri Birlikleri Merkez Birliği Genel Başkanı Suat Yalkın ve beraberindeki heyeti kabul etti. Yalkın, kabulde yaptığı konuşmada, teşkilatlanmaları hakkında bilgi vererek, esnafın, kredi kullanırken karşılaştığı güçlükleri dile getirdi. Faizlerin yüksek olduğunu ifade eden Yalkın, Erdoğan'dan destek istedi. 
     Ak Parti Genel Başkanı Erdoğan da, heyetin ziyaretinin ''anlamlı'' olduğu belirterek, esnafın 2001 yılında çok güç durumda kaldığını ileri sürdü. Türkiye'nin ilk defa esnaf yürüyüşüne sahne olduğunu ifade eden Erdoğan, KOBİ'leri ekonominin kılcal damarları olarak gördüklerini ve özel bir önem verdiklerini kaydetti. Erdoğan, ''İktidara geldiğimizde, KOBİ'lerle ülkeyi kuşatacağız'' diye konuştu. 
     Esnafa kullandırılan kredi faizleri konusunda, seçim öncesi bir rakam vermeyeceğini, kuru vaatlere karınlarının tok olduğunu ifade eden Erdoğan, ''Ne aldatanlardan olacağız, ne aldatılanlardan olacağız'' dedi. 
     Bir gazetecinin, kapatılan RP'nin Genel Başkanı Necmettin Erbakan'ın dün düzenlendiği basın toplantısında, ''çoluk çocuğa iktidarı bırakmayın'' çağrısı yaptığını hatırlatarak, değerlendirmesini sorması üzerine Erdoğan, Ak Parti olarak hiçbir zaman kişisel polemiklerin içine girmeyeceklerini söyledi. Erdoğan, ''10 yıl, 20 yıl, 30 yıl önceki çirkin politikaları yapmayacağız. Yani kişilerin birbirine vurduğu ve bunun sonucunda puan kazandığı, siyasi rant elde ettiği dönemi biz kapattık. Bizim kitabımızda, programızda, saygıya dayalı bir politika var'' diye konuştu. 
     Erdoğan, bir başka soru üzerine de yaşının 48 olduğunu, siyasetteki yaşının da belli olduğunu kaydetti. 
     Erbakan'ın, ''çoluk çocuk'' nitelemesi ile oğlu Fatih Erbakan'ı kastedip etmediğinin sorulması üzerine ise Erdoğan, şöyle konuştu 
     ''Siyasi polemiklerin içine girmeyeceğim. Milletimiz takdirini çok güzel şekilde kullanıyor. Bu konudaki değerlendirmeyi de milletimiz yapacaktır. Bizim yapacağız çok iş var. Emin adımlarla yürüyoruz. Onun için kulvar değiştirmeye hiç gerek yok. Bizim tek aşkımız milletimize hizmettir, tek sevdamız Türkiye sevdasıdır.'' Türk Silahlı Kuvvetleri'nin, 30 Ağustos Zafer Bayramı kutlamalarına ilk defa kendisini davet ettiğinin belirtilmesi üzerine de Erdoğan, ilk defa davet diye birşey olmadığını söyledi. Erdoğan, geçen yıl ki kutlamalarının partisinin kuruluş aşamasına denk geldiğini ve bu nedenle davet edilmediklerini ifade eden Erdoğan, ''Herhangi bir sıkıntı sözkonusu değil'' dedi. 
     Erdoğan, bir gazetecinin Erbakan'ın dünkü açıklamalarına ilişkin bir başka soru yöneltmek istemesi üzerine, ''Erbakan'ı kapatın, başka soru yok mu '' diye konuştu. 
     Erdoğan, bir başka soru üzerine, partisinin tecrübesiz kadrolardan oluştuğu değerlendirmelerine katılmadığını ifade etti. 
     
     ''ARAMIZA MEMUR KATMAYIZ'' 
     Bir gazetecinin, eski Devlet Bakanı Kemal Derviş'in CHP'ye katıldığını anımsatarak, ''CHP'nin, anketlerde oy oranının arttığı ortaya çıkıyor. Seçim sonrası bir koalisyon ortaya çıkarsa, ekonomiyi Derviş'e devredecek misiniz '' şeklindeki sorusuna Erdoğan, ''En gerçekçi anket 3 Kasım akşamı bitecek. Orada anketin hangi neticeyi vereceğini göreceğiz. Biz anketlerin gerçeğini çok iyi yaşıyoruz. Kimsenin Ak Parti'ye yaklaştığı yok. Ak Parti açık ara önde götürüyor'' yanıtını verdi. 
     Erdoğan, ''Koalisyon olursa, ekonomiyi Derviş'e devredecek misiniz'' diye sorunun yinelenmesi üzerine, şöyle konuştu 
     ''Bir defa ekonomiyi Sayın Derviş'e devretmek gibi bir derdimiz yok. Bu soruyu geçersiz görüyorum. Bizim kadromuz içinde bu tür emanetçilere ihtiyacımız yok. Kadromuz, gayet güçlü, işini bilen, atacağı adımı bilen, milli bir duruş sergileyebilecek bir ekibe sahiptir. Biz aramıza memur falan katmayız.'' 
     





</TEXT>
</DOC>
