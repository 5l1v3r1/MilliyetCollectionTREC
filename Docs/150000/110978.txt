<DOC>
<DOCNO> 110978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/soneko22.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
9. MÜSİAD Uluslararası Fuarı açıldı... 
</HEADLINE>
<TEXT>

     Saadet Partisi SP Genel Başkanı Recai Kutan, KOBİ'ler ve işadamlarının önü açıldığı takdirde, Türkiye'nin içinde bulunduğu büyük sıkıntılardan en kısa zamanda kurtulacağını söyledi. 
     Müstakil Sanayici ve İşadamları Derneği MÜSİAD tarafından düzenlenen 9. MÜSİAD Uluslararası Fuarı, CNR Uluslararası Fuar Merkezi'nde açıldı. 
     Kutan, açılış töreninde yaptığı konuşmada, fuara katılan firmaların neredeyse yüzde 100'ünün KOBİ olduğunu kaydetti. 
     KOBİ'lerin, işadamlarının önünü kesmek için elden gelen her türlü gayretin gösterildiğini öne süren Recai Kutan, şöyle konuştu 
     ''KOBİ'ler mutlaka desteklenmeli, Halk Bankası KOBİ ve esnafa ait bir banka haline getirilmelidir. Bugün Batı dünyasındaki destekler bizde de yapılmalıdır. KOBİ'lerin üretim girdisi, dünya fiyatları ile rekabet edecek hale getirilmelidir. 40 ay içerisinde mazota tam 85 defa zam yapıldı, yüzde 503 zam. Bu şartlarla hangi çiftçimiz, sanayicimiz rekabet edebilir 
     Kutan, yeterli destek alamadığı için Türk müteşebbisinin Bulgaristan, Romanya, Rusya ve hatta Çin'e gittiğine dikkat çekti. 
     
     ABDULLAH GÜL DE KATILDI 
     AK Parti Genel Başkan Yardımcısı Abdullah Gül de, Türkiye'nin son yıllarda çok büyük krizler atlattığını, bu krizler nedeniyle sabit gelirlisi, işadamıyla, bankacısıyla Türkiye'nin topyekün kaybettiğini söyledi. 
     Gül, ''Türkiye'nin bu krizlerden çıkmasının, hak etmediği bu durumlardan kurtulmasının artık zamanı geldi. Bugünlerin yakın olduğuna inanıyoruz'' diye konuştu. 
     Türkiye'nin bölge ülkeleri ile ticaretinin yetersiz olduğuna işaret eden Gül, ''Bu haliyle Türkiye, adeta çıkmaz bir sokakta açılan dükkan gibi'' dedi. 
     Komşu ülkelerle büyük ticari potansiyeli harekete geçirecek ciddi bir siyasi iradenin, kararlı bir yönetimin işbaşında olması gerektiğini kaydeden Gül, ''Ümid ediyorum ki bunlar da uzak değil. Türkiye, bu karanlıktan inşallah yakından çıkacaktır'' dedi. 
     
     ''TÜRKİYE'DE İYİ ŞEYLER DE OLUYOR'' 
     MÜSİAD Başkanı Ali Bayramoğlu ise ülkede krizin konuşulduğu bir dönemde 35 ülkeden 270 firmanın katıldığı bir fuar düzenlediklerini bildirdi. 
     Konuşmasında, zor durumdaki şirketlerin kurtarılmasını öngören İstanbul Yaklaşımı'na da değinen Bayramoğlu, ''Bu fuara katılan 270 firmadan hiçbiri İstanbul Yaklaşımı'na müracaat etmedi. Çünkü hiçbirisi yolsuzluğa bulaşmamış, banka hortumlamamış, devlete vergi borcunu asmamış. Ülkedeki bütün kaynaklar ödemesi zamanında yapmayan insanlara tahsis ediliyor. Dürüstlükle üretene daha çok destek verilmeli ki ülke gelişsin'' dedi. 
     Türkiye İhracatçılar Meclisi TİM Başkanı Oğuz Satıcı da, tüm olumsuz koşullara rağmen düzenlenen bu fuarın Türkiye'de iyi şeyler olduğunu da gösterdiğini söyledi. 
     Türkiye Odalar ve Borsalar Birliği TOBB Başkanı Rifat Hisarcıklıoğlu ise uluslararası fuarların, ticaret, sanayi ve turizme önemli katkılar sağladığına işaret etti. Hisarcıklıoğlu, Düsseldorf'un elde ettiği fuar gelirinin yılda 950 milyon dolar olduğuna dikkat çekti. 
     İstanbul Büyükşehir Belediye Başkanı Ali Müfit Gürtuna, İstanbul'un bir kongre ve fuar şehri olması gerektiğini vurgulayarak, ''İstanbul için düşündüğümüz gelecek vizyonu, Avrasya coğrafyasında kültür başkenti, ekonomi, finans ve turizmin merkezi olması. Bunu gerçekleştirdiğimizde Türkiye'ye önemli katkılar sağlamış olacağız'' dedi. 
     Büyük Birlik Partisi BBP Genel Başkanı Muhsin Yazıcıoğlu ve Liberal Demokrat Partisi LDP Genel Başkanı Besim Tibuk'un da açılışına katıldığı 9. MÜSİAD Uluslararası Fuarı'na bu yıl 35 ülkeden 270 firma katılıyor. 
     Geçen yıl ekonomik kriz nedeniyle gerçekleştirilemeyen fuara bu yıl sadece holding düzeyinde Kombassan katılırken, diğer katılımcıların tamamını küçük ve orta boy işletmeler oluşturuyor. 
     Bu arada, SP Genel Başkanı Recai Kutan ve Ak Parti Genel Başkan Yardımcısı Abdullah Gül'ün fuarı ayrı ayrı gezdikleri dikkat çekti. 
     





</TEXT>
</DOC>
