<DOC>
<DOCNO> 149791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sonspo20.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe iyimser ve tedirgin... 
</HEADLINE>
<TEXT>

     Diyarbakırspor galibiyetiyle moral bulan Göztepe'de, Galatasaray maçının hazırlıkları başlarken, Profesyonel Şube Sorumlusu Halil Kiraz, küme düşme tedirginliğinin devam ettiğini söyledi. 
     Kiraz, ligde çok kötü bir periyot yaşadıklarını ve puan almaları gereken maçlarda ''sıfır çektiklerini'' belirtti. 
     Diyarbakırspor galibiyetinin kan değişikliğinden kaynaklandığını kaydeden Kiraz, çok zorlu 7 maç sonrasında 10 puan toplayarak ligde kalacaklarını söyledi. 
     Galatasaray'ın konumu açısından bu haftaki maçta favori göründüğünü ifade eden Kiraz, güçlü rakipleri önünde strese girmeden mücadele edeceklerini bildirdi. 
     Kiraz, sözlerini şöyle sürdürdü 
     ''Hiç kimse Diyarbakırspor galibiyetiyle gevşemesin. İlyas Tüfekçi'nin gelişi elbette ki takım üzerinde olumlu bir etki yarattı ama kimin katkısı olduğunu sezon sonunda ligde kaldıktan sonra konuşalım. Şimdi ki durumda ligin dibindeyiz ve 10 puan daha toplarsak rahatlayacağımıza inanıyorum. Galatasaray gücü belli bir takım. Elimizden geldiğince puan için oynayıp, stresten uzak duracağız. Ama şu bilinmeli ki tedirginliğimiz lig sonuna kadar sürecektir.'' Takımda sakat oyuncuların bulunduğunu hatırlatan Kiraz, ablasına ilik nakli için İstanbul'a giden Zafer Biryol'un durumunun da hafta içinde netleşeceğini belirterek, ''Büyük olasılıkla bu oyuncumuz çalışmalara katılacak ve eğer hazır olursa, Galatasaray maçında forma giyecektir'' diye konuştu. 
     





</TEXT>
</DOC>
