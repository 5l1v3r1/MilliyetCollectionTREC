<DOC>
<DOCNO> 118649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/soneko12.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik'ten rekor ihracat... 
</HEADLINE>
<TEXT>

     Koç Topluluğu'nun ''Amiral gemisi'' Arçelik, yılın ilk 10 ayında 334 milyon Euro'luk ihracatla rekorunu yeni bir zirveye taşıdı. 
     Şirket ihracatta başta buzdolabı, fırın, çamaşır ve bulaşık makinesi olmak üzere tüm ürünlerde toplam satış adedini 2 milyon 650 bine çıkardı. 
     Arçelik'ten yapılan açıklamaya göre, geçen yılın Ekim ayında 28 milyon Euro ihracat yapan şirket, bu yılın Ekim ayında ihracatını 44.5 milyon Euro'ya çıkarırken, Ekim ayı ihracat gelirini yüzde 60 oranında artırdı. Şirket, Ağustos ayında 40.8 milyon Euro ihracat geliri ile önceki yıla göre yüzde 64 oranında artış göstermişti. 
     2001 yılının ilk 10 ayında yaklaşık 232 milyon Euro ihracat gerçekleştiren Arçelik, bu yılın aynı döneminde yüzde 45 oranında artışla ihracat gelirini 334 milyon Euro'ya çıkardı ve ihracatta kendi rekorunu kırdı. 
     Geçen yılın Ocak-Ekim döneminde toplam 1 milyon 885 bin adet ürün ihraç eden Arçelik, bu yılın aynı döneminde bu rakamı 2 milyon 650 bin adete çıkardı. 
     Buzdolabı ihracatını 668 binden 863 bine çıkaran Arçelik, çamaşır makinesi ihracatını 325 binden 692 bine, fırın ihracatını 240 binden 367 bin adete taşıdı. 
     En fazla artış ise, ihracat rakamı 50 binden 114 bine yükselen bulaşık makinesinde kaydedildi. 
     
     CİRODAKİ İHRACAT PAYI HEDEFİ YÜZDE 50 
     Önümüzdeki dönemde ihracatın cirodaki payını yüzde 50'ye çıkarmayı hedefleyen Arçelik, 2003 yılı ihracat hedefini 550 milyon Euro olarak belirledi. 
     İhracatta iş programlarını bu yıl için konulan hedeflerin üzerinde gerçekleştirdiklerini belirten Arçelik Genel Müdürü Nedim Esgin, yeni pazarlar ve satış noktaları yakalamak için ihracat bölümünde çalışanların sürekli seyahat halinde olduklarını kaydetti. 
     Esgin, bu yıl elde edilen başarının sadece ihracatta değil şirketin tüm bölümlerinin verimlilik alanında görülebildiğine işaret ederek, ''Bu durum şirketimiz adına oldukça sevindiricidir'' dedi. 
     





</TEXT>
</DOC>
