<DOC>
<DOCNO> 102945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/soneko24.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB, Atina ve Tel Aviv borsalarıyla işbirliğine gidiyor 
</HEADLINE>
<TEXT>

     İstanbul Menkul Kıymetler Borsası İMKB Yönetim Kurulu Başkanı Osman Birsen, İstanbul, Atina ve Tel Aviv Borsaları arasında gerçekleştirilmesi planlanan işbirliğinin ana esaslarının, Ekim ayında yapılacak toplantıdan sonra netleşeceğini bildirdi. 
     Türk, Yunan ve İsrail borsaları arasındaki işbirliğine ilişkin açıklamalarda bulunan Osman Birsen, Yunanistan Borsası ile yürütülen işbirliği görüşmelerine İsrail Borsası'nın da katıldığını söyledi. 
     Aracı kurumlar eliyle mevcut elektronik ulaşım teknolojisinin de kullanılmasıyla piyasalar arasındaki iletişimi ve birbirine bağlılığı artıracak proje üzerinde çalıştıklarını aktaran Osman Birsen, şunları kaydetti 
     ''Bir grup arkadaşla en son Atina'ya gitmiştim. Oradaki görüşmelerden sonra şimdi Türkiye'de bir toplantı yapmayı planlıyoruz. Toplantının Eylül ayında yapılmasını planlıyorduk ama Tel Aviv Borsa Başkanı'nın tendonunda bir problem oldu. Onun için o toplantıyı Ekim ayına erteleme kararı aldık. Ekim ayının ortalarında Türkiye'de bir toplantı yapacağız.'' 
     
     İŞBİRLİĞİNİN ESASLARI EKİM'DEKİ TOPLANTIDA BELİRLENECEK 
     İşbirliği anlaşmasına ilişkin epey ilerleme kaydedildiğini dile getiren İMKB Başkanı Birsen, Ekim'deki toplantıdan sonra işbirliğinin ana esaslarının netleşip, açıklanacak duruma geleceğini söyledi. 
     Birsen, anlaşmanın kaç hisse senedini kapsayacağına ilişkin olarak da, sayı olarak kesin bir karara varmadıklarını ancak Atina Borsası Başkanı Dr. Panagiotis Alexakis'in bu yönde bir önerisi olduğunu belirtti. 
     Osman Birsen, ''Hisse sayısı konusunda, kriterler tespit edilip o kriterlere uyan tarzda bir rakama ulaşacağımızı zannediyorum'' dedi. 
     Çalışmalar kapsamında geçtiğimiz yılın Ekim ayında Atina Borsası, Yunanistan Sermaye Piyasası Komisyonu ve Yunan Takasbank'ının başkanlarının da aralarında bulunduğu 7 kişilik Yunan heyeti, İstanbul Menkul Kıymetler Borsası'nı ziyaret etmiş ve bu ziyaret sırasında iki ülke sermaye piyasaları arasında karşılıklı işbirliğini sağlayan bir protokol imzalanmıştı. 
     





</TEXT>
</DOC>
