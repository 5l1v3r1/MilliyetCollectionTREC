<DOC>
<DOCNO> 106328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/guncel/gunz1.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Başkan Yeşil kurtarılamadı 
     İSTANBUL Milliyet 

     Uğradığı silahlı saldırıda yaralanan Gaziosmanpaşa Belediye Başkanı Mustafa Yeşil 43 , tedavi gördüğü hastanede yaşamını yitirdi. Sultançiftliği’ndeki büfesinin zabıta ekiplerince yıkılmasına kızan Nevzat Bayrak, geçen hafta Yeşil’e ateş ederek yaralamıştı. Vücuduna 3 kurşun isabet eden Yeşil, midesindeki kanama durdurulamayınca dün saat 21.00 sıralarında yaşamını yitirdi. Yeşil’in cenazesi bugün Küçükköy Merkez Camii’nde kılınacak namazın ardından toprağa verilecek. 
     
     Mezar kazarken kalpten öldü 
     KADİR ÇELİK Gaziantep DHA 

     Gaziantep İslahiye’de, ölen amcası Mustafa İspir 80 için mezar kazan Osman Çavdar 55 , kalp krizi geçirip öldü. Amca Mustafa İspir, Fevzi Çakmak Mahallesi’nde dün hayatını kaybetti. İnşaat ustası yeğen Osman Çavdar, yakınlarıyla İslahiye Şehir Mezarlığı’na giderek amcası için mezar yeri kazmaya başladı. Bir süre sonra kazılan mezarın içine inerek düzenleme yapan Çavdar fenalaştı. Mezardan çıkarılarak hastaneye götürülen Çavdar’ın kalp krizi sonucu öldüğü belirlendi. 
     
     ABD’nin eski elçisi Ağrı’nın zirvesinde 
     AĞRI DHA 

     ABD’nin eski Ankara Büyükelçisi ve Amerika’daki Türk Dostları Dernek Başkanı Mark Parris 52 , Ağrı Dağı’nın doruğuna çıkmayı başardı. Parris, geçen perşembe Ağrı Dağı’na 2 bin rakımlı Eli köyünden başladığı tırmanışında önce 3200, ardından da 4200 metrede kamp yaptıktan sonra dün zirveye ulaştı. Tırmanış boyunca kötü hava koşullarından çok fazla etkilenen ancak yine de zirveye ulaşmayı başaran Parris’e, dağcı Ertuğrul Melikoğlu rehberlik etti. Parris, zirvede fotoğraf çektirdikten sonra inişe geçti. 
     
     Tekin Öğretmen atamaları salıya 
     ANKARA Milliyet 

     Milli Eğitim Bakanı Necdet Tekin, 32 branşta açılan 30 bin öğretmen kadrosuna 48 bin 921 adayın başvurduğunu belirterek, "Öğretmen atamalarını 10 Eylül Salı günü saat 14.30’da kura çekimi ile yapacağız" dedi. Tekin, Milli Eğitim Bakanlığı MEB İl Milli Eğitim Müdürleri Toplantısı açılışında yaptığı konuşmada, öğretmen atamalarında herhangi bir soru işaretine yer vermeyecek biçimde davrandıklarını bildirdi. Tekin, yeni atamalarda, öğretmenlere itiraz olanağı sunacaklarını da söyledi. 
     
     Ermeni kilisesi yakınında bomba 
     İSTANBUL Milliyet 

     Bakırköy’de dün gece Surp Astvazazin Ermeni Kilisesi’nin arka sokağına bırakılan bomba patladı. Patlama sırasında ölen ya da yaralanan olmadı. Ebuziya Caddesi’nde tadilat halindeki kilisenin, arka tarafındaki Ömer Naci Sokak’ta bir çöp bidonuna kimliği belirsiz kişi ya da kişilerce bırakılan bomba, saat 22.00 sıralarında patladı. Olay yerine gelen bomba uzmanları, parçaları toplayarak incelemek üzere şubeye götürdü. İstanbul Emniyet Müdürü Hasan Özdemir de olay yerine gelerek bilgi aldı. 
     
     Beyin kanamasına karşı aşı geliştirildi 
     Özellikle yaşlıların en büyük sorunlarından biri olan yüksek tansiyon ve ona bağlı beyin kanamasına karşı ilk kez kalıcı çare geliyor. İngiliz bilim adamları beyin kanaması ile felç riskini büyük ölçüde düşüren yeni bir aşı geliştirdiler. Fareler üzerinde denenen aşı, kandaki "Eselectin" adı verilen proteini içeriyor. İngiliz Beyin Kanamaları Derneği’nce gerçekleştirilen deneylerde yüksek tansiyonlu farelere Eselectin enjekte edildi. Bu protein damar çeperlerinde iltihap meydana gelmesini engelledi ve beyin kanaması ile buna bağlı felç büyük ölçüde önlenmiş oldu. 
     



 GÜNCEL 


















</TEXT>
</DOC>
