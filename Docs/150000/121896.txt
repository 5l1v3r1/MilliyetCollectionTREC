<DOC>
<DOCNO> 121896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/ekonomi/eko07.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Migros’tan 2 günde 3 açılış 
</HEADLINE>
<TEXT>

Kasımın son iki gününde Güneydoğu’da bir alışveriş merkezi ve iki mağaza açan Migros, 2 Aralık’ta da İstanbul yeni tarzdaki ilk mağazasını faaliyete sokacak 
     EKONOMİ SERVİSİ 

     Kasımın son iki gününde üç mağaza ve bir alışveriş merkezini hizmete açan Migros Türkiye’deki gelişimine Güneydoğu’da devam ediyor. Migros, dün Diyarbakır’da MMM formatında mağaza açarken, bugün de Gaziantep’te Alışveriş Merkezi ve Migros’ları faaliyete sokuyor. Migros, Diyarbakır’da 1997’de açılan MM mağazasının ardından dün MMM Migros açtı. Yeni Migros, üç katlı Mega Center Alışveriş Merkezi içinde kuruldu. 
     
     Ciro hedefi 1 milyar dolar 
     Alışveriş merkezlerinin içinde yer alan Migros’larda 30 bin çeşit ürünün yanı sıra dolmadan humusa, hazır yemeklerin yapılacağı meze reyonu ve deniz mahsüllerinin bulunacağı balık reyonları da hizmet veriyor. Burada ayrıca bir müzik reyonu kuruldu. Migros Genel Müdürü Ömer Bozer Diyarbakır Migros’un açılışında yaptığı konuşmada, "Bu mağazamız ile birlikte yurt içi ve dışındaki mağazalar zincirimiz 447’e ulaştı. Bu açılışlarımız devam edecek. Bu yıl sonuna kadar yurt içi ve dışındaki ciromuzun toplam 1 milyar dolara ulaşacağına inanıyorum. Diyarbakır da bu mozaiğin bir parçasıdır" dedi. 
     
     Gaziantep’e bedesten Migros 
     Gaziantep’te bugün açılacak Migros Bedesten Alışveriş Merkezi ise Migros’un Türkiye’deki İstanbul - Ankara - Antalya’dan sonra dördüncü alışveriş merkezi olacak. İçinde MM Migros mağazası bulunan bedesten şeklinde tasarlanmış alışveriş merkezi beş katta, fast food alanları ve birçok mağazayı ve çocuklar için bir oyun alanının barındırıyor. 
     
İstanbul’da yeni tarzda Migros      Migros 2 Aralık’ta da İstanbul Ihlamur’da MM formatında farklı bir mağaza açacak. Ziyaretçilerin kendisini daha rahat hissetmesi ve ürünlere daha kolay ulaşması amacıyla yeniden tasarlanan bu mağazada farklı renklerde tasarlanan reyonların yanı sıra, unlu mamüller ve meyve - sebze çeşitleri küfelerle sunulacak. Yeni Migros’a adım atılan ilk andan itibaren zeminlerdeki değişikliklerden, reyonlara yöneltilmiş spotlara kadar müşterileri aydınlık ve keyifli bir ortam karşılayacak. 
     
     



 EKONOMİ 

















</TEXT>
</DOC>
