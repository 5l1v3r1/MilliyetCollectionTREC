<DOC>
<DOCNO> 127679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/guncel/gun03.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsan haklarını ihlal eden izliyor 
</HEADLINE>
<TEXT>

İnsan hakları izleme kurullarının üyeleri arasında insan haklarını ihlal edenler de bulunuyor. Suçlanan polis müdürü ya da jandarma komutanı kurulda iddiaları inceliyor. Sonuç ortada... 
     SALİHA ÇOLAK Ankara 

     TBMM İnsan Hakları Komisyonu’nun yeni üyeleri, il ve ilçelerde oluşturulan insan hakları izleme kurullarının "devlet" ağırlıklı yapısından şikayet etti. Toplantıda, "İnsan haklarını ihlal edenlerin insan haklarını izlediği" vurgulanırken, "devlet kurullardan çekilsin" görüşü hakim oldu. 
     İnsan hakkı ihlali sözkonusu olduğunda iddiayı değerlendirecek kurulda, suçlanan polis müdürü ya da jandarma komutanı bulunduğu için sonuç alınamadığını bildiren üyeler, "Şikayet edilen kişi zaten toplantı odasında. Genellikle ihlalleri örtbas çabaları oluyor" görüşünü dile getirdi. Üyeler ayrıca, "Bu yapıyla sorumluların ortaya çıkarılması, cezalandırılması mümkün değil. Devlet çekilmeli, kurullar sivil toplum örgütlerinden oluşmalı. Böylece bağımsız raporlar hazırlayabilirler" dedi. 
     Komisyonun, konuyla ilgili bir çalışma yapması ve bu görüşler doğrultusunda bir değişiklik için izlenecek yöntemin belirlenmesi kararlaştırıldı. 
     
     Devlet ihlal ediyor’ 
     Geçmiş dönemlerde, NGO hükümete bağlı olmayan organizasyon gibi çalışmadığı için uluslararası heyetler tarafından yeterince dikkate alınmayan komisyon da, bu dönem bir NGO gibi çalışma kararı aldı. Komisyon Başkanı Mehmet Elkatmış, geçmiş dönemlerde birtakım sıkıntılar yaşandığını kaydederek, "Daha fazla insan hakları ihlal eden devlettir. Hele Türkiye gibi, bize benzeyen ve demokrasiyle idare edilmeyen ülkelerde insan haklarını devlet kurumları ihlal ediyor. Bu nedenle birinci derecede sivil toplum örgütleriyle çalışacağız" değerlendirmesini yaptı. 
     



 GÜNCEL 
















</TEXT>
</DOC>
