<DOC>
<DOCNO> 110376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sonspo20.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Üçüncü Futbol Ligi'nden kısa... kısa... 
</HEADLINE>
<TEXT>

     
     YALOVASPOR'DA ARTIK HEDEF 2. LİG 
     Üçüncü Futbol Ligi 4. Grup'ta mücadele eden Yalovaspor, hedefini 2. Lig olarak belirledi. 
     Yalovaspor Genel Kaptanı Rıdvan Barış, A.A muhabirine yaptığı açıklamada, Akhisar Belediyespor karşısında 3-0'lık skorla alınan galibiyetin, takımda moralleri yükselttiğini belirtti. 
     Takımın performansının her geçen hafta arttığını, bu durumun hedeflerini de yükseltmelerinde rol oynadığını kaydeden Barış, şöyle dedi 
     ''Akhisar Belediyespor karşısında 90 dakika boyunca çok üstün bir oyun sergiledik. Rakip doğru düzgün atak bile geliştiremedi. Biraz daha dikkatli olsaydık, sahadan daha da farklı bir skorla galip ayrılabilirdik. Ligin ilk haftalarında sergilenen futbol, hedefimizi yükseltmemize olanak sağladı. Artık, Yalovaspor'un hedefi 2. Lig'dir.'' 
     
     KIRKLARELİSPOR'DA KADRO SIKINTISI 
     Üçüncü Futbol Ligi 5. Grup takımlarından Kırklarelispor'un genel kaptanı Gürhan Toker, 4 haftadır galibiyet yüzü görmediklerini belirterek, ''Kadroyu tamamlayarak sahaya zor çıkıyoruz'' dedi. 
     Toker, takımı oluşturan 13 futbolcunun yaş ortalamasının 17 olduğunu ve kadro kurmakta zorlandıklarını belirtti. 
     Ekonomik kriz nedeniyle, lige altyapıdan aldıkları futbolcularla başladıklarını belirten Toker, ''Takımımız genç ve tecrübesiz futbolculardan oluşuyor. Bu nedenle, 4 haftadır çıktığımız maçlarda sahadan yenik ayrıldık. Buna son vermek için 5-6 futbolcu almamız gerekiyor. Mali yönden sıkıntı çektiğimiz için, arayışlarımızı sürdürüyoruz. Bu hafta vali, belediye başkanı ve sanayicilerle görüşeceğiz'' diye konuştu. 
     Kırklarelispor, geçen futbol sezonunda İkinci Lig'den, Üçüncü Futbol Ligi'ne düşmüştü. 
     
     YOZGATSPOR HEDEF BÜYÜTTÜ 
     Üçüncü Futbol Ligi 2. Grup'ta mücadele veren Yozgatspor, evinde konuk ettiği Kırşehirspor'u 1-0 yenip, puan cetvelinde ikinci sıraya yerleşerek hedef büyüttü. 
     Yozgatspor Başkanı Kenan Yılmaz, ligde oynadıkları 4 karşılaşmadan birini kaybedip, 3'ünden galibiyetle ayrıldıklarını anımsatarak, ''Hedefimize emin adımlarla yürüyoruz. Takımımız Kırşehirspor karşısında aldığı bu galibiyetle, kendisine olan güvenini artırmıştır'' dedi. 
     Hedeflerinin ligde şampiyon olup, 2. Lig'e çıkmak olduğunu kaydeden Yılmaz, taraftarların ve Yozgatlı işadamlarının kendilerine destek çıkmalarını da istedi. 
     
     EDİRNESPOR TOPARLANMA PEŞİNDE 
     Üçüncü Futbol Ligi 5. Grup takımlarından Edirnespor'un teknik direktörü Mustafa Ülkü, Zeytinburnuspor maçında 2-1 yenildiklerini anımsatarak, ''Takımımız 1-2 hafta içinde toparlanacak'' dedi. 
     Ülkü, A.A muhabirine yaptığı açıklamada, 4 haftadır yenildiklerini ve kötü gidişe kısa sürede son vereceklerini söyledi. 
     Edirnespor'un genç futbolculardan oluştuğunu ifade eden Ülkü, ''Takım yeni bir oluşum içinde. Takımda uyum sorunu var. Zeytinburnuspor karşısında son 25 dakikada iyi bir futbol oynadık. Girdiğimiz 3-4 pozisyonu gole çeviremedik. Takımımız 1-2 hafta içinde toparlanacak. Aldığımız yenilgilerle taraftar ve yöneticilerimizi üzüyoruz. Gelecek haftalardan itibaren seyircimizin yüzü gülecek'' ifadelerini kullandı. 
     
     KESTELSPOR FUTBOLDAN MEMNUN 
     Üçüncü Futbol Ligi 4. Grup'ta mücadele eden Kestelspor, Aliğa Belediyespor deplasmanında 1-1'lik skorla alınan beraberliğe sevinmezken, Teknik Direktör Ersel Uzgur, oyuncularının ortaya koyduğu futboldan memnun olduğunu söyledi. 
     Uzgur, Aliağa Belediyespor karşısında futbolcularının verdiği taktiği harfiyen yerine getirdiğini ve ilk yarıda 1-0 öne geçtiklerini, ancak son dakikalarda kendi kalelerine attıkları golle sahadan 1 puanla ayrıldıklarını kaydetti. 
     3. Lig'de yeni bir takım olmalarına karşın ilk 4 maçta 2 galibiyet, 1 beraberlik, 1 yenilgi aldıklarını anımsatan Uzgur, ''Futbolun gereklerini yapıyoruz. Bunun sonucunda da, tecrübe eksikliğine karşın sahadan istediğimizi alarak ayrılıyoruz. Aliağa Belediyespor karşısında da çok iyi oynadık. Biraz daha dikkatli olabilseydik, maçı farklı dahi kazanabilirdik. Ancak, son dakikada yaptığımız bir hata, bizi galibiyetten etti'' dedi. 
     
     OYAK RENAULT'DA GALİBİYET SEVİNCİ 
     Üçüncü Futbol Ligi 4. Grup'ta mücadele eden OYAK Renault'da, Aliağa Petkimspor karşısında alınan 1-0'lık galibiyetin sevinci yaşanıyor. 
     OYAK Renault Teknik Direktörü İsmail Ertekin, maçla ilgili değerlendirmesinde, Aliağa Petkimspor karşısında çok iyi futbol oynadıklarını ve sahadan haklı bir galibiyetle ayrıldıklarını söyledi. 
     Karşılaşmanın ilk yarısında girdikleri gol pozisyonlarından yararlanamadıklarını, ikinci yarıda 1-0 öne geçtikten sonra da net birkaç pozisyonu harcadıklarını kaydeden Ertekin, ''Son 10 dakikada ise skoru koruma düşüncesiyle kapandık. İyi bir maç oldu. Galibiyet hakkımızdı. 3 puan aldığımız için mutluyuz'' dedi. 
     





</TEXT>
</DOC>
