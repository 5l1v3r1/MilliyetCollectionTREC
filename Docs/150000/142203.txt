<DOC>
<DOCNO> 142203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sondun15.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide kadın intihar komandolar örgütü kurdu 
</HEADLINE>
<TEXT>

     Arap Eşşark El Avsat gazetesi, El Kaide terör örgütünün kadın intihar komandoları örgütü oluşturduğunu yazdı. 
     Gazetedeki haberde, kadın intihar komandolarının El Kaide'nin lideri Usame Bin Ladin'den talimat aldığı ve komandoların başta ABD'de olmak üzere, çeşitli ülkelerde yankı getirecek operasyonlara hazırlandığı belirtildi. 
     Gazetede yer alan ve El Kaide'nin mücahitlerinin kadın yöneticisi olarak tanıtılan Um Usama ile yapıldığı belirtilen uzun röportajda, Um Usama'nın Bin Ladin'den, ''El Kaide ve Taliban'daki kardeşlerinden Molla Seyfeddin aracılığıyla talimat aldığını'' söylediği kaydedildi. 
     Haberde, Molla Seyfeddin'in dünyanın çeşitli yerlerindeki Çeçen, Afgan, Arap ve diğer milletlerden mücahitlerden oluşan örgütünü gözetip denetlediğini belirten Um Usama'nın, ''Yeni bir saldırıya hazırlanıyoruz. Bu saldırı, ABD'ye 11 Eylül saldırılarını unutturacak'' sözlerine yer verildi. 
     Gazetede, Um Usama'nın Irak'a olası savaşa atıfta bulunarak, ''Örgütümüz, özellikle şu andaki hassas dönemde ulusuna hizmet etmek isteyen bütün Müslümanlara açıktır. Bizim ulusumuz, intikam almadan yaşamayı kabul etmez. Pakistan'da yakalanan Remzi Bin Şiba ve Halid Şeyh Muhammed kardeşlerimizin öcünü alacağız'' dediği kaydedildi. 
     Haberde, Um Usama'nın, mücahitlerin Kalaşnikof, el bombası ve baskın silahlarını kullanma eğitimini aldıklarını söylediği de ifade edildi. 
     





</TEXT>
</DOC>
