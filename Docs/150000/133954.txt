<DOC>
<DOCNO> 133954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sontur28.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gizlice evine girdiği kadına tecavüz eden sanığa 27 yıl hapis 
</HEADLINE>
<TEXT>

     Trabzon'da gizlice evine girdiği F.S'ye, el ve ayaklarını bağlayarak tecavüz ettiği, parasını da gasp ettiği iddiasıyla yargılanan sanığa, 27 yıl ağır hapis cezası verildi. 
     Trabzon Ağır Ceza Mahkemesi'nde görülen davada, tutuklu yargılanan Kamil Şafak 19 ile müdahil avukatı Mehmet Şentürk hazır bulundu. 
     Avukat Mehmet Şentürk, sanık Kamil Şafak'ın, müvekkili F.S'ye ''cebir ve şiddet kullanarak etkili eylemde bulunduğunun'', tecavüz ettiğinin, parasını da gasp ettiğinin belirlendiğini kaydetti. Avukat Şentürk, sanığın cezalandırılmasını istedi. 
     Sanık Kamil Şafak, son sözünde, F.S ile rızasıyla ilişkiye girdiğini belirterek, tahliyesini talep etti. 
     Mahkeme heyeti, daha sonra Kamil Şafak'a, F.S'nin zor ve şiddet kullanarak ırzına geçmek, silah tehdidiyle gasp, gece konut dokunulmazlığını bozmak suçlarından toplam 27 yıl ağır hapis, 6 ay hapis cezası ve ömür boyu kamu hizmetlerinden mahrumiyet cezası verdi. 
     Mahkeme heyeti ayrıca 10 milyar liralık manevi tazminatın da sanık Kamil Şafak'tan alınıp, F.S'ye ödenmesine karar verdi. 
     Trabzon'un Bostancı Mahallesi'nde Kamil Şafak, 4 Ağustos 2002'de tutuklanmıştı. 
     





</TEXT>
</DOC>
