<DOC>
<DOCNO> 115273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/soneko09.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
2. el oto fuarı açıldı... 
</HEADLINE>
<TEXT>

     Türkiye'de ilk kez düzenlenen 2. El Oto Fuarı, İstanbul CNR Expo'da açıldı. 
     İkinci eli destekleyen ana firmalar, galeriler, motosiklet, lastik, oto elektroniği ve aksesuarları üretici ve satıcılarının katıldığı fuarda, ikinci el kredi veren banka şubeleri, sigorta şirketleri, noter, tamir ve bakım servisleri de bulunuyor. 
     Çok sayıda marka ve 83 firmanın katıldığı fuarda, otomobiller 20 bin metrekarelik alanda sergileniyor. 
     150 bin alıcının ziyaret etmesi beklenen fuarda, 100 trilyon liralık bir iş potansiyelinin oluşacağı tahmin ediliyor. 
     3 Kasım'a kadar açık olacak fuar, 11.00-20.00 saatleri arasında gezilebiliyor. 
     Fuarda, manken Tuğba Özay ve Binbirses Yavuz'un şovunun ardından, motorlu araçlarda 1600cc kategorisinde Avrupa ve Türkiye Şampiyonu Nejat Avcı, ziyaretçilere bir gösteri yaptı. 
     
     KLASİK ARABALAR TEKLİF VERME USÜLÜYLE SATILACAK 
     Jipten otobüse, farklı modellerin satışa sunulduğu fuarda, en çok ilgiyi klasik arabalar çekti. 
     Koleksiyoncu Eser Sonuşen, ilk kullandığı araba olan 1951 model Mercedes'e olan tutkusuyla toplamaya başladığı klasik arabalarının bir bölümünü fuarda sergiliyor. 
     5 bin dolardan başlayan teklif verme suretiyle satışa çıkarılan bu klasik otomobiller, fuar süresince en yüksek teklifi veren kişiye satılacak. 
     Aydın Cem Üçeller de bir klasik araba tutkunu. 
     Üçeller, 2000 yılında katıldığı Cumhuriyet Rallisi'nde kendi kategorisinde 3. olan 1961 model Rover marka otomobilini 15 bin dolara satışa sunuyor. 
     





</TEXT>
</DOC>
