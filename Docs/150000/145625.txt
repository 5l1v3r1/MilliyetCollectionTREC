<DOC>
<DOCNO> 145625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/spor/spo01.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
BOCA FAKA BASTI 
</HEADLINE>
<TEXT>

Cordoba konusunda Beşiktaş ile restleşen Boca Juniors, Kartal’ın "FIFA’ya başvururuz" tehdidi karşısında geri adım attı. Arjantinli yöneticiler, görüşmek için randevu istedi 
     ORHAN YILDIRIM 

     Tehdit işe yaradı 
     BEŞİKTAŞ’IN Cordoba’nın bonservisi konusundaki resti, Boca Juniors’u hizaya getirdi. Kolombiyalı kalecinin bonservisi için Siyah - Beyazlılar’dan 2.5 milyon dolar isteyen Arjantin takımına Kartal 900 bin dolar önermiş, ancak red cevabı almıştı. B planını uygulamayı düşünen Beşiktaş, sözleşmesi aralık ayında bitecek Cordoba ile prensip anlaşmasına varıp, FIFA’ya başvurma kararı almıştı. 
     
     Ağır davranıyorlar 
     SİYAH - Beyazlı yöneticiler FIFA’dan, Cordoba’nın Haziran - Aralık dönemleri arasındaki bonservis bedelini belirlemesini talep edecekti. Bundan zarar edeceğini gören Boca Juniors, Beşiktaş’a yeniden görüşmek istediğini belirten bir mesaj gönderdi. Arjantinli idareciler, yönetimden randevu beklerken, şimdi de Kartal kanadı işi ağırdan alıyor. Siyah - Beyazlılar bu işin ucuza biteceğinden emin görünüyor. 
     
Beşiktaş’ta büyük zirve      LİGE verilen üç günlük arada İtalya’ya gideceği söylenen Beşiktaş Teknik Direktörü Mircea Lucescu, İstanbul’da kaldı, yöneticilerle akşam yemeğinde biraraya geldi. Kartal’ın tecrübeli çalıştırıcısı, yemekli toplantıda, sezonu şampiyon olarak bitireceklerine dair idarecilere söz verdi. Lucescu, en büyük sıkıntılarının sakat ve cezalılar olduğunu da ifade etti. 
     BU sezon 50’nin üzerinde maç yaptıklarını belirten Rumen çalıştırıcı, söylenenin aksine, fikstürün de rakiplerine göre kötü olmadığını vurguladı. Lucescu şöyle devam etti "Rakipler değil, kendi oyuncularım beni ilgilendiriyor. Çünkü istediğimiz gibi oynarsak tüm maçları kazanıp ipi göğüsleriz. Yönetime de desteğinden dolayı teşekkür ediyorum." 
     
Kartal bugün start alıyor      FENERBAHÇE ile yapılan 2 Şubat’taki derbiden bu yana ancak milli maç nedeniyle lige verilen arada izin yapabilen Beşiktaş, çalışmalarına bugün başlıyor. Hem Kocaelispor ile oynayacağı hazırlık, hem de ligdeki Denizlispor maçı için start alacak olan Siyah - Beyazlılar’da, milli oyuncular İlhan, Tayfur, Ahmet Yıldırım ve Pancu dışındaki tüm isimler idmana katılacak. 
     
İzinsiz mesai      NOUMA, Tümer, Yasin ve Bayram, teknik heyetin isteği yüzünden, izin yapmadı. Çalışmalarını sürdürdü. İzin yapmayan bu oyunculardan Yasin kart cezası, Bayram ise sakatlığı yüzünden Denizli maçında forma giyemeyecek. Eski formuna ulaşmaya çalışan Nouma ile sakatlıktan çıkan Tümer’in ise maç gününe kadar ilk 11 için hazırlanacakları açıklandı. 
     
Pancu müjdesi      DANİMARKA ile 29 Mart’ta oynayacakları karşılaşma için Romanya Milli Takımı’nda bulunan Pancu’nun önemli bir durumu olmadığı ortaya çıktı. Sol arka adalesinde ödem tesbit edilen oyuncunun ciddi bir sakatlığının bulunmadığı, Danimarka karşısında görev yapabileceği ifade edildi. Bu iyi haber, Beşiktaş teknik heyetine nefes aldırdı. 
     


SPOR 























</TEXT>
</DOC>
