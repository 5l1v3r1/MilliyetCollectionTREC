<DOC>
<DOCNO> 139408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/soneko08.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "Türkiye'ye köprü kredi sağlanması mümkün" 
</HEADLINE>
<TEXT>

     ABD'nin, Türkiye ile üzerinde çalışılan Irak bağlantılı ekonomik yardım paketinin, kongre tarafından onaylanmasından önce Türkiye'ye köprü kredi adı altında acil kredi açabilmesinin Amerikan mevzuatına uygun olduğu bildirildi. 
     ABD kongre kaynakları, ABD Hazine Bakanlığı'nın kontrolündeki Döviz İstikrar Fonu'nun, acil durumlarda ABD Başkanı'nın emriyle ikili kredi açmakta kullanılabildiğini ve geçmişte bunun örneklerinin olduğunu belirttiler. 
     Kongre kaynakları, ABD Başkanı George W. Bush'un uygun görmesi durumunda Türkiye için bu uygulamanın gerçekleştirilebileceğini belirttiler. 
     Oluşturulmasına 1934 yılında karar verilen ABD Hazine Bakanlığı'nın söz konusu fonu, doların ani gelişmelere karşı korunmasını amaçlayan özel bir fon niteliğini taşıyor ve kullanımı Başkan Bush'un emrine bağlı bulunuyor. 
     Eski Başkan Bill Clinton, ağır bir ekonomik krizden geçen Meksika'ya yardım amacıyla Şubat 1995 yılında, 20 milyar dolarlık bir kredinin, Döviz İstikrar Fonu'ndan bu ülkeye sağlanması emrini vermişti. Meksika, bu kaynağın 10 milyar dolardan fazlasını çektikten sonra, daha vadesi dolmadan borcunu 1997'de ABD'ye ödedi. Bu fonun, ikili kredi için bir sonraki kullanımı 1998'de meydana geldi ve yine eski Başkan Clinton, bu defa ağır bir ekonomik krizden geçmekte olan Brezilya'ya bu fondan 5.5 milyar dolar ayırdı. Bu kredinin 3.3 milyar dolarını çeken Brezilya da kısa süre içinde borcunu ödedi. 
     Bir finans uzmanı, ABD'nin ikili amaçlarla, istisnalar dışında Döviz İstikrar Fonu'nun kullandırılmasından yana olmadığını söyledi. Bu kaynak, daha önce IMF ile ilişkilerde IMF'nin acil paraya ihtiyacı olduğu durumlarda bu fonun zaman zaman devreye girdiğini kaydederken, ''ABD yönetimleri, bu olanağı ikili krediler için kullanmaktan elinden geldiğince kaçınıyor'' dedi. 
     Kongre kaynakları, bu duruma karşın Türkiye için bu seçeneğin uygulanmasının, Başkan Bush'un takdirinde olduğunu kaydettiler. 
     Hazineden Sorumlu Devlet Bakanı Ali Babacan, dünkü açıklamasında, Türkiye için planlanan yardım paketinin kongre tarafından onaylanmasının zaman alabileceğini, Türkiye'nin kısa dönemde krediye ihtiyacı olabileceğini ve bu çerçevede yaklaşık 8.5 milyar dolarlık bir miktarın köprü kredi olarak kongre onayından önce Türkiye'ye sağlanması için çalışmalar yürütüldüğünü belirtmişti. 
     





</TEXT>
</DOC>
