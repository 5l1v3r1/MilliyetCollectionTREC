<DOC>
<DOCNO> 117265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/guncel/agun.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletin ağzının tadını kaçırmayın’ 
</HEADLINE>
<TEXT>

AKP Genel Merkezi’nde Erdoğan’la bir araya gelen CHP Genel Başkanı Baykal, "Sırf taban kaygısıyla kriz yaratacak sorun oluşturmaktan uzak durun" dedi... 
     EZELHAN ÜSTÜNKAYA Ankara 

     Seçimin iki galip lideri AKP Genel Başkanı Recep Tayyip Erdoğan ile CHP Genel Başkanı Deniz Baykal, dünkü buluşmalarında iktidar ve muhalefet arasında özlenen bir görüntü sergilerken, "Türkiye için beraber çalışacağız" mesajı verdiler. Baykal, Erdoğan’a, "İyi başlangıç yaptınız, ama geçmişi iyi değerlendirin, milletin ağzının tadını kaçırmamaya özen gösterin" uyarısında bulundu. 
     Baykal, kurmaylarıyla dün 11.00’de Erdoğan’ı AKP Genel Merkezi’nde ziyaret etti. Yarım saat süren görüşmede, Baykal, AKP’nin yaklaşımlarında "samimi olmasını" istedi. Türkiye’nin çok önemli sorunları olduğunu, yapay sorun yaratılmaması gerektiğini belirten Baykal, şöyle konuştu 
     
     GEÇMİŞTEN DERS ALIN 
     "İyi bir başlangıç yaptınız. Bu anlayışı sürdürürseniz toplum sizi olumlu karşılıyor. Biz de bu yönde sinyaller alıyoruz. Milletin ağzının tadını kaçırmamaya özen gösterin. Sırf taban kaygısıyla kriz yaratacak sorun oluşturmaktan uzak durun. Geçmişi iyi değerlendirin. Geçmiş durumlardan ders alın. Türkiye’nin gerilmemesi gerekiyor. Size oy vermeyen büyük bir kesim var ve bu kesim şu anda aşırı duyarlı. Başlangıçtaki bu olumlu tutumunuzu sürdürmezseniz, bu kesim size damga vurur." 
     CHP için önemli olanın "Türkiye’nin yararları" olduğunu belirten Baykal, "Muhalefet olarak gözümüz üzerinizde olacak" dedi. 
     
     ORTAK AÇIKLAMA 
     Görüşmenin ardından Erdoğan’la ortak açıklama yapan Baykal, şunları söyledi 
     "Siyasi yaşamımızda yeni bir sayfa açıldı. Dünyanın gözü Türkiye’nin üzerinde. İktidar - muhalefet ilişkilerinin nasıl şekilleneceği merak ve ilgi konusu. Güzel bir başlangıç yapacağımızı göstermeyi görev bildik. Huzur içinde medeni bir yaklaşıma geçtiğimizi söylemek istiyoruz. Yine görüşeceğiz, yanlış görünce eleştireceğiz, doğruları dile getireceğiz. Türkiye’nin sorun listesini artırmamaya ihtiyaç var. Gereksiz tartışma ve sıkıntıları tahrik etmemeye özen göstermeliyiz." 
     AB’ye üyeliğin Türkiye’nin konusu olduğunu vurgulayan Baykal, "Üyelik müzakereleri için tarih alma hakkı ortadadır. Türkiye için iyi olan her şey, iktidar ve muhalefet için de iyidir" dedi. 
     Yeni dönemin "Türkiye demokrasisi için şans olarak, sorumluluk içinde kullanılması" gerektiğini belirten Baykal, AB konusunda işbirliğine hazır olduklarını da vurguladı. 
     
     AB’DE BİZİ GEÇTİLER’ 
     Erdoğan, AB ile ilgili çalışmalara değinirken Baykal için "Bizi geçtiler" dedi. AB ülkelerinin başbakanları ve muhalefet partileri ile görüşeceklerini belirten Erdoğan, "Her ikimiz de 12 Aralık’ta tarih almak için çalışacağız. İnşallah bu turlar bir sonuç verir, vermelidir" dedi. Erdoğan, gerekirse, iki liderin bir araya geleceğini ve AB ziyaretlerine CHP’den heyet isteyebileceklerini kaydetti. 
     Meclis’e iki parti girmesinin dezavantajlarını avantaja dönüştüreceklerini vurgulayan Erdoğan, şöyle dedi "Demokrasi sadece çoğunluk değil, kalıtımcılığın da olmasıdır. Geleceğin Türkiyesi’ni milletin arzu ettiği şekilde kurma gayreti içinde olacağız. Yöneten bir demokraside denetim mekanizmaları gayet başarılı çalışırsa sağlıklı olur. Biz dayanışma içinde çalışmak istiyoruz. Sıçrama yapan bir Türkiye hazırlamamız lazım." 
     Kopenhag Zirvesi’ne kısa süre kaldığını, bu konuda CHP ile ortak adım atacaklarını açıklayan Erdoğan, "Avrupa’ya neden birlikte gitmiyorsunuz " sorusuna, "Şu ön adımları atalım, gerekirse birlikte gideriz" yanıtını verdi. 
     
İzdiham yaşandı      İki liderin açıklamaları sırasında izdiham yaşandı. Foto muhabirlerinin ve televizyon kameramanlarının çokluğu nedeniyle bir süre iki lider de açıklama yapamadı. Korumaların foto muhabirleri ve kameramanları uzaklaştırması üzerine iki lider ancak konuşabildi. 
     



 GÜNCEL 














</TEXT>
</DOC>
