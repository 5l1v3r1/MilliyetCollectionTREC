<DOC>
<DOCNO> 108587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/siyaset/asiy.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizimkiler 0 kilometre 
</HEADLINE>
<TEXT>

70 İstanbul adayını tanıtan CHP lideri Baykal, "Seçim tarihini güvenceye aldık, sıra kazanmaya geldi" dedi 
     SERHAT OĞUZ , ŞÜKRAN PAKKAN 

     CHP, aralarında Kemal Derviş, Yaşar Nuri Öztürk, Zülfü Livaneli’nin de yer aldığı 70 İstanbul milletvekili adayını tanıttı. CHP Genel Başkanı Baykal, 550 adaydan, 512’sinin bugüne kadar parlamentoya hiç ayak basmadığını belirterek, "Hepsi sıfır kilometre" benzetmesini yaptı. Grand Cevahir Otel’de düzenlenen tanıtıma 2 bini aşkın partili katılınca, salonda zaman zaman izdiham yaşandı. 
     Adaylar salona girişinde partililerin tezahürat ve alkışıyla karşılanırken, en büyük ilgiyi eşi Canan Öztürk’le birlikte gelen Yaşar Nuri Öztürk gördü. Baykal ise Kemal Derviş ve Bülent Tanla’yla birlikte salona girerken, bu kez çok tepki alan Ricky Martin şarkısı değil, 10. Yıl Marşı çalındı. Başbakan sloganları eşliğinde sahneye gelen Baykal, 3 Kasım seçimlerinin "halkın ahlaki bir isyanı" olacağını ifade ederek şöyle konuştu 
     "Seçim tarihini güvenceye aldık, sıra kazanmaya geldi. 3 Kasım’ı milat yapalım. Önümüzdeki seçimler Türkiye için bir kader seçimidir. Türkiye, 3 Kasım’da bir dönemi kapatmak ve yepyeni bir dönemi açmak zorundadır. Milletvekili aday kadromuz yepyeni bir siyasi kadrodur. Adaylardan dokunulmazlıkların kaldırılması için noterden taahhütname istiyoruz. Bu kez ilk defa mühendis aday sayımız avukat aday sayımızdan fazla." 
     Adaylar barkovizyonda tanıtılırken, en çok alkışı Derviş ve Livaneli aldı. Tanıtımın sonunda tüm adaylar Baykal’la birlikte aile fotografı çektirdi. 
     
Baykal’ın duygulandığı an      Törende sahneye çıkan Baykal’ı altı yaşındaki Bosna sürprizi bekliyordu. Kurultay delegesi Akif Altın’ın kızı olan Bosna, Baykal’a çiçek verince Baykal heyecanlandı. Baykal, Akif Altın’la birlikte 1993 yılında savaşın yaşandığı Bosna’ya birlikte gittiklerini, Bosna’nın o günlerde doğduğunu ve ismini kendisinin koyduğunu belirterek, "Sık sık telefonda konuşuyorduk, bana Baykal Amca’ diyordu, ilk kez görünce çok heyecanlandım" dedi. Toplantıda Arı Grubu üyelerinden Damla Gürel de yer aldı. İstanbul 3. bölge 6. sıra adayı olan Gürel, Derviş’in isteğiyle CHP’ye geçtiğini söyleyip katılma öyküsünü şöyle anlattı "Mayıs ayında Kemal Derviş’le tanıştık. Yaz aylarında sık sık Baykal’la bir araya gelerek gençliğin sorunlarını konuşuyorduk. Bu toplantılardan birinde Baykal’ı üniversite gençliğinin kütüklere yazılmadığı konusunda uyardım. Sanıyorum, beni listelerin ön sıralarına alma kararında bu olay etkin rol oynadı." 
     



 SİYASET 















</TEXT>
</DOC>
