<DOC>
<DOCNO> 107499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/guncel/gun02.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Demirel de çıktı 
</HEADLINE>
<TEXT>

Hakkında 4 bin 734 yıl ağır hapis cezası istenen Yahya Murat Demirel, 715 gün sonra tahliye edildi. Böylece banka davalarında tutuklu sanık kalmadı 
     İSMAİL POLAT, ESRA ALUS İstanbul 

     Egebank’ın içini boşalttığı iddiasıyla "çete oluşturmak", "dolandırıcılık" ve "zimmet" suçlarından hakkında 4 bin 734 yıl ağır hapis cezası istenen bankanın eski sahibi Yahya Murat Demirel, 715 gün sonra serbest kaldı. Böylece, "Kasırga Operasyonu" ile başlayan banka davalarında tutuklu sanık kalmadı. 
     İstanbul 1. Ağır Ceza Mahkemesi’nde önceki gün h kim karşısına çıkan Demirel, 2 yıldır tutuklu olduğunu belirtip, "Fiziksel ve psikolojik durumum sizden vicdanınızı dinlemenizi istiyor. Bütün bu olanlardan sonra pes ettim" diyerek tahliyesini istedi. 
     
     Yargılama sürecek 
     Demirel’in avukatı Köksal Bayraktar da, bugüne kadar haklarında açılan yaklaşık 20 davanın dördünün beraat, birinin erteleme, birinin ortadan kaldırma ve sekizinin ise takipsizlik kararıyla sonuçlandığını söyledi. İstanbul 1. Ağır Ceza Mahkemesi Heyeti, Demirel ve avukatının tahliye talebini reddetti. Ancak avukatlar dün bu karara, bir üst mahkeme olan İstanbul 2. Ağır Ceza Mahkemesi’nde itiraz etti. Mahkeme de Yahya Murat Demirel’in tutuklu kaldığı süre ve mevcut delil durumuna göre tutuksuz yargılanmak üzere tahliyesine karar verdi. 
     
     Şaşkınlığını gizleyemedi 
     Demirel, tahliye işlemlerinin tamamlanmasının ardından saat 18.40 sıralarında Kartal Özel Tip Kapalı Cezaevi’nden çıktı. Elinde valiziyle kapıda görünen Demirel’in kısa süreli bir şaşkınlık yaşadığı gözlendi. 
     Demirel’i karşılamak için cezaevi önüne gelen beş - altı yakınının arasında bulunan eşi Ayşenur Esenler ise lüks otomobilinin içinden çıkmadı. Eşi Esenler’in otomobiline binmeyen Demirel, 06 VOK 84 plakalı araçla cezaevi önünden ayrıldı. Demirel, peşindeki basın mensuplarını atlatmak için de Anadolu yakasında tur attı. 
     
Bir ay önce de reddedildi      Demirel’in avukatları yaklaşık bir ay önce 1. Ağır Ceza Mahkemesi’ne tutukluluğun sona ermesi için dilekçe sundu. Mahkeme Başkanı Atilla Hekimoğlu’nun yıllık izinde olması nedeniyle yerine vek let eden 2. Ağır Ceza Mahkemesi Başkanı Ahmet Uluocak, davaya baktı. Demirel’in tahliye edilmesi yönünde görüş bildiren Uluocak’a, diğer iki üye "muhalefet şerhi" koydu. Tahliye talebi "oy çokluğu" ile reddedildi. Hekimoğlu’nun geçtiğimiz gün duruşmada verdiği kararın itirazını dün yine Uluocak, sonuçlandırdı. Uluocak, bir ay önceki kararını yineleyerek, Demirel’in tahliyesine karar verdi. 
     

</TEXT>
</DOC>
