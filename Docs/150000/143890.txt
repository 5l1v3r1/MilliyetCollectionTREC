<DOC>
<DOCNO> 143890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun67.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post "Kuzey'de ABD saldırısı planlanandan küçük olacak" 
</HEADLINE>
<TEXT>

     Washington Post gazetesi, Kuzey Irak'ta Amerikan saldırısının, planlanandan daha küçük olacağını, ABD'nin ''Musul'da anarşi, Kerkük'te iç savaştan'' endişe ettiğini yazdı. 
     Gazete, ''Türk hükümetinin, Amerikan askerlerinin Türkiye'de konuşlanması konusunda ikinci bir tezkereyi TBMM'ye sunmadığı için Pentagon'un, kuzeyden ağır silahlarla ikinci cephe açarak Bağdat'a ve kilit şehir Tikrit'e saldırma umudunun sona erdiğini'' savundu. 
     Pentagon yetkililerinin, halen Amerikan kara birliklerini Kuzey Irak'ta konuşlandırmayı planladığını, ancak bu askerlerin rolünün, daha önce Türkiye üzerinden gelmesi planlanan ağır silahlı 62 bin askerle yapılacak saldırıya göre farklı olacağını söyledikleri belirtildi. 
     Bunun yerine ABD'nin, daha küçük, mobil kuvvetleri, belki birkaç bin askeri havadan bölgeye indireceği, bu kuvvetlerin de, yol ve hava sahası güvenliği ile Kuzey Iraklı Kürt grupların kontrolündeki bölgede düzenin sağlanmasında görev yapacağı kaydedildi. 
     Gazeteye konuşan bir Pentagon yetkilisi, ''Bölgedeki askeri varlık, gerginliği yatıştırabilir'' dedi. 
     Bölgeye gidecek Amerikan askerlerinin bir kısmı İtalya'daki 173'üncü hava indirme ve bir kısmı da Kuveyt'teki 101'inci hava indirme tümeninden oluşacak. Ayrıca bir miktar saldırı helikopterinin de Kuzey Irak'a sevk edileceği, ABD Hava Kuvvetleri ile Donanma gemilerinin hava desteği sağlayacağı belirtildi. 
     Washington Post, C-17 ve C-130 kargo uçaklarıyla, tanksavar füzeleri, Humvee, Apache saldırı helikopterleri ve gelişmiş M1 Abrams tanklarının taşınabileceğini de yazdı. 
     Habere göre, teçhizat ulaştırıldıktan sonra, Amerikan kuvvetleri, Kuzey Iraklı Kürtleri Bağdat yönetiminin saldırısından korumaya dikkatini verecek. Ancak Irak kuvvetleri dağıtıldıktan sonra, kuzeydeki Amerikan güçleri güneye ilerleyerek, petrol bölgeleri Musul ve Kerkük'ün güvenliğini sağlayacak ve bunun arkasından Saddam Hüseyin'in memleketi Tikrit'e inecek. 
     Gazete, kuzeydeki Amerikan kuvvetlerinin, Irak'ın geleceğinde önemli rol oynayabileceğini belirtirken, istihbarat yetkililerinin, Musul'un kolayca anarşi ortamına geçmesinden korktuklarını yazdı. 
     İstihbarat yetkililerinin, bölgeyi terk eden Irak askerleri ve Saddam'ın ''Araplaştırma'' projesi çerçevesinde kuzeye getirilen Iraklı Arap sivillere karşı, intikam arayışına girişebileceğinden endişe ettiği kaydedildi. 
     Washington Post, Kerkük'te ise iç savaş çıkabileceğini yazdı. Gazete, Kerkük'ün petrol kaynaklarının hem Kürtler hem de Türkmenler tarafından istendiğini, ayrıca bu kentin, Saddam tarafından sürgüne gönderilen 250 bin Arap'ın da memleketi olduğunu belirtti. 
     Türkiye'nin, buradaki Türkmen nüfusu korumak için asker gönderebileceğini kaydeden gazete, bu durumda Türk ordusu ile Kürt gruplar arasında çatışma olabileceğine işaret etti. 
     ABD'nin eski Ankara büyükelçilerinden Morton Abramowitz, gazeteye açıklamasında, Türkiye'nin bu konuda ciddi olduğunu düşündüğünü ve bu ihtimalin küçümsenmemesi gerektiğini söyledi. 
     





</TEXT>
</DOC>
