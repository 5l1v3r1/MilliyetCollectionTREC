<DOC>
<DOCNO> 126902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/ekonomi/eko08.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
POAŞ’ın İş - Doğan’la birleşmesine şartlı onay 
</HEADLINE>
<TEXT>

     Sermaye Piyasası Kurulu SPK , Petrol Ofisi’nin POAŞ ana ortağı İş - Doğan Petrol Yatırımları ile devralma suretiyle birleşmesine, Özelleştirme İdaresi Başkanlığı’nın ÖİB alacağına ilişkin teminatın garanti edilmesi şartıyla onay verdi. 
     ÖİB, POAŞ’ın sermayesindeki yüzde 25.8 hissenin İş - Doğan’a satışına ilişkin 31 Temmuz 2002 tarihli sözleşme gereği satış bedelinden vadeye bağlanan tutar için alınan teminatın ÖİB’nin alacağını karşılamada yetersiz kalabileceği dikkate alınarak, sözleşmeden doğan mevcut alacağı tamamen ödenmeden veya bu alacaklar ÖİB tarafından uygun görülecek yeni teminatlarla garanti altına alınmadan birleşmeye onay verilmesinin uygun görülmediğini SPK’ya bildirmişti. 
     SPK bülteninde, ÖİB’nin POAŞ alacağına ilişkin olarak, İş Bankası, Doğan Holding, Camiş Yatırım Holding ve Camiş Madencilik’in önerdikleri belirtilen teminatlara ek olarak birleşmenin tescilini takiben ÖİB’nin birleşme kararı alması halinde bir değerlendirmenin yapılacağı belirtildi. Buna göre, değerlendirme sonrasında, ÖİB’in teminatsız kalabilecek alacağı için talep edebileceği her tür ek teminatı derhal yerine getirecekleri, İş Bankası ve Doğan Holding yönetim kurullarının ayrı ayrı karar almaları ve SPK’ya ibraz etmeleri kaydıyla birleşme talebine onay verilmesine karar verildiği kaydedildi. 
     
İş Bankası ve Doğan Holding’den ek teminat açıklaması      İş Bankası ve Doğan Şirketler Grubu Holding, İş Doğan - Petrol Ofisi birleşmesine ilişkin olarak her tür ve miktarda ek teminatı müteselsilen yüklenmeyi kabul ettiklerini açıkladı. 
     İMKB’ye gönderilen açıklamalara göre, İş Bankası ve Doğan Şirketler Grubu Holding yönetim kurulları, Özelleştirme İdaresi Başkanlığı’nın ÖİB , birleşme kararı alınması halinde teminatsız kalabilecek alacağı için talep edebileceği her tür ve miktarda ek teminatın yerine getirilmesini müştereken ve müteselsilen yüklenmeyi kabul ve beyan ettikleri konusunun ÖİB’e cevaben sunulması kararı aldılar. 
     Öte yandan, dün borsada işleme kapatılan POAŞ hisse senetleri bugün yeniden işlem görmeye başlıyor. 
     



 EKONOMİ 


















</TEXT>
</DOC>
