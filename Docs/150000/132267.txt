<DOC>
<DOCNO> 132267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sontur32.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik'te savaş karşıtı eylem... 
</HEADLINE>
<TEXT>

     Ankara'dan geldikleri bildirilen, üzerlerinde Türkçe ve İngilizce ''Savaşa Hayır'' yazılı önlükle Adana'nın Merkez İlçesi Yüreğir'e bağlı İncirlik Beldesi'ne, ardından da üsse girmek isteyen 2 kişi gözaltına alındı. 
     Ankara'dan yaklaşık 5 gün önce yola çıkan turizmci Mustafa Kara ve bir yerel gazetenin sahibi olduğu belirtilen Sabri Keser, üzerlerinde ''Savaşa Hayır'' yazılı önlüklerle akşam saatlerinde hava üssünün bulunduğu İncirlik Beldesi'ne girmek istediler. Güvenlik önlemi alan jandarma ekipleri, savaş karşıtı 2 kişiye giriş izni vermediler. İncirlik Üssü'ne girmek istediklerini söyleyen iki kişi, girişimlerini sürdürmek isteyince gözaltına alındı. 
     Irak'a olası operasyonun petrol kaynakları için yapılacağını söyleyen eylemciler, çocukların ölmesini istemedikleri için ''Savaşa Hayır'' dediklerini belirterek, ''5 gün önce Ankara'dan yola çıktık. Şayet izin verilseydi ABD'li askerlere karanfil verip savaşa girmeyin uyarısında bulunacaktık'' dediler. 
     Savaş karşıtları eylemlerini, Hatay'ın Reyhanlı İlçesi'ndeki Cilvegözü Sınır Kapısı'ndan çıkış yaparak Suriye üzerinden Bağdat'a kadar yürüyerek sürdürmeyi hedeflediklerini söylediler. 
     





</TEXT>
</DOC>
