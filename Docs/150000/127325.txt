<DOC>
<DOCNO> 127325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sontur28.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti Genel Başkan Yardımcısı "Irak'ta savaş istemiyoruz" 
</HEADLINE>
<TEXT>

     AK Parti Genel Başkan Yardımcısı Murat Mercan, ''Hükümet olarak Irak'ta savaş istemiyoruz, ancak savaş çıkması durumunda ülkenin yararına olacak her türlü siyasi kararı alacağız'' dedi. 
     Mercan, partisinin Eskişehir İl Başkanlığı'nda düzenlediği basın toplantısında, Irak'la ilgili gelişmeleri yakından takip ettiklerini belirterek, savaş çıkması durumunda Türkiye'deki turizm sektörünün önemli oranda zarar göreceğini kaydetti. 
     Türkiye ekonomisinin dinamik yapıya kavuşabilmesinin huzur ve güven ortamına bağlı olduğunu, bunun da ancak dış ticaretle mümkün göründüğünü anlatan Mercan, barış ortamı sağlanmadan ekonomik iyileşmenin gerçekleşmesinin olanaksız olduğunu kaydetti. 
     Mercan, bölünmüş veya eyaletlere ayrılmış bir Irak'ın Türkiye'nin çıkarlarına ters düşeceğini ifade ederek, şöyle konuştu 
     ''Irak'ta savaşsız çözümden yanayız. Hükümet olarak Irak'ta savaş istemiyoruz, ancak savaş çıkması durumunda ülkenin yararına olacak her türlü siyasi kararı alacağız. Savaşın maddi ve manevi kayıpları Türkiye için yüksek olacak. Komşu bir ülke ile savaş ortamına girmek, ülke halkları için olumsuz etkiler yaratacaktır.'' 
     
     ABD'NİN TEKLİFLERİ 
     Gazetecilerin, ABD'den Diyarbakır'ın harekat merkezi olması ve ABD askerlerinin Türkiye'de konuşlandırılmasına yönelik bir teklifin gelip gelmediğine ilişkin sorusu üzerine Mercan, şunları söyledi 
     ''Anayasa göre, yabancı askerlerin Türkiye'de konuşlandırılması veya Türkiye'nin savaşa asker göndermesi Meclis'te yapılacak oylama ile belirlenir. Ayrıca, böyle bir konuda açıklama yapmak Türkiye'nin menfaatleri açısından uygun değil. Bu konuda basında çıkan haberler ülkenin dış ticaretini ve ekonomisini olumsuz yönde etkiliyor.'' Mercan, ''Eskişehir ve Bilecik''i Bursa'nın Mudanya İlçesi'ne bağlayacak demiryolu projesinin gündemlerinde olduğuna da değinerek, projenin hayata geçirilebilmesi için dış kaynaklı kredi aradıklarını sözlerine ekledi. 
     





</TEXT>
</DOC>
