<DOC>
<DOCNO> 126201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/soneko08.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Irak konusunda, Arap ülkelerinde tedirginlik var... 
</HEADLINE>
<TEXT>

     Devlet Bakanı Kürşad Tüzmen, Irak konusunda, Arap ülkelerinde tedirginlik bulunduğunu ve böyle bir harekatı hiç kimsenin arzulamadığını bildirdi. 
     Bakan Tüzmen, düzenlediği basın toplantısında 21-22 Aralık'ta Birleşik Arap Emirlikleri BAE ziyareti hakkında bilgi verdi ve soruları yanıtladı. Tüzmen, ziyaretin iki amacının bulunduğunu, birincisinin BAE'de İslam Kalkınma Örgütü İslam Ülkeleri 9. Özel Sektör Toplantıları'na ve 9. İslam Ülkeleri Fuarı'na katılmak, diğerinin de buraya gelen ekonomi ve ticari bakanlarla ikili görüşmeler yapmak olduğunu söyledi. 
     Ziyaret kapsamında, BAE Ekonomi ve Sanayi Bakanı ile görüştüklerini ve 2003 yılı için Karma Ekonomik Komisyon Toplantıları üzerinde bir anlaşmaya vardıklarını anlatan Tüzmen, Türk müteahhitlerini yapabilecekleri hizmetleri de ele aldıklarını söyledi. Şu anda BAE'de Türk firmalarının toplam 58 milyon dolarlık müteahhitlik çalışması bulunduğunu kaydeden Tüzmen, yat inşaatı alanında Kahraman Sadıkoğlu'nun dünyanın en büyük yatını orada yaptığını ve aynı zamanda palmiye projelerinde de çalışmaları bulunduğunu anlattı. 
     BAE'de ortak yatırımlar ve bir ticaret merkezi oluşturulması konusunda ve Türk ürünlerinin BAE üzerinden dünyaya satılması, sanayi ürünlerinin sergilenmesi konularının da görüşmelerde ele alındığını kaydeden Tüzmen, BAE'nin Türkiye'den süt ürünleri ithalatını izin verirken, AB ülkelerinde olduğu gibi Türk etlerinde hastalık bulunabileceği endişesi ile et ithalatına izin vermediğini, ancak kendilerinin sütte bir şey yoksa, et de zaten bir şey olmayacağını dile getirdiklerini anlattı. 
     
     ÜLKELERLE TİCARET 

     Tüzmen, amacın şu anda yüzde 5-7 seviyesindeki Türkiye'nin çevre ve komşu ülkelere ticaretinin ilk etapta yüzde 15, daha sonda yüzde 30'lar seviyesine artırılması olduğunu da bildirirken, yurtdışından alınan özellikle enerji maliyetleri olmak üzere girdi maliyetlerinin, bu ülkelerden teminini araştırdıklarını da kaydetti. 
     
     SORULAR 

     Muhtemel Irak operasyonu ile ilgili bir soru üzerine Tüzmen, böyle bir harekatın olmasını hiç kimsenin arzulamadığını kaydederken, şöyle konuştu 
     ''Toplantıya katılan bütün ticaret bakanları ile yaptığımız görüşmelerde ana gündem maddelerinden bir tanesi Irak'tı. Tedirginlik var, bütün ticaret bakanlarında. Ticaret ve ekonomi bakanları ülkelerinin ticaretini nasıl daha fazla artırabileceklerini düşünen insanlar. Burada önemli tedirginlik oluyor. Herkes şu anda kendi görüş ve dilek ve temennilerini bildirirken, bölgede bu şekildeki bir sıkıntının sonu nereye varacağı bilinemeyen bir sıkıntının önünün alınmasının gerektiğini söylediler... Harekat, bölgedeki savaş ortamı, bütün çalışmaları menfi olarak etkiler.'' İslam ülkelerinin ticari bağlantılarının oldukça zayıf olduğunu anlatan Tüzmen, toplantıda, İslam ülkelerinin birbiriyle yapabilecekleri ticareti kolaylaştırıcı birtakım önlemlerin alınması, İslam Ortak Pazarı konusunda çeşitli görüşler ortaya atıldığını da söyledi. Önerilerin henüz taslak aşamasında olduğunu da kaydeden Tüzmen, ''Türkiye daha aktif rol oynayabilirse biraz canlandırabilir, hareket verebilir'' dedi. 
     
     GÜMRÜK BİRLİĞİ 

     Gümrük Birliği ile ilgili bir soru üzerine de Tüzmen, Gümrük Birliği'nin Türkiye'nin başka ülkelerle serbest ticaret anlaşması yapmasını engelleyen hükümleri üzerinde çalışmalar yapıldığını belirtirken, AB yetkilileri ile birebir görüşmeler yaparak bunları geliştirme imkanının olacağını söyledi. 
     Rusya ziyareti ile ilgili bir soru üzerine de Tüzmen, görüşmelerde, özelikle bavul ticareti ve gaz karşılığı ticaretin gündem maddeleri olacağını belirtti. 
     





</TEXT>
</DOC>
