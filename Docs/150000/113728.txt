<DOC>
<DOCNO> 113728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sontur05.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Şevket Kazan da SP'nin kampanyasında 
</HEADLINE>
<TEXT>

     Necmettin Erbakan, AKP'nin hızını kesmek için SP'nin kampanyasını troyka yöntemiyle yürütmeye başladı. Erbakan, kendisinin ve SP Genel Başkanı Recai Kutan'ın yetişemediği yerlerde miting yapması için kapatılan RP'nin yasaklı bir başka ismi Şevket Kazan'ı görevlendirdi. 
     Başlangıçta 10 büyük ilde miting yapmayı planlayan Erbakan, seçim yaklaştıkça AKP'nin yükselişinin devam etmesi üzerine SP'nin kampanyasına daha fazla ağırlık verme kararı aldı. Erbakan ilk olarak SP'lilere istisnasız tüm illerde miting düzenlenmesi talimatını verdi. Erbakan kendi katılacağı miting sayısını da yükseltirken, SP Genel Başkanı Recai Kutan'ın da bulunacağı 20 mitingi programına aldı. Erbakan, bu 20 ilin dışında 11 ilde SP'nin mitinglerini kendisi yapacak. Recai Kutan da Erbakan'la birlikte katılacağı 20 ilin yanısıra 29 ilde daha seçmenin karşısına çıkacak. Böylece Erbakan'la Kutan birlikte katılacağı mitinglerin dışında aynı gün aynı saatlerde farklı yerlerde düzenleyecekleri mitinglerle SP'ye oy isteyecek. 
     Erbakan, Kutan'la yürütecekleri mitinglerin yeterli olmayacağı görüşüyle bir günde 3 miting yapılmasını istedi. Bunun için de Şevket Kazan'ı görevlendirdi. Erbakan ve Kutan'ın yetişemediği yerlerdeki SP mitingleri Kazan tarafından düzenlenecek. Kazan, yaklaşık 6 ilde SP mitingini tek başına yapacak. 
     Erbakan, Kazan'ın da katılımıyla bütün ağırlığını koyduğu SP kampanyasıyla AKP'ye giden oyları geri çevirmeyi planlıyor. Seçime yaklaşıldıkça Erbakan'ın AKP ve Erdoğan'a yönelik eleştirilerini artırması bekleniyor. 
     





</TEXT>
</DOC>
