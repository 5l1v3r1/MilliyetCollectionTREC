<DOC>
<DOCNO> 147729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/son/soneko05.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kongresi, Irak'taki yeniden inşa için 2.5 milyon dolar ayırıyor 
</HEADLINE>
<TEXT>

     ABD'nin, Irak savaşı sonrası acil olarak gerçekleştirilmesi gereken yeniden inşa ve insani yardım işleri için ayırdığı 2.5 milyar dolar tutarındaki ihaleler Amerikan şirketlerine verilirken, Türk şirketlerinin de, ikinci derecede rollerde projelerden pay alma olanağı ortaya çıktı. 
     ABD kongresinin Perşembe günü kabul ettiği ve formalitelerin tamamlanmasıyla gelecek hafta yürürlüğe girecek olan ek savaş bütçesinde, 2.5 milyar dolarlık bir bölüm, Irak'ta acil yeniden inşa ve insani yardım alanlarına ayrıldı. 
     ABD, bu paranın Amerikan vergi mükelleflerince ödeneceği gerekçesiyle, bu konuya dahil bütün projelerde ihalelerin, ana yüklenici prime contractor olarak sadece Amerikan şirketlerine verilmesini kararlaştırdı. Ancak ana yüklenici konumundaki bu Amerikan şirketlere, projelerde diğer ülkelerden çeşitli firmaları alt yüklenici sub contractor olarak seçme hakkı verildi. 
     Edinilen bilgiye göre, alt yüklenici şirketlerin geldiği ülkelerin, ''özgür dünyaya mensup'' olması zorunluluğu getirilirken, Irak'ta koalisyon ülkelerinin, yeniden yapılanmada öncelik alacağı beklentisi oluştu. 
     Türk diplomatik kaynakları da, bu çerçevede Amerikan şirketlerinin ana yüklenici olarak üstlenecekleri projelerde, Türk şirketlerinin alt yüklenici olarak yer alabileceklerini doğruladı. 
     Prosedür uyarınca, alt yüklenici şirketler, ana yüklenici şirket tarafından ticari esaslara göre seçilecek olup, ABD hükümetinin kontratı, ana yüklenici olan Amerikan şirketi arasında yürürlükte bulunacak. Projeyi üstlenen ana şirket, projenin ihtiyaçları çerçevesinde alt şirket ile sözleşme imzalayacak. 
     
     TÜRK ŞİRKETLERİN ŞANSI 
     Türk kaynakları, Türkiye'nin bölgesel yakınlığı ve inşaat işlerindeki becerilerinden dolayı, Türk şirketlerinin bu projelerde ana şirket konumundaki Amerikan şirketleriyle işbirliği yaparak pay alabileceklerini belirtti. 
     Irak'ın yeniden yapılanması projelerinin koordinasyonu, ABD Uluslararası Kalkınma Ajansı USAID tarafından yapılıyor. 
     Irak'ın acil yapılanma çalışmalarıyla ilgilenen Türk şirketlerinin, USAID ile temasa geçmeleri tavsiye ediliyor. Konuyla ilgili bilgi, 'http www.usaid.gov iraq about reconstruction.html'' internet adresinden edinilebilir. 
     Söz konusu 2.5 milyar doların 1.9 milyar doları, Irak'ın acilen yeniden inşası projelerine ayrılırken, geriye kalan kısım insani yardım amacını taşıyor. 
     
     ALT YÜKLENİCİ ŞİRKETLERE 1 MİLYAR DOLAR 
     USAID Direktörü Andrew Natsios, 1.9 milyar dolarlık proje bedelinin, 1 milyar dolardan fazlasının sonuçta alt yüklenici şirketlerin eline ulaşabileceğini söyledi. 
     USAID, acil olarak Irak'ta ekonomik işleyişin sağlanması, insani yardımın ulaştırılması, ithalat ve ihracatın yürütülmesi için, yol, havaalanı ve limanların rehabilitesine ağırlık verecek. Aynı zamanda acil öncelik taşıyan konular arasında su ve kanalizasyon altyapısının düzenlenmesi, sağlık ve eğitim merkezlerinin enerji ihtiyaçlarının karşılanması bulunuyor. 
     İlk etapta 600 milyon dolarlık bir ihalenin, kısa sürede sonuçlanması bekleniyor. USAID, ana yüklenici görevini üstlenecek Amerikan şirketlerinin belirlenmesi amacıyla 31 Ocak tarihinden itibaren bazı ihaleleri açtı. 
     Şimdiye kadar sonuçlanan ihaleler arasında, Umm Kasr limanının işletilmesine ilişkin 4.8 milyon dolarlık Seattle merkezli Stevedoring Services of America şirketinin aldığı proje bulunuyor. 
     Bir diğer proje ise Washington merkezli International Resources Group adlı şirketin aldığı 7 milyon dolarlık, yeniden yapılanma projelerinin planlama ve yönetiminde USAID'e destek ihalesi yer alıyor. 
     Irak'ın yeniden yapılanması projelerine ilişkin ihalelerin, savaşın başladığı 20 Mart tarihinden haftalar önce başlatılması ise dikkat çekti. 
     
     CHENEY'NİN ESKİ ŞİRKETİ HALLIBURTON 
     Öte yandan, ABD Başkan Yardımcısı Dick Cheney'nin, başkan yardımcılığı görevinden önce çalıştığı Halliburton adlı petrol şirketinin de ihalelerden pay alacağı haberleri Amerikan basınında yer aldı. Halliburton, bu yöndeki haberler üzerine, ana yüklenici şirket olarak ihalelere katılmayacağını açıkladı. Ancak enerji şirketi Halliburton'ın, alt yüklenici şirket olarak her durumda Irak'ın yeniden yapılanmasında yer alması bekleniyor. 
     Halliburton'ın K-B-R adlı alt şirketlerinden birinin, zaten Amerikan Savunma Bakanlığı ile, petrol kuyularındaki yangın söndürülmesi için sözleşmesi bulunuyor. 
     





</TEXT>
</DOC>
