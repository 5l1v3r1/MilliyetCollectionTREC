<DOC>
<DOCNO> 124195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/soneko45.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı Şener Popülist politikalardan uzaktayız 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, enflasyon rakamının AB düzeyine indirilmesini temel hedef olarak belirlediklerini söyledi. 
     Şener, uygulayacakları tüm politikaların popülizmden uzak, realist ama enflasyon baskısından ülkeyi kurtaracak politikalar olacağını bildirdi. 
     Başbakan Yardımcısı Abdüllatif Şener, Türkiye Sermaye Piyasası Aracı Kuruluşları Birliği'nin TSPAKB İMKB'de düzenlediği''Reel Sektörün Finansmanında Sermaye Piyasasının Rolü'' konulu konferansta yaptığı konuşmada, 58. hükümet olarak seçim öncesi yoğun çalışmalarla ekonomik yapıyı tahlil etmeye çalıştıklarını ve o günlerden belli bir noktaya geldiklerini kaydetti. 
     Enflasyon ortamının son bulması gerektiğinin altını çizen Şener, şöyle konuştu 
     ''Sağlıksız ekonomik yapıların en temel sebeplerinden biri olan bu enflasyondan kurtulmak lazım. Bu ülkenin bugününü, geleceğini düşünüyorsak, enflasyonsuz bir Türkiye'yi inşa etmek zorundayız. Biz de 58. Cumhuriyet Hükümeti olarak, programın ana noktalarından biri olarak enflasyon rakamının AB düzeyine indirilmesini temel hedef olarak belirledik ve uygulayacağımız tüm politikalar da popülizmden uzak, gerçekçi, realist ama enflasyon baskısından ülkemizi kurtaracak politikalar olacaktır.'' 
     
     ''KAMUNUN BORÇ STOKU ÜRKÜTÜCÜ'' 

     Bir başka büyük problemin de kamunun borç stokunun yüksek seviyesi olduğuna işaret eden Şener, şunları kaydetti 
     ''Kamu borç stokunun bugün ulaştığı düzey gerçekten ürkütücüdür. Bu düzeyin sürdürülebilir olduğunu düşünmek mümkün değildir. Yani sürekli artan borcu borçla öderken, borç stokunu artırarak varlığımızı devam ettirmemiz ve geleceğimizle ilgili güzel şeyleri bugünden inşa etmemiz mümkün değildir.'' Şener, borç stokunun ve kamunun borçlanma ihtiyacının azaltılmasının önemini vurgulayarak, kamu borçlanmalarındaki reel faiz oranlarının da düşürülmesine ihtiyaç bulunduğunu söyledi. 
     Türkiye'de son yıllarda büyüme oranlarının çok istikrarsız bir görünüm sergilediğine dikkat çeken Şener, ''Bir yıl yüzde 8 büyürken, ertesi yıl yüzde 9 küçülebilmektedir. İnişli çıkışlı bir büyüme yapısı ekonomide tahmin edilemeyecek kadar büyük hastalıklar ve sıkıntıların ortaya çıkmasına sebep olmaktadır. Ekonomimizin elbette büyümesi lazımdır ama istikrarlı ve düzenli bir büyüme düzenine de girmesi lazımdır'' dedi. 
     
     "MİLLET OLARAK NASIL ZENGİNLEŞİRİZ" İ TARTIŞIYORUZ 

     Şener, çeşitli ortamlarda tartışılan ve aranan şeyin aslında ülke ve millet olarak nasıl zenginleşileceği ve kişi başına düşen gelirin 2,200 dolarlardan 20-30 bin dolarlara nasıl çıkarılacağı olduğunu vurguladı. 
     Bu konuyu ekonominin temel sorusu olarak niteleyen Şener, klasik, liberal, marksist iktisatçıların ortak aradığı cevabın da buna ilişkin olduğunu bildirdi. 
     İçe kapalı bir ekonominin varlığını sürdürebilmesinin mümkün olmadığına işaret eden Şener, ekonomide üzerinde asıl durulması gereken temelin de insan olduğunu söyledi. 
     İşin özünde kurumsal yapıları iyi dokumak ve örmenin yattığını vurgulayan Şener, doğruları ararken, olayı sadece reel sektör ya da sermaye piyasası olarak algılamanın da işin özünün yitirilmesine neden olacağını bildirdi. 
     Ekonominin tamamını bir vücuda, el, kol gibi organları özel sektöre, damarları da mali sektöre benzeten Şener, ekonomide her şeyin birbiri ile bağlantılı olduğunu anlattı. 
     Türkiye'de kamu açıklarının ve borç stokunun artmasının mali sektör ve özel sektöre olan etkilerine değinen Abdüllatif Şener, kamu bankalarının uygulamalarının da sermaye piyasaları üzerinde olumsuz etki gösterdiğini dile getirdi. 
     Abdüllatif Şener, kamuya borç vermeye yönelen özel bankaların da özel sektörün borç bulmasını güçleştirdiğini dile getirdi. 
     Reel sektörün finansman sorununu çözebilmesi için alternatif finansman yollarının açılmasına ihtiyaç bulunduğunu bildiren Şener, ''Sermaye piyasasının mali sistem içindeki payının yeterli hale getirilmesi gerekir, onun için hisse senedi ihracının artırılabilmesi önemlidir. Borçlanma senedi ihracının gelişmesi, ikinci önemli nokta olarak görülmektedir'' diye konuştu. 
     Şener, kamu borçlanma araçlarındaki yüksek reel faizin hem hisse senedi ihracının artması hem de borçlanma senedi ihracının gelişmesinin önündeki en büyük engel olduğunu vurguladı. 
     
     ''GÜNDEMİMİZİ VE HARİTAMIZI BELİRLEDİK'' 

     Hükümetin acil eylem planı oluşturduğunu ve belirlenenlerin belli bir takvim içinde gerçekleştirileceğini kaydeden Abdüllatif Şener, şöyle konuştu 
     ''Hazırlıksız, ne yaptığını bilmeyen, hükümetler dönemi bitmiştir. Artık 58. Hükümet olarak gündemimizi ve yol haritamızı günübirlik olaylar belirlemeyecektir. Gündemimizi ve haritamızı biz belirledik. 28 Aralık'a kadar olan 1 aylık, 3 aylık, 6 aylık, 12 aylık hedef program bellidir. Kilometre taşları belli, yol haritası belli bir hükümet anlayışı içindeyiz. Bu planlı düzenli yürüyüş Türkiye'nin yaşamakta olduğu sorunları aşmasını sağlayacaktır.'' Şener, ayrıca yol haritasının belli olmasına rağmen her türlü fikre ve düşünceye de açık olduklarını, toplumun bütün kesimleriyle bilgi alışverişinde bulunmanın, bilgi birikimi ve duyarlılıklarından yararlanmanın anlayışları çerçevesinde olduğunu vurguladı. 
     





</TEXT>
</DOC>
