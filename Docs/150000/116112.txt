<DOC>
<DOCNO> 116112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/yazar/altan.html </URL>
<DATE> 2002/10/31/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Galatasaray’ın tek golü ve düşündürdükleri... 
</HEADLINE>
<TEXT>

     Galatasaray yine yenildi Ali Sami Yen’de. Onca taraftar korosunun bastığı ortak moral pompası, bizim eski "aslanlar"ın patlak balonunu bu kez de şişiremedi. 
     Genç spor yazarları, artık hamasete sığınmaya pek tenezzül etmiyorlar. Yoksa ağabeyleri, böyle bir yenilgi karşısında hemen şu başlığı çekerlerdi 
     "Galatasaray, Lokomotiv’e değil, Alman hakeme yenildi" 
     Maç anlatımlarında, - hala daha pek de vazgeçilmeyen bir üslupla - yabancı hakemlerin "Türk düşmanı" olduğu ima edilirdi. 
     
     Ta 1908’den bu yana, tüm dünyanın Türk düşmanı olduğu mıhlanmıştı, kuşak kuşak, tüm beyinlere... 
     Enver Paşa ve yandaşları işin kolayını bulmuşlardı kim kendilerini eleştirirse, onların hepsi Türk düşmanıydı. 
     Zaman zaman aynı damgayı Tevfik Fikret bile yemiş ve her türlü provokasyona açık lümpenlerce, "Kopsun seni Fikret diye alkışlayan eller" salvosuyla yuhalanmıştı. 
     Böylece "Türk’e Türk propagandası" yapanlar, vatansever eksisi artısıyla objektif analizlere yönelenler, devlet düşmanı sayılmışlardı. 
     
     Önceki akşam Galatasaray, ikinci yarıda ilk golü yedikten sonra, beraberlik golünü atınca, tribünler birden nasıl coştu... 
     Bu sadece bir futbol maçındaki, taraftarların coşkusu değildi. Yüzlerce yıl sürmüş bir "kullukötan sonra "var olduğunu görsel bir başarıda kanıtlama özlemi"nin coşkusuydu. 
     
     Bir İngiliz, yahut bir Amerikalı dünyanın neresine gitse, kendi anadilinin, insanlığın ortak dili olduğunu biliyor ve her yerde kendi anadiliyle konuşuyordu. 
     Bir İtalyan, dünyanın neresine gitse, Michelangelo’nun da, Goldoni’nin de, Verdi’nin de, Puccini’nin de, Marconi’nin de evrenselliğini biliyordu... 
     Bir Alman da öyle, bir Fransız da öyle, bir Rus da öyle... 
     Bir Japon da, dünyanın neresine gitse kendi markasının ya arabasını, ya kol saatini, ya cep telefonunu görüyordu. 
     
     Türkler ise dünyanın neresine gitseler, yan bilinçlerinde böyle bir öksüzlüğün ezikliğiyle karşılaşıyorlar - biraz da Enver Paşa rüzgarlarıyla - tüm dünyaya karşı, bir hınç duyuyorlardı. Türk’e Türk’ten başka dost yoktu. Türkiye’den başka Türkiye yoktu. "Onlar" onlardı ve "biz" de bizdik. 
     
     İçerideki oligarşik yapının baskıcı "değersiz önemliler"i evrensel önemde bir "değerler" kadrosunun gelişmesini engellemişler ve o alanda yeşermeye çalışan tomurcukları kezzaplamışlardı. 
     Ne Sabahattin Eyüboğlu kalmıştı hapse atılmadık, ne Azra Erhat, ne Tilda Kemal, ne Hasan İzzettin, ne Sabahattin Ali, ne Ulvi Uraz, ne Aziz Nesin, ne Nazım Hikmet, ne Nuri İyem, ne Ruhi Su, ne Rıfat Ilgaz, ne Orhan Kemal vs... 
     
     Galatasaray’ın attığı gol ve bir anda tribünlerde yanan meşalelerle, statta gecenin alevli bir nurlanmaya dönüşmesi... 
     Kendi "var oluşunu" mesleğinde kanıtlama bilincinden yoksun genç yığınlar... "Var olma"yı, "Türkölük gibi, "Müslümanölık gibi ortak etiketlerde bulmaya yönelenler ve "meslek sahibi olmak yerine, koltuk sahibi olmayı" benimseyenlerin, kendi çevrelerinde yarattıkları hipnozlarda bir avuntu arayanlar... 
     Ve bir de "zengin görüntü" tutkunları... 
     Galatasaray’ın ilk golü... Göklere yansıyan bir sevinç... 
     Sonra yenen ikinci gol ve bir sönüş... 
     
     Kanuni döneminde, yani 16. yüzyılda Fuzuli, Nişancı Mehmet Paşa’ya gönderdiği mektupta şöyle diyordu 
     "Selam verdük, rüşvet değildür deyu almadılar" 
     Bugün de siyasetçiler birbirlerini rüşvetçilik, üçkağıtçılık, talancılık, yalancılık, sahtekarlık, riyakarlık, avantacılık, kayırmacılık, yutturmacılık, iki yüzlülükle suçluyorlar... 
     Yönetilen kitlelerin ise geleneksel mumyalanması, "büyüklerimiz, her şeyi bizden daha iyi bilir" üstüne... 
     20 - 30 yıl içinde Türkiye de, kendi kendisini arıtmayı ve saydamlaştırmayı büsbütün hızlandıracak küreselleşme sürecinin sarmalında, 21. yüzyılla bütünleşecektir. 
     İnsanlık kötüye gitmez, Türkiye de gitmez. Enseyi karartmayın. 
     
     







Çankaya ve AKP 


Galatasaray’ın tek golü ve düşündürdükleri... 


Cumhuriyetçiler 


Zıtlaşmak yerine... 


Sezer, Tayyip Erdoğan, yeni başbakan 


Simit satan başbakan adayları .. 


AKP’nin başbakan formülü 


Meclis Başkanı bir komünist 


Yanlış izlenimler 


Rusya ile ilişkilerde sıkıntı... 


AKP kendine sormalı Halk ne istiyor 


Bir kitabın başına gelenler... 


Sezer kimi atayacak 


Evde ansızın 2 koca karga peydahlansa... 


Seçilince insan değişiyor 


4 Kasım’da AKP’nin modeli hazır 


</TEXT>
</DOC>
