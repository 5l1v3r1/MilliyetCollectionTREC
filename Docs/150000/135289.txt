<DOC>
<DOCNO> 135289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sonspo24.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü, UEFA anketinde kendisine oy verenlere teşekkür etti 
</HEADLINE>
<TEXT>

     UEFA'nın internet sitesinde düzenlediği ''Yılın Takımı'' anketinde dünyanın en iyi kalecisi seçilen Fenerbahçe ve Milli Takım'ın tecrübeli file bekçisi Rüştü Reçber, bundan dolayı büyük mutluluk duyduğunu bildirdi. 
     Tecrübeli kaleci, internetteki ''www.rusturecber.com'' adlı resmi web sitesinden yaptığı açıklamada, yılın en iyi kalecisi seçilmenin onurunu yaşadığını belirterek, '' Bu aldığım en değerli unvanlardan biri oldu'' dedi. 
     Futbol yaşantısının en olgun ve verimli dönemini geçirdiğini kaydeden sarı-lacivertli futbolcu, şöyle devam etti 
     ''Bana oy atan 30 bin 634 kişiye tek tek teşekkür ederim. Benimle birlikte aynı ankette yılın teknik direktörü seçilen milli takım hocamız Şenol Güneş'i ve kategorilerinde ilk üçe giren Hasan Şaş, Ümit Davala ve Yıldıray Baştürk'ü de tebrik ediyorum.'' Alınan ödüllerin Türk futbolunun aşama kaydettiğinin bir göstergesi olduğunu vurgulayan milli futbolcu, görüşlerini şöyle açıkladı 
     ''Bu alınan ödüller sanırım Türk futbolunun da nerelere geldiğinin en büyük göstergesidir. Türk futbolcuları, önceki yıllarda bırakın ödül almayı aday bile gösterilemezdi. Şimdiki tabloyu ise hep birlikte gururla izliyoruz. Bunda benim de katkım olduğu ve bu dönemi bizzat yaşayan bir futbolcu olduğum için çok mutluyum. Türk futbolseveri de eskisi gibi değil, çok bilinçli. Ülkesine, takımına, taraftarına sahip çıkıyor, asla yalnız bırakmıyor. Bu tip anketlerde ve organizasyonlarda büyük bir bilinçle organize hareket ediyor. Yani artık hiçbir şey eskisi gibi değil.'' 

     
</TEXT>
</DOC>
