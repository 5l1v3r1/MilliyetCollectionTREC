<DOC>
<DOCNO> 135137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/guncel/gun99.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

     Alman kadın başından vuruldu 
     İstanbul Göztepe’de nişanlısı Hakan Çakmak’la aynı evi paylaşan Alman Ninan Popel isimli kadın, başından silahla vurulmuş olarak bulundu. Popel, ağır yaralı olarak hastaneye kaldırıldı. Popel 25 , Mustafa Mazhar Bey Caddesi Çamlık Apartmanı’ndaki evinde Çakmak’ın 27 yakınlarınca dün saat 17.30’da silahla başından vurulmuş olarak bulundu. Ağır yaralı olarak kaldırıldığı Özel Yeni İsviçre Hastanesi’ne ameliyata alınan genç kadının hayati tehlikeyi atlatamadığı belirtilirken, evde üç adet boş kovan bulundu. Çakmak’ın olayla ilgili arandığı belirtildi. 
     
     Gaffar Okkan’ın ailesi Bursa’da kaza geçirdi 
     Diyarbakır’da Hizbullah militanları tarafından iki yıl önce düzenlenen silahlı saldırıda şehit edilen Emniyet Müdürü Gaffar Okkan’ın eşi Zerrin Okkan, çocuğu, kayınvalidesi, baldızı ve bir akrabası, Bursa’da geçirdikleri trafik kazasında yaralandı. Zerrin Okkan, oğlu Alican 10 , annesi Sevdiye Şen, kız kardeşi Ayşe Beloğlu ve yeğeni Mert Beloğlu, dün Mudanya’dan saat 13.45’te Bursa’ya dönüşe geçti. Ancak Ayşe Beloğlu, yönetimindeki otomobil kontrolünü yitirince, Geçit mevkiindeki içme suyu şebekesi için açılan üç metrelik çukura yuvarlandı. Zerrin Okkan, annesi, kız kardeşi ve yeğeni Uludağ Üniversitesi’ne kaldırıldı. 
     
     Arkadaşının bacağını keserken yakalandı 
     Bir süre önce cinayet suçu nedeniyle girdiği cezaevinden çıkan Tekin Akşen, birlikte alkol aldığı arkadaşı Sami İnan’la Beşiktaş Barbaros Bulvarı üzerinde tartışmaya başladı. Tartışmanın büyümesi üzerine Akşen, döverek araç yoluna sürüklediği İnan’ın bacağını cebinden çıkardığı bıçakla kesmeye başladı. Bu sırada olay yerinden geçen polis ekibi tarafından fark edilen Akşen, etkisiz hale getirilip yakalandı. Aşırı derecede kan kaybına uğrayan İnan da, Taksim Eğitim ve Araştırma Hastanesi’ne kaldırılarak tedaviye alındı. 
     
     Parayla birlikte yanacaklardı 
     Pamukbank’a ait Mustafa Korkmaz yönetimindeki 34 UP 3037 plakalı zırhlı para nakil aracı, dün 09.30’da Kartal’da bulunan Köy Hizmetleri İl Müdürlüğü’ne geldi. Müdürlük önündeki ATM makinesine para koyan Korkmaz, veznedar Zekeriya Ordu ve güvenlik görevlisi Sönmez Bakansız, işlerini bitirip araca bindi. Bu sırada zırhlı araç meydana gelen elektrik arızası nedeniyle yanmaya başladı. Kapıların elektrikle çalışmasından dolayı dışarıya çıkamayan personeli, o sırada olay yerinden geçmekte olan polis ekibi yangın söndürücüleriyle camları kırarak kurtarmayı başardı. 
     
     Seri katile 5 kez müebbet istendi 
     İstanbul DGM Başsavcılığı, Kartal, Ümraniye ve Maltepe’de çoğu gasp amaçlı 5 kişiyi öldürdüğü iddiasıyla tutuklanan Durmuş Anucin hakkında 5 kez müebbet, 109 ile 210 yıl arasında da hapis cezası istemiyle dava açtı. Savcı Nazmi Okumuş, hazırladığı iddianamede, aynı soruşturma kapsamında tutuklanan Mustafa Baş’ın da "çıkar amaçlı suç örgütüne üye olmak", "eşi Esma Baş’ı 30 milyar lira karşılığında Anucin’e öldürtmeköten müebbet cezasına çarptırılmasını talep etti. Diğer tutuklu sanıklar Selim Gündoğu ve Ali Mısır’ın da, 3 ile 14’er yıl arasında cezaya çarptırılması istendi. 
     
     Polise eroin satan 4 kişi gözaltına alındı 
     İstanbul’da "odak" adı verilen operasyonda, alıcı gibi davranan polise 12 kilo eroin satmaya kalkan 4 kişi yakalandı. İran’dan getirdikleri eroini iç piyasaya sürmek isteyen kişiler olduğunu belirleyen polis, alıcı gibi davranarak bu kişilerle bağlantı kurdu. Pazarlıkta anlaşma sağlanması üzerine teslimatın yapılacağı Taksim Gezi Parkı’na gelen Abdülhaluk Tutan, Mehmet Dipahi, Nadir Yılmaz ve Cemil Gül, 12 kilo eroinle gözaltına alındı. Abdülhaluk Tutan’ın, "akaryakıt kaçakçılığı" suçundan sabıkalı olduğu bildirildi. 
     



 GÜNCEL 



















</TEXT>
</DOC>
