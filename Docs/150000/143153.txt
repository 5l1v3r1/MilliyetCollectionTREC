<DOC>
<DOCNO> 143153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sondun15.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya "BM'de savaşı onaylayan bir karar tasarısına katılmayız" 
</HEADLINE>
<TEXT>

     Almanya Başbakanı Gerhard Schröder, ''BM Güvenlik Konseyi'nde savaşı onaylayan bir karar tasarısına katılmayacağız'' dedi. 
     Schröder, başkent Berlin'de, genel başkanlığını yaptığı Sosyal Demokrat Parti'nin bir toplantısı öncesinde yaptığı açıklamada, federal hükümetin savaşa karşı olan direnişini sürdüreceğini belirterek, Irak'taki BM silah denetçilerinin başarılı şekilde çalıştığına dikkat çekerek, bunun geçen haftalarda görüldüğünü söyledi. 
     Muhalefetteki Hıristiyan Demokrat Birlik Partisi'nin CDU Genel Sekreteri Laurenz Meyer de Deutchland Radio Berlin'e yaptığı açıklamada, Rusya, Fransa ve Almanya'nın Irak konusundaki yeni girişiminin, Irak'a kısa süreli bir ültimatom sunmadığı gerekçesiyle yetersiz olduğunu söyledi. 
     Meyer, ''Baskı kurulmadığı sürece hiçbir zaman anlaşmaya varılamayacağını bu ülkeler bilmeliydi'' dedi. 
     Kendi partisinin de Irak konusunda zorluklarla karşı karşıya olduğunu ifade eden Meyer, ''Irak konusunda belirli bir tutum izlemekte zorlanıyoruz. Amerikalıların tek başına hareket etmelerini istemiyoruz. Savaş, en son çare olmalı'' diye konuştu. 
     Rusya, Fransa ve Almanya, Irak sorununun barışçı şekilde çözülmesi amacıyla BM Güvenlik Konseyi'nde Bağdat yönetimine, hızlı bir şekilde silahsızlanması çağrısında bulunmayı kararlaştırmışlardı. 
     





</TEXT>
</DOC>
