<DOC>
<DOCNO> 146224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sonspo11.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor Önümüzde 3 zorlu maç var... 
</HEADLINE>
<TEXT>

     Malatyaspor Teknik Direktörü Ziya Doğan, önlerinde 3 zorlu maçın olduğunu söyledi. 
     Doğan, Altın Kayısı Otel'de düzenlediği basın toplantısında, geçen hafta oynadıkları Adanaspor maçının zorlu geçtiğini, maçın ikinci yarısında iyi bir mücadele sonrasında rakiplerini yenerek, sahadan 3 puanla ayrıldıklarını hatırlattı. 
     Deplasmanda yapacakları Gençlerbirliği maçının ardından kendi sahalarında da Türkiye Kupası Yarı Final Maçı için Trabzonspor ile maçları olduğunu belirten Doğan, sonra da Beşiktaş ile karşılaşacaklarını bildirdi. 
     Doğan, takımda futbolcuların öz güvenleri olduğunu ifade ederek, şunları söyledi 
     ''Önümüzde 3 zorlu rakibimizle maçlarımız var. Biz henüz 6-7 aylık bir takımız. Büyük takımlara karşı futbolcularım artık Bizim onlardan farkımız yok demeye başladılar. Ben takımın gidişatından çok memnunum. Öncelikle Gençlerbirliği maçını düşünüyoruz. Maçta Gençlerbirliği'nin ne kadar şansı varsa, bizim de o kadar şansımız var. Türkiye'nin 2 iyi takımı karşı karşıya gelecek. Maçtan galibiyetle ayrılmak istiyoruz.'' 
     





</TEXT>
</DOC>
