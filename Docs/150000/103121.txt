<DOC>
<DOCNO> 103121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sondun11.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgar hastane müdürü personele Türkçe'yi yasakladı... 
</HEADLINE>
<TEXT>

     Bugaristan'ın kuzeydoğusundaki Şumnu kentine yakınlarında bulunan Çerni Vrıh köyünde yaşlılar akıl hastanesinde çalışanların Türkçe konuşması yasaklandı. 
     Akli dengesi bozuk 110 yaşlı kadının tedavi gördüğü hastanenin Müdürü bayan Krasimira Ormanova, yasak kararını ülkenin resmi dilinin Bulgarca olduğunu belirten Anayasa'nın 3. maddesine dayanarak aldığını savundu. 
     Ormanova'nın getirdiği Türkçe konuşma yasağı, parlamentoda Türkleri temsil eden Hak ve Özgürlükler Hareketi'nin HÖH sert tepkisine neden oldu. 
     Şumnu Bölge Vali Yardımcısı ve HÖH sorumlusu Ebazer Recep, ülkenin en yüksek tirajlı ''Trud'' gazetesine yaptığı açıklamada, ''Bugüne dek görülmemiş bu olayı neticesiz bırakmayacağız'' dedi. 
     Recep, ''Bence bu girişimin amacı, bölgede etnik bir gerginlik yaratmaktır'' diyerek, hastanede çalışan ve anadili Türkçe olan 10 hemşirenin haklarının çiğnendiğini vurguladı. 
     Bu arada, aldığı kararla ilgili tüm suçlamaları reddeden Ormanova ise Türkçe konuşan personel dışında hastanede görevli 23 kişinin, meslektaşlarıyla anlaşamamaları nedeniyle çalışmalarında sorunlarla karşılaştığını iddia etti. 
     ''Aldığım karar yasalara aykırıysa beni işten çıkarsınlar'' diyen Ormanova, HÖH'nden gelen eleştirilerinin temelsiz olduğunu da ileri sürdü. 
     





</TEXT>
</DOC>
