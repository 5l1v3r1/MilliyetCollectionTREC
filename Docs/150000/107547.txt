<DOC>
<DOCNO> 107547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/yasam/ayas.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban’a inat barış tırmanışı 
</HEADLINE>
<TEXT>

Türk dağcı Tunç Fındık, Pakistan’ın 8 bin 47 metrelik Broad Peak Dağı’na tırmanıp, top sesleri arasında barış bayrağı dikti 
     ASLI ÖKTENER İstanbul 

     Everest’e tırmanan ikinci Türk dağcı olan Tunç Fındık ve Kolombiyalı arkadaşı Fernando Gonzales, El Kaide militanlarının saklandığı Pakistan’ın 8 bin 47 metrelik Broad Peak Dağı’na yaptıkları Barış Tırmanışı’nı tamamladı. 
     Meteksan’ın sponsorluğunda dünyanın tepesine beş zirve tırmanışı gerçekleştiren Fındık, çığ ve buzullar arasında geçen 50 günlük zorlu yolculuklarını Milliyet’e anlattı. Dünyanın çeşitli ülkelerinden gelen dağcıların katıldığı Barış Tırmanışı’, Temmuz 2001’de Ağrı zirvesiyle başladı. İkinci zirve için Broad Peak seçildi. Fındık ve Gonzales, 7 Haziran’da Pakistan’da buluştu. 
     
     ’KÖYLERİNDEN GEÇTİK’ 
     Ekip, 21 Haziran’da 600 kilometrelik cip yolculuğu sonrası 59 buzul aşıp toplam 105 kilometre yol yürüyerek 4 bin 950 metredeki ana kampa ulaştı. Sonrasını Fındık şöyle anlattı 
     "Keşmir’deki çatışma bölgesine, top seslerini duyacak kadar yakındık. Pakistan’ın tam kontrol altına alamadığı bu bölgede her türlü silahı almak mümkündü. Karakurum yolunda bir El Kaide kampının bulunduğu bir kasabadan da geçtik." 
     
     BUZULDAKİ ÖLÜ DAĞCILAR 
     Fındık ve Gonzales, ardından ana kampta bir aya yakın zaman geçirdi. Çünkü çok yüksek olan Broad Peak’a eşyaları çıkarmak için üç ara kamp kurmaları gerekiyordu. 5 bin 600 metredeki ilk kampta çığ tehlikesi belirginleşti. 
     Fındık ve Gonzales, birkaç gün sonra 6 bin 800 metreye ulaştı. Havanın bozması üzerine çadır ve uyku tulumlarını bırakarak, 5 bin 600 metreye geri döndüler. Yolda buzullar içinde kalmış, çok sayıda dağcı cesedine rastladılar. 
     Bu talihsiz dağcılar, tırmanış sırasında bir şekilde can vermiş, onları aşağı taşımaya çalışmak da ölüm anlamına geleceği için, arkadaşları tarafından zirvenin buz gibi ıssız soğuğunda bırakılmışlardı. 
     
     VE BEŞ ZİRVEYLE FİNAL 
     Fındık ve Gonzales, 6 bin 800 metreye tekrar çıktıklarında kampa çığ düştüğünü, çadır ve tulumlarının paramparça olduğunu gördüler. 
     7 bin metreye geldiklerinde düşen çığlar ve kar nedeniyle zirveye çıkmayı uygun bulmayıp tırmanışa son verdiler. Fındık, bu zorlu zirve sonrası İslamabad’da dağcı Kürşat Avcı’yla buluştu. Burada da 5 bin metrenin üzerinde beş ayrı zirve tırmanışı yaparak bir ilki gerçekleştirdiler. 
     



 YAŞAM 




















</TEXT>
</DOC>
