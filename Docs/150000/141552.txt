<DOC>
<DOCNO> 141552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/dunya/dun02.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
BM üçe bölündü 
</HEADLINE>
<TEXT>

Güvenlik Konseyi üyeleri, barış ve savaş yanlıları ile tarafsızlar olarak üç ayrı kutba ayrıldı 
     SEMA EMİROĞLU New York 

     ABD, İngiltere ve İspanya ile ortaklaşa sunduğu ve yasaklanmış silahlardan arınması için Irak’a 17 Mart’a kadar ültimatom veren yeni karar tasarısının salıdan itibaren BM Güvenlik Konseyi’nde oylanmasını isteyeceğini açıklarken, tasarı, üyelerin üç kutba ayrılmasına neden oldu. 
     Konsey’deki son durum, üyelerin savaş ve barış yanlıları ile tarafsızlar olarak üçe bölündüğünü gösteriyor. Birinci gruptaki ABD, diğer daimi üye İngiltere’nin yanı sıra, geçici üyelerden sadece İspanya ve Bulgaristan’ın desteğini sağlamış durumda. 
     Barış yanlısı kampta yer alan Fransa, Rusya, Almanya, Çin ve Suriye, denetimlerin sürmesini ve otomatik güç kullanımı yetkisi içeren yeni bir kararın çıkmasını istemiyor. Tarafsızlar kanadını Konsey’in daimi olmayan üyelerinden Meksika, Şili, Kamerun, Angola, Gine ve Pakistan oluşturuyor. Bu ülkeler orta yol bulunmasından yana. 
     
     En erken salı 
     ABD’nin BM Daimi Temsilcisi John Negroponte, "Pazartesi yarın günü oylama olmayacak ama Konsey üyelerine, oylamanın salı gününden itibaren yapılmasına hazır olmaları tavsiyesinde bulunuyoruz" diyerek tasarının en erken salı günü oylanabileceğinin işaretini verdi. Ancak ültimatom içeren tasarıya Fransa’nın açıkça veto tehdidinde bulunması ve Rusya ile Çin’in de veto sinyali vermesi, ABD’yi zor durumda bırakabilir. ABD tasarının kabulü için gerekli 9 oyu da bulamadı. 
     



 DÜNYA 














</TEXT>
</DOC>
