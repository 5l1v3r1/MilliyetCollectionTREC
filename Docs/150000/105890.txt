<DOC>
<DOCNO> 105890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/sondun22.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Barzani, türkiye için yine "salladı..." 
</HEADLINE>
<TEXT>

     Irak Kürdistan Demokrat Partisi IKDP lideri Mesut Barzani, ''PKK'ya saygımız var, ama birbirimizin işine karışmayız'' dedi. 
     Barzani, Alman haftalık Die Zeit gazetesine yaptığı açıklamada, Türkiye'nin, ''Kürt halkına'' ambargo uyguladığını da ileri sürdü. 
     ''Türk hükümeti, nerede bir Kürt devleti kurulursa yıkarız diyor. Bu konuda ne düşünüyorsunuz '' şeklindeki soruya Barzani, ''Bunlar boş tehditler. Biz Türklere topraklarımızın bir milimetresini bile bırakmayız. Bunun için sadece askerlerimiz değil, kadın, çocuk ve yaşlılarımız da savaşır'' karşılığını verdi. 
     ''Böyle bir savaşın Türkiye'ye büyük zarar vereceğini'' öne süren Barzani, ''Bir Kürt 'intifadası' sokaklarımızı Türk ordusu için mezar haline getirir. Türkiye bunun yerine ülkedeki 15 milyon Kürt'ün haklarını korusun'' görüşünü savundu. 
     Türkiye'nin, ''Kürt halkına'' ambargo uyguladığını da ileri süren Barzani, ''Türkiye yıllardır suyumuzu kesmeye çalışıyor. Ancak nasıl geliştiğimizi görünce hayal kırıklığına uğradı'' ifadesini kullandı. 
     Barzani, Kerkük'ün kime ait olduğu şeklinde bir soruya da, ''Düşmanlarımıza hayatımızı veririz, ama Kerkük'ü vermeyiz. Kerkük, Kürdistan'ın kalbi olarak kalacak'' cevabını verdi. 
     Barzani ayrıca, öncelikli hedeflerinin Irak Devlet Başkanı Saddam Hüseyin'i düşürmek olduğunu, bunun için de Amerikalılarla görüşmekte olduklarını kaydetti. 
     





</TEXT>
</DOC>
