<DOC>
<DOCNO> 140502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sondun11.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İran "Türkiye'nin kararını memnuniyetle karşılıyoruz" 
</HEADLINE>
<TEXT>

     İran Dışişleri Bakanı Kemal Harrazi, Türkiye Büyük Millet Meclisi'nin TBMM tezkereye onay vermemesini memnuniyetle karşıladıklarını söyledi. 
     Harrazi, Dışişleri Bakanlığı'na bağlı Uluslararası Siyasi Araştırmalar Enstitüsü'nde IPIS düzenlenen 13. Uluslararası Basra Körfezi toplantısında yaptığı konuşmada, Tahran yönetiminin, Amerikan askerlerinin Irak'a girmesini doğru bir yaklaşım olmadığını düşündüğünü belirtti ve ''TBMM'nin, Amerikan askerlerinin Türk topraklarını kullanmasına izin veren tezkereye onay vermemesini memnuniyetle karşılıyoruz'' dedi. 
     Harrazi, Tahran yönetiminin bölgede savaş olması durumunda Irak ya da Amerikan yönetimine yardım etmeyeceğini, her zaman Ortadoğu'nun kitle imha silahlarından arındırılmasını istediğini, ancak şimdiye kadar hiçbir zaman İsrail yönetiminin bunu kabul etmediğini söyledi. 
     Irak'ta BM gözetiminde bütün muhalif gruplar ve Bağdat rejimi arasında ulusal uzlaşma ve referandum yapılmasını öneren Harrazi, ''BM, Irak'ta bir referandum düzenleyerek, Irak halkına gerçek temsilcilerini seçme hakkını verecek. Bağdat rejiminin bu öneriyi kabul etmesi gerektiğini düşünüyoruz, çünkü Irak hükümetinin barışçı yollardan değişmesi ve bölgedeki savaşın önüne geçilmesinin tek yolunun bu olduğuna inanıyoruz'' diye konuştu. 
     Irak'a önerdikleri ''milli barış'' fikrinin daha önce Tacikistan'da başarılı biçimde uygulandığını gördüklerini, şimdiye kadar bu öneriyi kimseyle görüşmediklerini belirten Harrazi, ''Ancak Irak dışından hiçbir öneri Irak hükümetinin geleceğini belirleyemez. Bağdat rejiminin İran'ın bu önerisini dikkatli biçimde incelemesini ve karar vermesini umuyoruz. Irak halkının geleceğine ilişkin bir teklifte bulunmak istemiyoruz, onlar kendi geleceklerine kendileri karar vermeliler'' dedi. 
     Harrazi, ''Irak'ta kurulacak hükümetin bütün azınlıkların, dinlerin ve milletlerin temsilcilerini barındırmasının, komşularıyla iyi geçinmesinin önem arz ettiğini ve Irak'ın toprak bütünlüğünün korunması gerektiğini'' kaydetti. 
     





</TEXT>
</DOC>
