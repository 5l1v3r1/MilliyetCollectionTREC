<DOC>
<DOCNO> 142211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sondun23.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
CİA sözcüsü "Ladin'in yakalandığından haberimiz yok" 
</HEADLINE>
<TEXT>

     Dünyanın en çok aranan adamı terörist Usame bin Ladin'in yakalandığına ilişkin İran radyosunun haberi, Amerikan Merkezi Haberalma Teşkilatı CIA tarafından da doğrulanmadı. 
     İran'da, Peştu dilinde Afganistan ve Pakistan'a yönelik yayın yapan radyonun haberine göre, Pakistan'daki İslamcı Avami Tehrik Partisi Genel Başkan Yardımcısı Murtaza Poya, ''Bin Ladin'in yakalandığını ve Irak savaşı başlayıncaya kadar bunun açıklanmayacağını'' söyledi. 
     Murtaza Poya, Reuters ajansına yaptığı açıklamada da, ''Sadece gözaltına alındığını söyledim, nerede yakalandığını belirtmedim'' dedi. 
     Pakistan yetkilileri ve Washington yönetiminin iddiayı yalanlamalarından sonra, Washington'daki CIA sözcüsü Bill Harlow da, ''Şu ana kadar Bin Ladin'in yakalandığından haberimiz yok'' dedi. 
     Öte yandan, olası Irak savaşına karşı saldırıyla cevap verebilecekleri endişesiyle, ABD ve ittifak güçlerinin Pakistan-Afganistan sınırında Bin Ladin ve El Kaide örgütü militanlarına yönelik aramalarını yoğunlaştırdıkları belirtildi. 
     





</TEXT>
</DOC>
