<DOC>
<DOCNO> 108757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/ekonomi/eko03.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’den beş şart’ uyarısı 
</HEADLINE>
<TEXT>

Fon’un Türkiye Temsilcisi Kamu çalışanı sayısını azaltın, harcamalarda disiplini ve bankacılık reformlarını sürdürün. Bütçeyi güçlendirin ve para politikasına odaklanın 
     IMF, Türkiye’de bulunmaya, program bağlamında varlığını sürdürmeye devam edecektir" diyen IMF Türkiye Daimi Temsilcisi Odd Per Brekk, geçen yıl sağlanan başarıların Türkiye’yi çok farklı bir ortama’ taşıdığını söyledi. 
     Brekk, programın başarısı için bütçe disiplinin, bankacılıkta yeniden yapılandırmanın sürdürülmesi, kamu çalışanları sayısının azaltılması, bütçenin güçlendirilmesi ve para politikasına odaklanılarak enflasyonla mücadele edilmesi gerektiğini söyledi. 
     
     Enflasyona veda 
     Turizm, Ekonomi, Bilimsel Araştırma ve Tanıtma Merkezi’nin TEBİAT Antalya’da düzenlediği 4. Ekonomi Zirvesi’nde yaptığı konuşmada Türkiye’nin yüksek enflasyona veda etmekte olduğunu ve özel sektörün ekonomideki büyümeyi tetiklemesi gerektiğini belirten Brekk, "Yüzde 3’lük büyüme hedefi geçilecek. 2000 yılına kıyasla ihracat ve iç talep büyümeyi tetiklemiştir. Siyasi belirsizlik reel ekonomiyi etkilememiştir" dedi. 
     Programın başarısı için beş ana unsur gerektiğini belirten Brekk, bu unsurları şöyle sıraladı 
     "Birincisi, mutlaka bütçe hedeflerinin sürdürülebilmesi, borcun yönetilebilir bir seviyeye çekilmesi gerekiyor. Kamu harcamasını, GSMH’nın belirli bir yüzdesinde tutmamız gerekiyor. Biz daha çok harcamaların üzerine gitmek istiyoruz. İkincisi para politikalarına odaklanılmalı ve enflasyon daha da indirilmeli. Üçüncüsü mutlaka bankacılık reformları sürdürülmeli. Fon’daki bankalar en iyi şekilde değerlendirilmeli. Dördüncüsü kamu sektöründe çalışanların sayısı mantıklı bir seviyeye indirilmeli ve son olarak da bütçe sisteminin güçlendirilmesi, vergi tahsilatının güçlendirilmesi gerekiyor." 
     
Vergi sisteminiz hayretlik’      Dünya Bankası Türkiye Direktörlüğü Baş Ekonomisti James Parks da Türk ekonomisinin istikrarlı bir yola girdiğini ancak vergi alanında reform gerektiğini söyledi. Parks şöyle konuştu 
     "Bu hükümeti, ciddi reformlara imza atan hükümet olarak görüyoruz. Fiyat istikrarı ve enflasyonun düşürülmesi için etkin bir hükümet ve pozitif bir iş dünyası gerekir. Vergi adaleti sağlanmalıdır. Vergi sistemi çok karmaşık. Uluslararası kuruluşlar hayret ediyor. İşgücü üzerindeki vergi yükü azaltılabilir. Mükemmel bir performans gösterebilecek yapıda olduğunuza inanıyorum. Çok hızlı büyüyüp bir anda büyük düşüşler yaşamaktan kaçınılmalı." 
     



 EKONOMİ 



















</TEXT>
</DOC>
