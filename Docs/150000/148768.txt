<DOC>
<DOCNO> 148768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/yazar/yilmaz.html </URL>
<DATE> 2003/04/10/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Ekonomi yönetimi düğümü çözülecek 
</HEADLINE>
<TEXT>

     Başbakan Tayyip Erdoğan’ın, Abdullah Gül’den devraldığı kabineye ilk müdahalesi, Başbakan Yardımcısı ve ekonomi koordinasyonundan sorumlu Devlet Bakanı Abdüllatif Şener’e yönelik gerçekleşti. 
     Geçmişten gelen kadroları Necmettin Erbakan’dan kurtarıp bugüne taşıyan AKP’nin 4 asından biri kabul edilen Şener, ilk ve derin bir çatlağın aktörü oldu. 
     Hemen iki soru akla geliyor. 
     Bir, bu kadar çabuk mu 
     İki, ekonominin temel meselelerinden olduğu kadar, siyasi temizliğin de ayracı haline gelen özelleştirme üst başlığında bile anlaşamayan Meclis kadrosuna mı, "tek partili güçlü hükümet" denecek 
     
     Denizcilik denen olay 
     Özelleştirmede sorun olarak ortaya çıkan denizcilik kredilerinin önemini belirtmek isterim. 
     Biraz gerilere gidersek, denizcilik sektörü 57. hükümette de sorun çıkarmış, Alman bankalarından aldıkları kredileri erteletmek için yaptıkları girişimler ile tepki çekmişlerdi. 200 milyon doları aşan bu borç erteleme operasyonunu yapanlar, AKP’ye yakınlaşan bir siyasi seyir izlediler ve sonunda içlerinden bir de AKP milletvekili çıkardılar Deniz Ticaret Odası eski Başkanı Cengiz Kaptanoğlu... 
     Sektörün AKP’ye yakınlığı bununla sınırlı değil. 
     Gemi İnşa Sanayicileri Birliği Konsey Başkanı Kenan Torlak da AKP lideri Tayyip Erdoğan’a yakın olan isimlerden. Kalkavan ailesini de yakınlar listesine eklemek yanlış olmaz. 
     Armatörler, özelleştirmeden aldıkları Deniz Nakliyat’a yapacakları ödemeyi erteletmek istiyorlar. 
     Hem kredilerle mal mülk sahibi olacaklar, hem de ödemeye gelince ipe un serecekler ve kimse onlara "Gözünüzün üzerinde kaşınız var" demeyecek. 
     
     Hazine’ye kim gelecek 
     Erdoğan’ın Özelleştirme’yi Şener’den alıp, Maliye Bakanı Kemal Unakıtan’a bağlamasının tepkileri sürerken, ekonomi de ikinci büyük cephe açılıyor 
     Hazine’de işler tıkandı, Hazine Müsteşarı Faik Öztrak gidecek. Öztrak gideceğinin sinyallerini kendisine gelen bankacılara, işadamlarına vermekte de bir sakınca görmüyor, gün sayıyor. 
     Hazine ve Maliye’nin tek bir bakana bağlanacağı söylentisi yaygın. O bakanın da Kemal Unakıtan olacağı... 
     Hazine’den sorumlu Devlet Bakanı Ali Babacan, "şimdilik" diye tercüme ettiğim bir açıklama ile Öztrak’ın görevden alınmadığını söyledi. Bu açıklama, Öztrak’ın yerine kimin geleceğinin belli olmadığı izlenimini veriyor. 
     Erdoğan kadrolarını, İstanbul Belediye Başkanlığı döneminde birlikte çalıştığı arkadaşlardan seçme geleneğini Hazine’de de yürütürse, Mesut Pektaş’ı atama olasılığı güçleniyor. 
     Nedense Hazine’de bir sürpriz isim arayışı da geçerli. Hazine’ye bir büyük gurubun üst düzey yöneticisinin adı geçiyor. 
     Eski bürokrat da olan bu üst düzey yöneticinin, en belirgin özelliklerinden birisi, "bağımsız ekonomi kurullarının" işleyişine bakışının olumlu olmadığı. Hatta çeşitli platformlarda seslendirdiği... 
     Bu isim, BBDK ve SPK birleşirse, oluşturulan kurumun başına da atanabilir. 
     AKP’nin de iş dünyası gibi sorunu, ekonomi yönetiminde düğümü çözmek 
     
     







</TEXT>
</DOC>
