<DOC>
<DOCNO> 121272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/spor/yaltayli.html </URL>
<DATE> 2002/11/27/ </DATE>
<TIME>  </TIME>
<AUTHOR> FATİH ALTAYLI  </AUTHOR>
<HEADLINE>
Yapıyı Başkan bozdu 
</HEADLINE>
<TEXT>

     Sayın Altaylı, Avrupa’yı titreten, Türkiye’nin gururu Galatasaray, artık Galatasaraylılara bile gurur vermiyor. 10 yılda gelinen noktadan, 3 - 6 ay içinde, geriye düşüldü. Neden 
     - Başkan’dan kaynaklanan bir sıkıntı var. Canaydın’ın, spor kulübü yönetiminde eksikleri var. Daha acısı, bu eksiklerin farkında değil. Dostça uyarıları ise dinlemiyor. Büyük hatalar yapılıyor. 
     - Nedir bu hatalar 
     - Hangi birinden söz edelim Seçim gününden başlamak lazım. O gün Başkan’a, Abdurrahim Albayrak’ı kulüpten uzaklaştırmamasını söyledik. Futbol şubesinde devam etsin, fahri olsun, dışardan olsun, ama kalsın dedik. Ne demek istediğimizi anladı. Sezon sonuna kadar Abdurrahim görevini sürdürdü. Canaydın’ın parasal desteği ve Abdurrahim’in takım üzerindeki fonksiyonu ile şampiyonluk yolundan uzaklaşılmadı. Aslına bakarsanız Canaydın istemeden de olsa çok iyi bir futbol yapısı kurmuştu. Mevcut takımı iyi tanıyan Özer Saraçoğlu, yüksek maliyetlerle de olsa bu işi iyi öğrenmiş bir Ali Dürüst ve Burak Elmas ve bu üçlünün olamayacağı kadar takıma,oyunculara yakın Abdurrahim Albayrak. Fakat Başkan bu yapıyı bozdu. Daha doğrusu bu yapıyı kullanmadı. 
     - Niye kullanmadı 
     - Çünkü Fatih Terim geldi. Terim, bu yapıyla uyuşmuyordu. Aralarında sorun yok gibi görünse de, vardı. Ali Dürüst ile kavgalıydı. Burak Elmas ve kayınpederi Faruk Süren ile kavgalıdan öteydi. Sevdiği Özer Saraçoğlu’na ise Lucescu’ya yakın olduğu için kırgındı. Abdurrahim’le de aynı nedenle sorunu vardı. Bu yüzden bu yapı dağıldı. Burak, Özer ve Ali görüntüde yerlerindeydiler ama, işlevleri yoktu. Abdurrahim’e ise büyük ayıplar yapıldı. Futbol şubesindeki aktif görevinden alınması belki olabilirdi. Çünkü Abdurrahim çok fazla medyatik olmaya çalışıyordu, ama yıllardır Galatasaray’a karşılıksız taşıma hizmeti veren Abdurrahim Albayrak’a, otobüslerine artık ihtiyaç duyulmadığı söylenecekse, bunu "Çaycı Ahmet" yapmamalıydı. En azından bir yönetim kurulu üyesi teşekkür ederek bu işe son verebilirdi. Yetmedi Abdurrahim Albayrak’ın Galatasaray alt yapısında oynayan oğlu bile takımdan atıldı. 
     - Mesele Abdurrahim mi yani 
     - Elbette hayır. Ama kırıcı olunmaya başlandı. Futbol şubesinin etkisi yok oldu. Takımla bağlantıları koptu. Pasifize oldular. Oyuncular, gelişmeleri gördüler, şaşırdılar. Terim ve Başkan’dan başka kimse kalmadı ortada. Yönetimin gerisi zaten son derece tecrübesiz isimlerdi. Denge bozuldu. 
     - Bu neleri etkiledi 
     - Herşeyi. Zincirleme hatalar o zaman başladı. Abdurrahim Albayrak’ın anlaştığı Tuncay alınmadı. Şimdi durumu ortada. Effenberg alınmadı, Jancker alınmadı. Oysa takımı bilen, tanıyanlar orta sahada bir büyük oyuncu ihtiyacını biliyorlardı. Transfer tamamen teknik direktöre bırakıldı. Dünya’da bunu böyle yapan büyük kulüp yok, ama Galatasaray yaptı. 27 yaşına kadar Avrupa’ya gelememiş oyuncular 7 milyon dolar bonservis bedeliyle transfer edildi. Umut veren gençlerin hiçbiri alınmadı. 
     - Burada futbol şubesinin hataları yok mu 
     - Yok. Çünkü onları dinleyen olmadı. O sırada ben, bu şubenin sorumlularından olsam, en azından istifa ederdim. Ama gençler iyi niyetle devam ettiler. Davul başkanın boynunda, tokmak Terim’in elinde. Ama sorumlu onlar gibi bir tablo. Ben olsam kabul etmezdim. 
     - Ya Ali Dürüst 
     - Başkan herkesi ezdi. Ki buna Terim de dahil. Parayı verdi, kredi sözleşmesine imzayı ben attım dedi. Herkes sustu. Aslında biraz Aziz Yıldırım’lık durum oluştu. Canaydın, Galatasaray’a para bulursa iş biter zannetti. Parayı bulmakla iş bitseydi, son 10 yılda 7 kez şampiyon olan takım Galatasaray değil, Fenerbahçe olurdu. Başkan Canaydın bunu anlamadı. 
     - Ama siz Canaydın’ı çok desteklediniz. 
     - Evet destekledim. Çünkü ben Cansun şarabını içmiş bir Bektaşi’ydim. Benim görüşüme göre Canaydın kulübe mali disiplin getirecek, futbol şubesi Ali Dürüst, Özer Saraçoğlu ve Burak Elmas gibi üç harika isimle gidecekti. Parasal sorun olmayınca bu üçlü, futbolu uçururdu. Ama Başkan bunu kullanamadı. Futbolu kendi yönetmeye çalıştı. Terim’i kendine bağladı. Sonuç ortada. 
     
YARIN Terim nerede hata yaptı      
     
     



 SPOR 
























</TEXT>
</DOC>
