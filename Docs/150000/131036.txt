<DOC>
<DOCNO> 131036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sonspo10.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Serhat Bomba gibi geliyoruz... 
</HEADLINE>
<TEXT>

     Fenerbahçeli milli futbolcu Serhat Akın, Antalya'da sürdürdükleri ligin ikinci bölüm hazırlıklarının çok başarılı geçtiğini ifade ederek, ''Bomba gibi geliyoruz'' dedi. 
     Milli futbolcu internetteki ''www.serhatakin9.com'' adlı resmi internet sitesinde yaptığı açıklamada, sarı-lacivertli takımın hazırlık çalışmalarının amacına ulaştığını savunarak ''Gerek yaptığımız çalışmalar gerekse oynadığımız hazırlık maçları sonrası ikinci yarıya bomba gibi geliyoruz diyebilirim'' diye konuştu. 
     Efes Pilsen Cup 2'de Almanya'nın SV Werder Bremen takımıyla yaptıkları maçta ortaya koydukları performansla, ligin ikinci bölümü için olumlu sinyaller verdiklerini anlatan Serhat, ''Genel anlamda kampın çok başarılı geçtiğini ve amacına ulaştığını söyleyebilirim. Werder Bremen maçında aldığımız sonuç sanırım ikinci yarı için sizi nasıl bir Fenerbahçe'nin beklediği konusunda bir fikir sahibi yapmıştır'' diye konuştu. 
     
     ''BEŞİKTAŞ MAÇINDA FORMAMI GİYMEK İSTİYORUM'' 

     Sakatlığı nedeniyle çalışmalarını takımdan ayrı olarak sürdüren Serhat, Beşiktaş ile yapacakları ligin ertelenen derbi maçında takımdaki yerini almayı çok istediğini de bildirdi. 
     Futbol yaşamının en ağır sakatlık dönemini geçirdiğine dikkati çeken Fenerbahçeli futbolcu, şöyle devam etti 
     ''Sakatlığım yavaş yavaş iyileşiyor. Ayağımdaki sorun her geçen gün daha iyiye gidiyor. Sağlık ekibimiz bir an önce iyileşebilmem için üzerine düşen vazifeyi en iyi şekilde yerine getiriyor. Benim de tek amacım Beşiktaş karşısında formamı giyebilmek ve taraftarlarımıza hediye edeceğimiz galibiyette pay sahibi olabilmek. Bunu ne kadar çok arzuladığımı bir Allah bir de ben bilirim.'' 

     
</TEXT>
</DOC>
