<DOC>
<DOCNO> 112734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/son/sonspo04.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ilievski "Bazı şeyler değişmezse istifa edeceğim" 
</HEADLINE>
<TEXT>

     12. Avrupa Futbol Şampiyonası 7. Eleme Grubu'nda dün Türkiye karşısında alınan 2-1'lik yenilgi sonrası Futbol Federasyonu'ndan milli takımla ilgilenmelerini isteyen Makedonya Teknik Direktörü Nikola Ilievski, bazı şeylerin değişmemesi durumunda istifa edeceğini söyledi. 
     Nikola Ilievski, düzenlediği basın toplantısında, ''Kimse milli takımla ilgilenmiyor. Eğer bazı şeyler değişmezse çarşamba günü İngiltere ile yapılacak maçtan sonra görevi bırakacağım'' dedi. 
     Makedonya, İngiltere ile grubunda yapacağı 3. maç için Southampton'a gitmeye hazırlanıyor. 
     Ilievski, grupta 1 puanla son sırada bulunmalarına karşın takımının dün dünya üçüncüsü Türkiye karşısında ilk yarıda gösterdiği performanstan oldukça memnun olduğunu söyledi. 
     Ilievski, dünkü maçta 2 gol pozisyonunu değerlendiremeyen takımın anahtar oyuncularından Georgi Hristov'un sakatlığının iyiye gittiğini ve İngiltere karşısında oynayacağını bildirdi. Hristov'un Türkiye ile yapılacak maç öncesi oynamasının zor olduğu belirtilmişti. 
     Ilievski, güçlü bir ekip olan İngiltere ile oynamaktan memnunluk duyacaklarını belirterek, ''Orta alanda 5, ileride 1 kişi olacak. İngilizler karşısında oynayacağız ama savunma değil'' dedi. 
     Popeda Prilep takımının eski çalıştırıcısı olan Ilievski, geçen aralık ayında, Makedonya'nın 17. Dünya Kupası Eleme Grubu'nda başarılı olamaması üzerine istifa eden Gjore Jovanovksi'nin yerine göreve gelmişti. 
     





</TEXT>
</DOC>
