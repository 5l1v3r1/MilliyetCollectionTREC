<DOC>
<DOCNO> 125982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/ekonomi/eko09.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’nin borcu 150 milyar doları aştı 
</HEADLINE>
<TEXT>

Kasım sonu itibariyle Türkiye’nin toplam borcu 94.6 milyar doları iç, 55.5 milyar doları da dış borç olmak üzere 150.1 milyar dolara ulaştı 
     EKONOMİ SERVİSİ 

     Hazine’nin toplam iç ve dış borç stoku kasım ayı sonunda 150 milyar doları geçti. Konsolide iç borç stoku da kasım ayında 1.1 katrilyon lira artarak 145.3 trilyon liraya 94.61 milyar dolar yükseldi. Stoktaki artış, kasım ayında vadesi gelen ödemeler karşılığında piyasalardan yapılan borçlanmalardan kaynaklandı. 
     Konsolide bütçe dış borç stoku ise kasımda 849 milyon dolar artarak, 55.5 milyar dolara yükseldi. Bu artışın önemli bir kısmının bankacılık dış finansman kuruluşlarından sağlanan kredilerdeki kullanım miktarı artışı olduğu belirtildi. 
     Bu gelişmelerle, Hazine’nin doğrudan borçlusu olduğu konsolide bütçe bazında toplam iç ve dış borç stoku 150.1 milyar dolara ulaştı. 
     Gayri safi bazdaki bu borç stokunda Merkez Bankası borçları ile Hazine garantili dış borçlar yer almıyor. Merkez Bankası net dış varlıkları ile Hazine’nin sahip olduğu mevduatların da dikkate alınması durumunda hesaplanan net borç stoku ise bu tutarın altında bulunuyor. 
     
     Borçların dağılımı 
     Konsolide bütçe iç ve dış borç stokunun 43.4 milyar dolarlık bölümünü iç piyasaya, 45 milyar dolarını ise kamu kesimine olan borçlar oluşturuyor. 
     Dış piyasaya olan borçlar 28.9 milyar, tahvil ihracı yoluyla oluşan borç 22.7 milyar dolar düzeyinde bulunuyor. IMF kredilerinden kaynaklanan borç tutarının 19.8 milyar, yabancı resmi kuruluşlara olan borçların 13 milyar, diğer borçların da 6.1 milyar dolar olduğu belirlendi. 
     
Hazine’den ihale      Hazine, yılın son haftasında dolar cinsinden tahvil ihraç ederek borçlanacak. Hazine’den yapılan açıklamada, gelecek hafta perşembe günü 27 Aralık 2002 valör ve 14 Ocak 2004 itfa tarihiyle 383 gün vadeli dolar cinsinden iskontolu tahvil ihalesi yapılacağı bildirildi. 
     
2003 enflasyon beklentisi 24.7      Hükümet 2003 enflasyon hedefini yüzde 20 olarak belirlerken, piyasalar yüzde 24.7 beklentisinde. 
     Merkez Bankası’nın gerçekleştirdiği beklenti anketinin aralık ayı ikinci dönemi sonuçlarına göre, aralık ayı için birinci ankette yüzde 2.5 olarak beklenen tüketici fiyat artışı TÜFE oranı ikinci ankette yüzde 2.6 çıktı. TÜFE artışı beklentisi de değişmeyerek yüzde 31’e çıkarken, 2003 yılıyla örtüşen 12 aylık döneme ilişkin enflasyon beklentisi yüzde 24.9’dan yüzde 24.7’ye indi. Üç aylık Hazine ihalesi yıllık bileşik faiz oranı beklentileri de yüzde 43’le yüzde 60 arasında değişirken, bunun uygun ortalaması yüzde 47.1’e geldi. 
     Gecelik yıllık faiz beklentisi yüzde 42.6’dan yüzde 44’e çıktı. Aralık sonu dolar kuru beklentileri 1 milyon 551 bin - 1 milyon 800 bin lira arasında değişti. Uygun ortalama beklentisi ise 1 milyon 629.2 bin liraya yükseldi. 
     



 EKONOMİ 




















</TEXT>
</DOC>
