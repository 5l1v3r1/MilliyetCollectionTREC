<DOC>
<DOCNO> 106390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/son/sonspo01.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Federasyon, Sakaryaspor'un isteği doğrultusunda karar verecek 
</HEADLINE>
<TEXT>

     İkinci Futbol Ligi A Kategorisi takımlarından Sakaryaspor'un, Sivasspor deplasmanına giderken Yozgat'ın Pazarcık Beldesi yakınlarında geçirdiği trafik kazasından sonra harekete geçen Futbol Federasyonu yönetimi, yeşil-siyahlı ekibin ligdeki kaderi ile ilgili olarak Sakaryaspor yönetiminin istekleri doğrultusunda karar verileceğini açıkladı. 
     Futbol Federasyonu Başkanvekili Orhan Saka, Futbol Federasyonu yönetimi olarak temennilerinin, çok büyük ve acı bir kaza geçiren Sakaryaspor'un yaralarını sarıp bir an önce lige dönmesi olduğunu belirterek, ''Ancak, Sakaryaspor ligde mücadele edemeyeceğini bildirirse, bütün hakları saklı kalmak kaydıyla önümüzdeki sezon yeniden İkinci Lig A Kategorisi'nde yer almaları sağlanır'' dedi. 
     Saka, ilk olarak yarın Sakarya'da, 3 futbol şehidi için düzenlenecek cenaze törenine katılacaklarını belirterek, şunları söyledi 
     ''Haluk Ulusoy yönetimindeki Futbol Federasyonu kulüplerin yanındadır. Kulüplerin mağduriyeti kesinlikle söz konusu değildir. Yarın, Sakarya'da 3 futbol şehidinin cenazelerine katılacağız ve ondan sonra da, Sakaryaspor yönetiminin görüşleri doğrultusunda kararımızı vereceğiz. Sakaryaspor iyi takım kurmuş ve lige de iyi başlamıştı. Bu takımımız daha önce de, ülkemizin yaşadığı büyük deprem nedeniyle sarsılmıştı. Futbol Federasyonu olarak Sakaryaspor'a her türlü kolaylığı göstereceğiz. Eğer Sakaryaspor kendini toplayıp liglere dönerse, oynayamadığı maçları ertelenmiş sayarız, yok dönemezlerse de hiç bir kayıpları olmaz ve hakları sakları kalır. Önümüzdeki sezon kaldıkları yerden devam ederler.'' 
     





</TEXT>
</DOC>
