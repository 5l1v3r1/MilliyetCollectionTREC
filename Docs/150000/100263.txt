<DOC>
<DOCNO> 100263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/yazar/guclu.html </URL>
<DATE> 2002/08/06/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Bir dokun bin ah işit 
</HEADLINE>
<TEXT>

     Trabzon ile Ordu arasında sıkışıp kalan Giresun’da geleceğe yönelik umutlar hepten yitirilmiş. Güneydoğu illerinde bile böylesine karamsar bir tablo ile karşılaşmadım desem abartılı olmaz. Fındık taban fiyatının 10 yıl öncesine göre üçte bire inmesi, siyasilerin ilgisizliği, fabrikaların kapanması, Karadeniz otoyolunun şehrin dışından değil de tam sahilden geçmesi, yıllardır onarım bekleyen limanın bir türlü işler hale getirilmemesi, afet bölgesi olmasına karşın bir türlü bu kapsama alınmaması sadece siyasilere değil, devlete olan güvenlerini de hepten yok etmiş. 
     
     Üvey evlat muamelesi 
     Oysa çok farklı özellikleri olan enteresan bir kent. Biraz ilgi ve biraz destekle sorunlarından kurtulup Karadeniz Kaplanı olması işten bile değil. Üniversite giriş sınavında Yabancı Dil’de Türkiye birincisi onlardan çıktı. Kırkpınar’ın yeni hanım ağası da Giresunlu. Okuma yazma oranı ve başarı durumu diğer Karadeniz kentleriyle kıyaslanmayacak derecede yüksek. Ama mutsuzlar. Hem de inanılmayacak derecede... En ağırlarına giden de Samsun’a, Trabzon’a, Rize’ye, Ordu’ya sürekli yatırım yapılırken Giresun’daki mevcut fabrikaların da kapanma noktasına gelmesi. Kendilerine üvey evlat muamelesi yapıldığına öylesine inanmışlar ki siyasete hepten küsmüşler. Erken seçimde sandığa gitmeyenler sayısında bir patlama olursa hiç şaşırmamak gerekir... 
     
     Giresun fındığı farklı 
     Daha önce başkalarından da duymuştum, dün de sıkça duydum. Giresun fındığı sadece Türkiye’nin değil dünyanın en kaliteli fındığıymış. Ama farklı bir fiyat yerine diğer kalitesiz fındıklarla aynı fiyat veriliyor. Bu da onları deli ediyor... Hayat fındık üzerine kurulmuş. SEKA fabrikası ve limanla birlikte Fiskobirlik entegre tesisleri de kapanma noktasına gelince işsizlik had noktaya çıkmış. Kahvehanelerin tıklım tıklım olması ve kentten kaçış bu yüzden. 
     
     Bu seçim yasasıyla olmaz’ 
     80 bin nüfuslu mutsuz kent Giresun’da kırk yıllık siyasi yorumculara taş çıkartacak değerlendirmelerle karşılaştık. "AB yasalarını üç günde çıkartan TBMM isteseydi seçim yasasını da değiştirebilirdi ama değiştirmedi. Bu seçim yasasıyla gerçekleşecek bir seçim kesinlikle Türkiye’nin sıkıntılarını çözmez. Yine aynı beceriksiz politikacılara oy vermek zorunda bırakılıyoruz" diyorlar. 
     7’den 70’e Giresunluların ısrarla yazmamızı istedikleri sorunlar listesi şöyle 

</TEXT>
</DOC>
