<DOC>
<DOCNO> 120387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sondun09.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam, oğlunun gazetesini niye kapattı 
</HEADLINE>
<TEXT>

     İngiltere'de yayımlanan The Times gazetesi, Irak lideri Saddam Hüseyin'in büyük oğlu Uday'a ait Babil gazetesinin bir ay süreyle kapatılmasının nedeninin, Saddam'ın Libya'dan sığınma istediği haberine yer vermesi olduğunu yazdı. 
     The Times, bir süre önce verdiği, ''Saddam ailesi ve yakınlarına sığınma karşılığında Libya lideri Muammer Kaddafi'ye 3.5 milyar dolar ödendiği'' yolundaki haberin, ''Köpeklerin havlaması'' başlığıyla Babil'de yayımlandığını, bu gazeteye verilen cezanın da bu haberden kaynaklandığını öne sürdü. 
     Irak yönetiminin bu cezaya gerekçe göstermediğini hatırlatan İngiliz gazetesine göre, El Kuds adlı Arap gazetesinin temsilcisi Bari Atvan, ''Saddam'ı en çok kızdıran ve gazetenin kapatılmasına yol açan The Times'ın haberidir. Saddam, bu dönemde kaçış planları yaptığına dair haberleri kesinlikle görmek istemez'' dedi. 
     





</TEXT>
</DOC>
