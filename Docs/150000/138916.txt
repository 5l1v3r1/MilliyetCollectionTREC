<DOC>
<DOCNO> 138916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sondun23.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan hükümet sözcüsü Kıbrıs için Türk tarafını suçladı 
</HEADLINE>
<TEXT>

     Yunanistan Hükümet Sözcüsü Hristos Protopapas, Kıbrıs müzakerelerinde ''Türk tarafının uzlaşmazlığı yüzünden ilerleme kaydedilemediğini'' söyledi. 
     Protopapas, yaptığı basın toplantısında, Yunan-Rum tarafının Kıbrıs'ta ''adil ve kalıcı bir çözüm istediğini'' belirtti. 
     BM Genel Sekreteri Kofi Annan'ın Kıbrıs'ın 16 Nisan'da AB'ye birleşmiş olarak üye olmasını arzu ettiğini söylediği açıklamalarına değinen Protopapas, ''Hepimiz, sorunun çözümlenmesini ve birleşik Kıbrıs'ın AB'ye üye olmasını arzu ediyoruz. Ancak çözüm müzakereleri, Türk tarafının uzlaşmazlığı yüzünden ilerlemiyor. Bu uzlaşmaz tutumlarını terk etmemeleri halinde bunun sorumluluğunu da üstleneceklerdir'' dedi. 
     Adalet ve Kalkınma Partisi Genel Başkanı Tayyip Erdoğan'ın Mart ayı sonuna kadar Kıbrıs sorununun çözümünün mümkün olduğuna ilişkin açıklamasına da değinen Protopapas, ''Madem mümkün, Sayın Erdoğan bunu kanıtlasın'' diye konuştu. 
     Erdoğan'ın geçmişte de buna benzer açıklamalar yaptığını belirten Protopapas, ancak Türkiye'deki çeşitli kurumların ve KKTC Cumhurbaşkanı Rauf Denktaş'ın farklı yaklaşımlarda bulunduğunu belirtti. 
     Yunanistan Başbakanı Kostas Simitis ile dün Atina'yı ziyaret eden Kıbrıs Rum yönetiminin yeni seçilen lideri Tasos Papadopulos'un yaptıkları görüşmenin çok iyi bir havada geçtiğini de kaydeden Protopapas, ''Çok yararlı bir görüşme oldu'' dedi. 
     Protopapas, Rum kesiminin AB üyeliğine ilişkin ''herhangi bir tehlike ya da gölge'' bulunmadığını da belirtti. 
     





</TEXT>
</DOC>
