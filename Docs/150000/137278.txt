<DOC>
<DOCNO> 137278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sondun23.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rauf Denktaş Papadopulos, Klerides'den daha retçi 
</HEADLINE>
<TEXT>

     KKTC Cumhurbaşkanı Rauf Denktaş, Rum Yönetimi liderliğine seçilen Tasos Papadopulos'un, şimdiki Rum lider Glafkos Klerides'den daha retçi ve daha sert üslubu olan birisi olduğunu belirterek, korkusunun, 16 Nisan'a kadar boşu boşuna masada tutulmak olduğunu söyledi. 
     Denktaş, TRT 2'de yayımlanan Kıbrıs Özel programına yaptığı açıklamada, yeni Rum lider Papadopulos'un eski bir EOKA'cı olduğunun söylendiğini, oysa Klerides'in de eski bir EOKA'cı olduğuna işaret ederek, ''Bu insanların hizmet ettikleri milli bir davaları var. Bu milli dava, Kıbrıs'ta Rum hakimiyetini yerleştirmek'' dedi. 
     Rumlarda, Kıbrıs'ı Yunan yapma politikasının temel olduğunu ifade eden Denktaş, bunu ne BM Genel Sekreteri'nin Kıbrıs Özel Temsilcisi Alvaro De Soto'nun, ne BM'nin, ne de Kıbrıs konusunde belge hazırlayan koordinatörlerin bildiğini belirterek, Kıbrıs'taki davanın, Kıbrıs'ın bir Yunan adası olup olmaması olduğunu kaydetti. 
     Klerides'in görüşlerinde değişmediği gibi Papadopulos'un da değişmeyeceğini dile getiren Denktaş, Klerides'in üslubu ile Papadopulos'un üslubunun farklı olduğunu, Klerides'in kendisini dünyaya farklı tanıttığını, Papadopulos'un ise olduğu gibi tanındığını söyledi. 
     Yeni bir dönem başladığını, BM Genel Sekreteri'nin bu durumdan istifade etmesi gerektiğini belirten Denktaş, Rumların, ''görüşmeye hazırız'' diyerek kendilerini masada tuttukları bir formülün devam ettirilmemesi gerektiğini kaydetti. 
     İki tarafın olmazsa olmazlarının masada olduğunu ve Rumların Türk tarafının olmazsa olmazlarını kabul etmediğini belirten Denktaş, adada kendilerini yok etmek isteyenlerle karşı karşıya olduklarını, Rumların bu uğraştan vazgeçmediğini gördüklerini, bunların karşısında kendilerinin güvenliğe ve güvenceye ihtiyaçları olduğunu, bunları kabul etmeyen Rumlarla anlaşma yapmanın zor olduğunu vurguladı. 
     Rumların ''kitle halinde, Türk düşmanlığı alevlenince ne yaptıklarını bilmez hale geldiğini'', geçmişin bunun izleriyle dolu olduğunu belirten Denktaş, De Soto'nun ve BM'nin bunları bilemeyeceğini kaydetti. 
     Rumlarla geçmişte yapılan ortaklığın bozulduğunu, çünkü Rumların ortağını zehirlemeye çalıştığını belirten Denktaş, yeni bir ortaklıkta daha dikkatli olmak durumunda olduklarını, Rumların, kendi geleceklerini tayin etme hakkını tanımaları gerektiğini dile getirdi. 
     Klerides ile Rumların gerçekten anlaşma isteyip istemediğini öğrenmek için yüz yüze görüşme istediğini, araya giren De Soto'nun önce ''ben duvarda bir sinek olacağım'' dediğini, sonra da başkalarının hazırladığı bir planı kendilerine zorla empoze etmek için yapmadığı baskının kalmadığını anlatan Denktaş, Kıbrıs sorununun bu şekilde halledilemeyeceğini söyledi. 
     
     ''PAPADOPULOS'UN ÜSLUBU DAHA SERT'' 
     Tasos Papadopulos'un Klerides'den daha da retçi ve üslubunun daha sert olduğunu belirten Denktaş, ''Ama benim korkum De Soto'yu, Genel Sekreter Annan'ı, Amerikalı'yı, bilmem neyi, 'biz bıraktığımız yerden devama hazırız, biz görüşmeden yanayız, biz bu planı bazı değişikliklerle kabul edeceğiz' diyerek, bizi yine 16 Nisan'a kadar masada bağlı tutmak, hiçbir şeye de 'evet' dememek. Ama 'Kıbrıs cumhuriyeti olarak biz giriyoruz allahaısmarladık' diyerek, Avrupa Birliği'ne ayağı atmak. Bu oyuna bile bile gelmenin manası yok ki'' diye konuştu. 
     Denktaş, BM Genel Sekreteri Annan'ın Kıbrıs'a geldiğinde, iki tarafın da aynı şeyi istediğinin ortaya çıkması halinde görüşmelerin devam etmesi, ancak iki tarafın da ayrı ayrı şeyler istemesi durumunda Genel Sekreter'in ona göre bir tablo oluşturması gerektiğini vurguladı. 
     Denktaş, Papadopulos ve onu destekleyen komünist AKEL partisinin Annan planını kabul etmediğini, Türkleri eşit olarak görmediğini, egemenliklerini kabul etmediğini, Türkiye'nin garantörlüğünün sulandırılmasını istediğini, iki kesimliliği bozduğunu kaydetti. 
     
     DE SOTO'YA ELEŞTİRİ 
     KKTC Cumhurbaşkanı Denktaş, BM Genel Sekreteri'nin Kıbrıs Özel Temsilcisi De Soto'nun Kıbrıs meselesini prestij meselesi yaptığını, ve meselenin bir parçası haline geldiğini ifade ederek, ''Mesele sanki kendi meselesiymiş gibi hareket ediyor. Ve meseleyi halledebilmek için de Rumlardan yana ağırlığını koymuş bulunuyor'' dedi. 
     Denktaş, De Soto'nun sadece Rum göçmenler varmış gibi sadece onlardan bahsetmesi ve Türk göçmenlerden hiç bahsetmemesini eleştirerek, Türk halkının yüzde 80'inin Rumların içlerine gelmesine karşı olduğunu söyledi. 
     De Soto'nun verdiği raporlarla Annan'ı yanılttığına işaret eden Denktaş, ''Annan'ı yanıltan kendileridir. 'Çok yaklaştılar, hemen hemen anlaşmak üzeredirler, biraz baskı lazım' diye raporlar veriyor. Neresinde anlaştık biz bu meselenin, onu anlamıyorum'' dedi. 
     Devletsiz kaldıkları için devlet kurduklarını, devlet kurmanın bir şanı ve şerefi olduğunu dile getiren Denktaş, devlet kuran insanların biraz sıkıntı olduğunda bayrağını indiremeyeceğini vurguladı. 
     Denktaş, bugün Rumların hala, Türkleri ''korunmaya alınmış azınlık'' olarak Kıbrıs cumhuriyeti içine davet ettiğini, Annan planında da durumun böyle olduğunu söyledi. 
     KKTC Cumhurbaşkanı Denktaş, Tasos Papadopulos'un, kendisini bütün Kıbrıs'ın cumhurbaşkanı olduğunu zannettiğini belirterek, ''Olacak iş değil bunlar'' dedi. ''Eğri oturup doğru konuşalım'' diyen Denktaş, Rumları iyi bilerek hareket etmek gerektiğinin altını çizdi. 
     Denktaş, ''Annan'ın Kıbrıs ziyaretinin başarısız olması halinde ABD Dışişleri Bakanı Colin Powell'ın devre gireceği'' yönünde Rum basınında çıkan haberlerle ilgili bir soruya karşılık, ABD'nin baştan beri işin içinde ve BM Genel Sekreteri'nin ortaya koyduğu planın arkasında olduğunu, Yunan lobisini mennun etme gayretinde olduğunu söyledi. 
     





</TEXT>
</DOC>
