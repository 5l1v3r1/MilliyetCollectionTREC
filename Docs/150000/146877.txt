<DOC>
<DOCNO> 146877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sontur29.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP kulisinde olay çıktı... Milletvekili silah çekti... 
</HEADLINE>
<TEXT>

     TBMM kulisinde CHP milletvekilleri birbirine girdi, sarımsakçı vekil Mehmet Yıldırım silah çekti. Bütçe görüşmeleri sırasında Başbakan Tayyip Erdoğan'ın konuşmasının ardından kürsüye gelen ve Kemal Derviş'e yönelik eleştirilere yanıt verirken, "Ben de onun yüzünden oy kaybettim" diyen Kastamonu Milletvekili Yıldırım, bu konuşması nedeniyle partide rahatsızlık yarattı. Yıldırım, yönetimden gelen uyarı mesajı üzerine dün kuliste Genel Başkan Yardımcısı Eşref Erdem ile görüşmek istedi. 
     Heyecanlı yapısıyla dikkat çeken Yıldırım, Erdem ile, "Sen daha beni tanımıyorsun" diye konuşurken Ağrı Milletvekili Cemal Kaya ile Muş Milletvekili Şerif Ertuğrul araya girdi. Ertuğrul, "Burada milletin içinde ayıp oluyor. Başka bir yerde konuşursun" diye müdahale edince Yıldırım, "Sen ne karışıyorsun, yalaka" karşılığını verdi. Ertuğrul'a küfretmeye başlayan Yıldırım, "şimdi sıkarım ağzına" diyerek Ertuğrul'u dışarı davet etti. 
     
     Silahı çekti 
     Yıldırım, Ertuğrul'u "kapıya çık" diye tehdit ederken, başta Algan Hacaloğlu olmak üzere milletvekilleri Yıldırım'ı kulis kapısına götürdü. Bu sırada Yıldırım'ın silahını çekip namluya mermi sürmesi gerilimi artırdı. 
     CHP'liler Yıldırım'ı binadan güçlükle çıkardı. 
     Yıldırım, olaydan sonra Meclis'e silahıyla geldiğini ancak arabasında durduğunu dün tesadüfen üzerinde bulunduğunu bildirdi. 
     





</TEXT>
</DOC>
