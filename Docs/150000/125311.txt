<DOC>
<DOCNO> 125311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/guncel/gun071.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye’de kaçak petrol boru hattı 
</HEADLINE>
<TEXT>

     DIŞ HABERLER SERVİSİ 

     Irak’tan kaçak yollardan petrol ithal eden Suriye’nin bu iş için iki ülke arasında ikinci bir kaçak boru hattını iki ay önce kullanıma soktuğu ortaya çıktı. İngiliz The Times gazetesinin yakın zamanda çekilmiş uydu fotoğraflarına dayanarak verdiği habere göre, Rumaylan petrol bölgesinin bulunduğu Kuzey Irak’taki Ain Zalan ile Suriye’nin güneyindeki Suvaydiyah rafinerisi arasında uzanan boru hattından günde 60 bin varil ham petrol akışı sağlanıyor. 
     
     İhracatını artırdı 
     Diğer boru hattı da hesaba katıldığında, Suriye’nin ithal ettiği Irak petrolü günde 200 bin varili buluyor ki, bu rakam Şam’ın kendi petrol ihracını yüzde 50 oranında artırmasını sağlıyor. Suriye yeni hattan gelen kaçak petrolü iç pazarda değerlendiriyor. 
     Bu sene Suriye’nin petrol ihracatı günde 300 bin varilden 450 bin varile çıktı. Suriye’nin kendi petrol kaynaklarının kapasitesi günde 520 bin varil. Irak ise 112 milyar varil kanıtlanmış rezerve sahip. Suriye-Irak arasındaki ana petrol kaçakçılığı rotası Kuzey Irak’taki Kerkük ile Suriye’deki Banias’ı birleştiren boru hattı. Birleşmiş Milletler yaptırımlarına rağmen bu boru hattı iki yıl önce yeniden kullanıma açılmıştı. 
     



 GÜNCEL 



















</TEXT>
</DOC>
