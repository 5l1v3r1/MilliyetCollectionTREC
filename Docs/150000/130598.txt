<DOC>
<DOCNO> 130598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sontur13.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fantazi cinayetine 12 yıl hapis... 
</HEADLINE>
<TEXT>

     Antalya'da, isteği dışında ''cinsel fantezilere'' zorlandığı gerekçesiyle kocasını öldüren kadına, 12 yıl 6 ay hapis cezası verildi. 
     Antalya 1. Ağır Ceza Mahkemesi'nde görülen davanın karar duruşmasına, sanık Fatma Eke ve ölen kocası Serhat Eke'nin yakınları katıldı. 
     Basına kapalı yapılan duruşmada, Mahkeme Başkanı Nizamettin Ayhan'a son savunmasını yapan Fatma Eke, önce 36 yıl müebbet hapis cezasına, ardından cinayetin ''ağır tahrik altında işlendiği'' göz önüne alınarak 12 yıl 6 ay hapis cezasına çarptırıldı. 
     Fatma Eke'nin avukatları, karara itiraz ederek, dosyanın temyiz için Yargıtay'a gönderilmesi için başvurdular. Eke'nin cezası, Yargıtay'dan gelecek karar doğrultusunda kesinleşecek. 
     
     GAZETECİLER ALINMADI 

     Bu arada, 1. Ağır Ceza Mahkemesi Başkanı Nizamettin Ayhan, duruşmadan önce, salondaki basın mensuplarını dışarı çıkardı. Fatma Eke'nin tüm duruşmalarına takip eden gazeteciler, karar duruşmasına alınmamalarına tepki göstererek, dilekçe ile Mahkeme Heyeti'nden izin istediler. Ancak Mahkeme Başkanı Ayhan, dilekçeyi gazetecilere geri gönderdi. 
     Mahkemeye tanık olarak katılan ''asker'' lakaplı travesti de, salon girişinde gazetecilerin bulunması nedeniyle mahkeme salonunun başka bir kapısından çıkarıldı. 
     





</TEXT>
</DOC>
