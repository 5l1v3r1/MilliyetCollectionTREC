<DOC>
<DOCNO> 132226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sonspo10.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'un yabancıları iddialı... 
</HEADLINE>
<TEXT>

     Bursaspor'un Brezilyalı futbolcuları Glauber ve Junior ile denemeye alınan Elmo, ligin ikinci yarısı için iddialı açıklamalarda bulundu. 
     Bursaspor'a sezon başında transfer olan Junior, Glauber'in gelişiyle rahatladığını, bu durumun performansını daha da artıracağını söyledi. 
     Ligin ilk yarısında gerçek performansını yansıtamadığını kaydeden Junior, ''Antalya Belek'teki devre arası kampında çok iyi bir çalışma ortamı bulduk. Artık uyum sorunum kalmadı. İkinci yarı çok başarılı olacağım'' dedi. 
     Bursaspor'a yeni gelen 2 vatandaşından bir an olsun ayrılmayan ve takım hakkında bilgiler veren Junior, ''Glauber ve Elmo ile birlikte ikinci yarıda Bursaspor'u daha üst sıralara taşıyacağız. Tüm Türkiye ikinci yarıda bizi konuşacak'' diye konuştu. 
     Yeşil-beyazlı kulüple geçen hafta sözleşme imzalayan Gomes Glauber ise kendisi hakkında konuşmayı sevmediğini, kalitesini sahada göstereceğini belirtti. 
     Kamp döneminde takım arkadaşlarını tanıma fırsatı bulacağını, bu konuda vatandaşı Junior'un da kendisine yardımcı olacağını kaydeden Glauber, ''Junior ile aynı takımda olmak benim için avantaj. Böylesine büyük bir camiaya geldiğim için çok mutluyum. İkinci yarı Bursaspor için çok farklı olacak'' dedi. 
     Denemeye tabi tutulan Elmo da teknik heyetin ''olur'' demesi halinde yeşil-beyazı formayı giymekten büyük mutluluk duyacağını söyledi. 
     





</TEXT>
</DOC>
