<DOC>
<DOCNO> 144409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/guncel/gun17.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu’da sıra bizde mi ’ korkusu başladı 
</HEADLINE>
<TEXT>

     DIŞ HABERLER SERVİSİ 

     ABD’nin Irak’a yönelik tek taraflı operasyonu Ortadoğu’da büyük bir öfke ve tepkiyle karşılanırken, on binlerce kişi sokaklara dökülerek saldırıyı kınadı. Ürdün, Libya, Suriye, Mısır, Lübnan ve Filistin’de yoğunlaşırken, ABD’nin yakın müttefiki olan Körfez ülkelerindeki Müslümanların sessiz kaldığı görüldü. ABD’yi kınayan on binlerce kişi, "Bugün Irak, peki ya yarın " diye sordu. Suriye’de halk ABD Büyükelçisi’nin ülkeden çıkarılmasını istedi. 
     
     SAVAŞ CİNİ ŞİŞEDEN ÇIKTI 
     Suriye basını da operasyonu kıyasıya eleştirdi. Şam radyosu ABD’nin amacının bölgenin zenginliğini ele geçirmek ve egemenliğini yaymak olduğunu savunurken, "ABD bölgenin haritasını değiştirmek istiyor" yorumunu yaptı. El Tavra gazetesi de ABD Başkanı Bush’u sömürgeci olmakla suçladı. Syria Times ise başmakalesinde, "Bush savaş cinini lambadan çıkardı. Acaba yerine sokabilecek mi " diye sordu. Suriye Dışişleri Bakanı Faruk el Şara ise "Savaş Irak’ın işgalini ve kaynaklarının zorla ele geçirilmesini hedefliyor" diyerek saldırının durdurulmasını istedi. 
     Washington’ın şer ekseni olarak nitelendirdiği İran’ın da tepkisi sert oldu. İran’ın dini lideri Ayetullah Ali Hamaney, "şeytani" olanak nitelendirdiği saldırının derhal durdurulması çağrısında bulundu. İran Cumhurbaşkanı Muhammed Hatemi de, Washington’ın Irak halkına verdiği zararın dışında tüm bölgeyi ve dünyayı tehdit ettiğini belirtti. 
     



 GÜNCEL 






























</TEXT>
</DOC>
