<DOC>
<DOCNO> 128495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sondun07.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki Four Seasons Hotel, Forbes'in ilk 5'inde... 
</HEADLINE>
<TEXT>

     İstanbul'daki Four Seasons Hotel, Amerikan finans çevrelerinin dergisi Forbes'in, 2003'te mutlaka ziyaret edilmesi gereken ilk 5 yer listesine girmeyi başardı. 
     Liste, iş seyahati yapan ve dergiler için turistik yazılar yazan profesyonellerin gitmek istedikleri ''hayal kentler'' göz önüne alınarak oluşturuldu. 
     Derginin Pazartesi piyasaya çıkacak sayısında yayınlanacak ''2003 yılında mutlaka ziyaret edilmesi gereken 5 yer'' listesinde Four Seasons otelinin bulunduğu İstanbul'un yanı sıra şu kentler yer alıyor 
     Doğu Afrika'daki Zanzibar ve Fundu Lagonasi, Maldiv adalarındaki Cocoa kakao adası, Hindistan'ın Udaypur kentinde bulunan Udaivilas adlı eski saray ve Kamboçya'daki Amansara adlı lüks otel. 
     
     ESKİ ZİNDAN 

     Forbes, Four Seasons otelini tanıtırken, binanın eski bir zindan olduğunu, ancak bugün harika göründüğünü vurguladı. 
     Otelin Ayasofya, Sultanahmet Camii, Topkapı Sarayı ve Mısır çarşısı gibi tarihi ve turistik yerlere yürüyüş mesafesinde olduğuna işaret eden dergi, otelin iç dekorasyonunun Bizans zevkini yansıttığını, otelde kemerler ve avlular, duvarlarda zengin mozaik süslemeler bulunduğunu belirtti. 
     Otelde oda fiyatlarının 260 dolardan başladığını kaydeden dergi, diğer otel ve konaklama tesislerinde fiyatların 285 ile 600 dolar arasında değiştiğini kaydetti. 
     
     EGZOTİK YERLERE YOLCULUK 

     Bu arada dergi, okurları arasında yaptığı interaktif ankette, ''zevk için yolculuk edecek olsanız nereyi tercih ederdiniz '' sorusunu sordu. 
     Bu soruya, okurların yüzde 18'i ''bildiğimiz bir yere giderdik'', yüzde 3'ü ''evde otururduk'' cevabı verirken, yüzde 79'u ''egzotik yerleri tercih ederdik'' dedi. 
     





</TEXT>
</DOC>
