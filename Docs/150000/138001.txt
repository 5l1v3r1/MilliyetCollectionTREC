<DOC>
<DOCNO> 138001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sonspo17.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği Hem ligde, hem de Avrupa'da başarılı olacağız... 
</HEADLINE>
<TEXT>

     Gençlerbirliği Teknik Direktörü Ersun Yanal, hem ligde hem de gelecek sezon Avrupa kupalarında başarılı olacaklarını savundu. 
     Kırmızı-siyahlı kulübün genel sekreter yardımcısı Suphi Yalçınkaya'nın yanısıra futbolculardan Ümit Bozkurt ve Okan Koç ile birlikte TED Ankara Koleji tarafından düzenlenen panele katılan Ersun Yanal, öğrencilerin özellikle, ligde verdikleri şampiyonluk yarışı konusundaki sorularını yanıtladı. 
     Gençlerbirliği'nin bugüne dek ligde şampiyonluk mücadelesine katılamadığını, Avrupa kupalarında da başarılı olamadığını belirten Yanal, şunları söyledi 
     ''Şampiyonluk yarışı strese dayanıklılık gerektiriyor. Bu yıl şampiyon olamasak da sergileyeceğimiz performansla gelecek yılların hedefinin altını çizmeliyiz. Bugünkü genç ve yetenekli oyunculardan kurulu kadronun korunması ve her yıl birkaç yeni transferle takviye edilmesi durumunda, 2-3 yıl içinde Gençlerbirliği'nin şampiyon olacağına inanıyorum. Ayrıca bu sezon da bulunduğumuz yerin altına inmek niyetinde değiliz. Ligi üst sıralarda tamamlayarak Avrupa kupalarına katılmayı ve orada da başarı göstermeyi hedefliyoruz.'' 2004 yılında yürürlüğe girecek UEFA ölçütlerine en uygun kulübün Türkiye'de Gençlerbirliği olduğunu vurgulayan Yanal, ''Bu durum, gelecek yıllarda bizim için büyük avantaj olacak'' dedi. 
     Ersun Yanal bir öğrencinin, ''Gençlerbirliği başarısını kime borçlu '' biçimindeki sorusunu, ''Yönetim, teknik kadro ve futbolcularla birlikte sergilediğimiz takım oyununa'' diyerek yanıtlarken, ''Fenerbahçe'nin başında olsanız, sarı-lacivertlilerin ligdeki durumu nasıl olurdu '' sorusuna da, ''Fenerbahçe'nin tartışılmaya değil, sadece ve sadece huzura ihtiyacı var'' diye yanıt verdi. 
     Yanal, başka bir soru üzerine, İngiltere karşılaşması öncesi A Milli Takım kadrosunda değişiklik yapılmaması gerektiğini belirtirken, ''Fakat gelecek yıllarda Gençlerbirliği'nin de A Milli Takım'a en az 2-3 oyuncu vereceğini düşünüyorum'' diye konuştu. 
     
     ÜMİT ''BAŞARI SADECE İSTANBUL'DA ARANMAMALI'' 

     Gençlerbirliği Takımı Kaptanı Ümit Bozkurt, futbolcuların başarıyı artık yalnızca İstanbul'da aramaması gerektiğini söyledi. 
     Bir öğrencinin, Beşiktaş'tan ayrılma nedenini sorması üzerine konuşan Ümit Bozkurt, ''Bosman kuralları öncesi futbolcular adeta kulüplerin kölesi gibiydi. Ben Beşiktaş'tan bunu kabullenmediğim ve futbol kişiliğimi yeniden bulmak istediğim için ayrıldım'' dedi. 
     
     OKAN ''CİDDİ BİR TEKLİF ALMADIM'' 

     Kırmızı-siyahlı takımın yıldız futbolcusu Okan Koç da panelde, Avrupa'dan ciddi bir transfer önerisi almadığını açıkladı. 
     Gençlerbirliği'nde çok mutlu olduğunu ifade eden Okan Koç, henüz bir başka takımın formasını giymeyi düşünmediğini söyledi. Bu arada salonda bulunan öğrenciler hep birlikte, ''İstanbul forması sana yakışmaz'' diye tezahüratta bulundu. 
     





</TEXT>
</DOC>
