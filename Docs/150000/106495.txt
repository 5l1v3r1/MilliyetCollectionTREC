<DOC>
<DOCNO> 106495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sondun02.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanada, Irak Operasyonunu desteklemiyor... 
</HEADLINE>
<TEXT>

     Kanada, Irak lideri Saddam Hüseyin'i devirmek için tek yanlı harekat düzenleme kararı alması durumunda ABD'yi desteklemeyeceğini bildirdi. 
     Başbakan Yardımcısı John Manley, katıldığı bir televizyon programında yaptığı açıklamada, Irak'ın kitle imha silahı geliştirdiği ya da El Kaide örgütü ile herhangi bir bağlantısı olduğuna dair yeterli bir kanıt bulunmaması nedeniyle ABD öncülüğündeki olası bir harekata dahil olmayı istemediğini söyledi. 
     Manley ayrıca, Kanada'nın, BM silah denetçilerinin Irak'a dönmesi çağrısında bulunduğunu yineledi. 
     
     "ALMANYA ASKERİ MÜDAHALEYE KATILMAYACAK" 
     Bu arada, ABD'nin olası Irak harekatı planları konusunda eleştirilerini sürdüren Almanya Başbakanı Gerhard Schröder, herhangi bir saldırının ''uluslararası terörizme'' karşı bir yıldır oluşturulan uluslararası ittifakı bozmasından endişe ettiğini kaydetti. 
     Schröder 22 Eylül'de yapılacak seçimlerdeki rakibi muhafazakar aday Edmund Stoiber'i de Irak konusunda net tavrını açıklamamakla eleştirerek, ''Benim liderliğimde Almanya askeri müdahaleye katılmayacaktır '' dedi. 
     





</TEXT>
</DOC>
