<DOC>
<DOCNO> 124814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sonspo11.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe Fenerbahçe deplasmanından 1 puan almak iyidir... 
</HEADLINE>
<TEXT>

     Göztepe Kulübü Başkanı Feyyaz Gülmen, Fenerbahçe deplasmanında 1 puan almaktan memnuniyet duyduklarını söyledi. 
     Göztepe'nin zorlu bir dönem yaşadığını ve Fenerbahçe deplasmanına en az 1 puan almak amacıyla çıktıklarını belirten Feyyaz Gülmen, sonuçta hedeflerine ulaştıklarını bildirdi. 
     Ligde yenilgisiz durumdaki Gaziantepspor'u yendiklerini, deplasmanda Denizlispor ile berabere kaldıklarını ve Malatyaspor'a İzmir'de şanssız bir biçimde yenildiklerini hatırlatan Gülmen, ''Bu karşılaşmalarda bazı oyuncularımız sakatlandı, bazıları da cezalı duruma düştü. Fenerbahçe deplasmanı bizim için dönüm maçı gibiydi. Çok şükür oyuncularımız çok iyi bir mücadele sergiledi ve 1 puan çıkardık'' dedi. 
     Maçta Fenerbahçe'nin gol pozisyonları yakaladığını, ancak kendilerinin de net fırsatlar bulduğunu anlatan Gülmen, ''Sonuçta Fenerbahçe deplasmanından 1 puan almak sevindiricidir. Bu mücadelemizi sezon boyunca sürdürüp, sonuçta ligde kalacağımıza inanıyorum'' diye konuştu. 
     Gülmen, Göztepe Kulübü yönetiminin görevinin başında olduğunu da sözlerine ekledi. 
     





</TEXT>
</DOC>
