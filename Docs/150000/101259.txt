<DOC>
<DOCNO> 101259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/spor/spo20.html </URL>
<DATE> 2002/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Scolari istifa etti      DÜNYA Kupası’nda Brezilya’yı beşinci şampiyonluğuna taşıyan Teknik Direktör Felipe Scolari, ailevi sebepler nedeniyle görevinden ayrıldı. Kupa öncesi yoğun eleştirilere uğrayan, ancak Sambacılar’ı zirveye taşıyan Scolari, 14 ay kaldığı görevini ailesinin talebi üzerine bıraktı ve "Avrupa’da çalışmak istiyorum" dedi. 
     
Maradona show      DÜNYA futbolunun unutulmaz yıldızı Diego Armando Maradona, Talk Show’cu olacak. Arjantinli efsane, şimdiye kadar cevap verenin sürekli kendisi olduğunu vurgulayıp, "Artık soruları ben soracağım" dedi. ABD’de yayınlanacak showda, Maradona’nın ilk konuğu yıldız futbolcuyu yakınlığı ile bilinen Küba lideri Fidel Castro olacak. 
     
Tottenham’a Çinli forvet      İNGİLİZ Premier Ligi’nde Tottenham, Çinli golcü Qu Bo ile anlaştı. Dünya Kupası’nda Çin’in üç maçında da forma giyen ve iki haftalık deneme sürecinde teknik direktör Glenn Hoddle’ı etkileyen 21 yaşındaki genç yeteneğin İngiliz kulübüne 2 milyon sterline mal olacağı açıklandı. Öte yandan Leeds de Avustralyalı Paul Okon’u renklerine kattı. 
     
Serena serildi      ABD’DEKİ Los Angeles Açık Tenis Turnuvası’nda ev sahibi ülkeden Serena Williams elendi. Dünyanın bir numaralı raketi olan Wimbledon şampiyonu Williams, çeyrek finalde Chanda Rubin’e 2-6, 6-4 ve 5-7’lik setlerle boyun eğip, üst üste 20 maçtır sürdürdüğü yenilmezlik unvanını kaybetti. Cincinnati’deki ATP turnuvasında ise Lleyton Hewitt, Andre Agassi’yi 7-5, 6-3 yenerek yarı finale yükseldi. 
     
Samsun iddialı      GALATASARAY maçının saatini bekleyen Samsunspor, lige iyi bir başlangıç yapmayı hedefliyor. Kadroya sakat olan golcü Coşkun ve idman eksiği bulunan Osman alınmazken, Teknik Direktör Jovanovski, "Rakibimizden korkmuyoruz. Açık futbol oynayıp, 3 puan için mücadele vereceğiz" dedi. Müslim Can’ın ardından Malatya’ya transfer olan Mehmet Nas’ın da geri döneceği bildirildi. 
     
Umutsuzluğun böylesi      GÖZTEPE taraftarı, sezon sonunda Süper Lig’den düşeceklerine inanıyor. Goztepelist.org’taki "Sizce Göztepe yeni sezonu kaçıncı sırada bitirecek" sorusunun yer aldığı ankete 1471 taraftar katıldı. Katılanlardan yüzde 65’lik kesimi oluşturan 969 kişi 16 - 18. sırayı işaretledi. 
     
Havuzda 5 rekor      İSTANBUL Ataköy Yüzme Havuzu’nda süren Türkiye Yaz Kupası Yüzme Şampiyonası’nda dün de beş Türkiye rekoru kırıldı. Bayanlar 100 metre sırtüstü 12 yaşta Ayşe Ergin 1.10.61 , erkekler 1500 metre serbest 12 yaşta Yavuz Köstem 18.53.27 , 13 yaşta Arda Erzin 1746.26 , 4x100 metre serbest bayrakta Fenerbahçe 4.27.74 , 4x200 metre serbest bayrakta ise yine Fenerbahçe 8.50.84 ile rekor kırdılar. 
     
Dostluğa imza      GENÇLERBİRLİĞİ, G.Kore’nin Bucheon kulübüyle "kardeş takım" protokolü imzaladı. Başkan İlhan Cavcav, "Futbolcu alış verişi yapacağız. Her yıl G.Kore’den 25 - 30 arası öğrenci gelecek ve her biri ayda bin dolar ödeyecek" dedi. Bucheon Başkanı Sung Gil Gang ise "Bir oyuncumuzu Gençlerbirliği’ne vermek istiyoruz" diye konuştu. 
     
Marcus Brown, Efes’te kaldı      BASKETBOLDA Efes Pilsen’in opsiyonlu sözleşme imzaladığı ABD’li Marcus Brown, NBA takımlarından biriyle anlaşamayınca kulübünde kaldı. Genel Menajer Engin Özerhun, "Kendisi bizim için önemli bir oyuncu. Takıma iki yabancı oyuncu daha alacağız. İç transferde Arda ile de görüşmelerimiz sürüyor" diye konuştu. 
     



 SPOR 



























</TEXT>
</DOC>
