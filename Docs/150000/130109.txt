<DOC>
<DOCNO> 130109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/guncel/agun.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Reçetesinden antidepresan çıktı 
</HEADLINE>
<TEXT>

Kaptan Pilot Yunak’ın Sağlık Bakanlığı’na bağlı bir ocaktan aldığı reçetede, dikkat dağınıklığı’na neden olan antidepresanlar yer alıyor 
     AYŞEGÜL AYDOĞAN, MUSTAFA İSTEMİ 

     Bilirkişi ve kırım ekibi Diyarbakır’da düşen "Konya" uçağıyla ilgili incelemelerini sürdürürken, kaptan pilot Alaattin Yunak’ın sağlık durumu kafaları karıştırdı. Emekli Sandığı Genel Müdürlüğü kayıtlarına göre, Yunak 2002 yılı içerisinde çeşitli tarihlerde Lustral ve Laroxyl adlı antidepresanlar ile Atarax ve Sulpir adlı sakinleştiricileri aldı. Kayıtlarda, 23 Ocak 2002’de başlayan antideprasan ilaç alımları, şubat, nisan, temmuz, ekim aylarında da devam etti. Çeşitli tarihlerde düzenlenen birçok reçetede, Yunak’ın ayrıca kalp, tansiyon ve kolesterol ilaçları aldığı görülüyor. 
     Antidepresan ilaç alan kişilerin kesinlikle pilotluk yapmaması gerektiğini belirten uzmanlar, şöyle dedi 
     
     İLK HAFTALAR ÖNEMLİ’ 
     Doç. Dr. Arif Verimli Bu tip ilaçların tamamı depresyon, sıkıntı, anksiyete ve kişilik bozuklukları için kullanılır. Normal dozlarda alındığında ciddi yan etkileri olmamasına karşın santral sinir sistemini etkilediği için uçuşa izin vermemek lazım. Hava Kuvvetleri bu durumda pilot uçurmaz. 
     Prof. Dr. Sedat Özkan Bu ilaçlarla ilgili en önemli sorun dikkat dağınıklığına neden olmasıdır. Kişi bu tip ilaçlara yeni başladıysa ilk haftalarda dikkat isteyen işler yapmamasını, araç kullanmamasını söyleriz. 
     
     ÇOK TEHLİKELİ’ 
     Dr. Özkan Pektaş Bu tip ilaçların, dalış ve uçuş yapanlar üzerindeki etkileri konusunda araştırma yok. Bu nedenle pilot hastalarımıza bu ilaçları alınca uçmamalarını tavsiye ediyoruz. Çünkü, ilacın belli bir yükseklikte vücuttaki etkisini bilmiyoruz. Pilotlarda bir süre sonra duygu körlüğü’ denilen bir durum gelişiyor. Saatlerce masmavi gökyüzüne bakıyor. Böyle bir durum ister istermez ilaçların etkisini potansiyelize edebilir, artırabilir. Bu ilaçlar kullanılırken uçuş yapılmamasında fayda var. Tehlikeli. 
     

</TEXT>
</DOC>
