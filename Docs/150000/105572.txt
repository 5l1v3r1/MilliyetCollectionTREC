<DOC>
<DOCNO> 105572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/dunya/adun.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşu ders verdi 
</HEADLINE>
<TEXT>

Yunanistan’da enflasyon 3.5’a çıkınca sivil toplum örgütleri öncülüğünde yapılan alışveriş boykotu’na katılım yüzde 80’i aştı 
     YORGO KIRBAKİ Atina 

     Komşu ülke Yunanistan’da halk, hayat pahalılığına karşı sert bir direniş gösteriyor. Yunanlar, dün ekmek dahi satın almayarak, ülkenin dört bir yanından "zam terörüne son" mesajı verdi. 
     AB ülkelerinde yüzde 1.9 düzeyinde seyreden enflasyonun Yunanistan’da neredeyse iki katına yüzde 3.5 çıkması üzerine sivil toplum kuruluşları, Simitis hükümetinin yapamadığını yaptı ve piyasa spekülatörleriyle fırsatçıları dize getirdi. Tüketici örgütleri, perakendecileri drahmiden euroya geçişten istifade ederek fiyatları reel bazda haksız olarak artırmakla suçluyorlar. 
     
     Tek bir euro harcamayacağız’ 
     Tüketiciyi Koruma Derneği’nin İNKA önderliğinde 55 sivil toplum örgütünün "bugün tek bir euro bile harcamayacağız" sloganı ile gerçekleştirdiği boykot eylemine katılımın yüzde 80’i geçtiği açıklandı. 
     Eylem kendini tüm piyasada hissettirdi. Özellikle hazır giyim ve kozmetik ürünleri satan dükk nlar siftah bile yapamadılar. Durum böyle olunca mesai saatinin bitmesini beklemeden kepenk indirdiler. 
     Müşteri avına çıkan süpermarketler ise et ve sebze gibi gıda maddelerinin fiyatlarında indirime gitmelerine rağmen müşteri bulamadılar. Atina’nın çeşitli semtlerinde haftada bir kurulan halk pazarlarında da aynı manzaralar yaşandı. 
     
     Otobüslere biletsiz bindiler 
     Yunanistan’daki hayat pahalılığına karşı "milli mukavemet" eylemi çerçevesinde lokanta ve tavernalar müşteri çekebilmek için "maliyetine yemek mönüsü"nü keşfettiler ama yine de sinek avladılar. Lokanta ve taverna sahipleri de normal porsiyon fiyatlarında yarı yarıya indirim yapmalarına rağmen, yemekler piştiği gibi kaldı. Yunanlar dün saat 15.00 ile 16.00 arasında otobüs, troleybüs ve trenlere bilet almadan bindiler. Denetimciler ise, "Bugün tek bir euro bile harcamayacağız" diyenlerin sayısı milyonları bulunca ceza kesemediler. 
     



 DÜNYA 











</TEXT>
</DOC>
