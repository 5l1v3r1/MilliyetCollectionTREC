<DOC>
<DOCNO> 107617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/son/sontur03.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AB rüyası yüzünden Bulgaristan'a soydaş göçü tersine döndü 
</HEADLINE>
<TEXT>

     Balkanlardan çeşitli nedenlerle Türkiye'ye göç eden soydaşların, çifte vatandaşlık için yaptığı başvurular, son bir yılda ivme kazandı. 
     Soydaşların bu tercihinde, ''ekonomik kriz''in yanı sıra Bulgaristan'ın Türkiye'den daha önce AB'ye üye olma ihtimalinin etkili olduğu bildirildi. 
     Balkan Göçmenleri Kültür ve Dayanışma Derneği Bal-Göç Genel Başkanı Emin Balkan, yaptığı açıklamada, Balkanlardan Türkiye'ye son bir asırdır devam eden göç olayının, 93 Harbi, Balkan Savaşı ve Bulgaristan'da 1989 yılında uygulanan asimilasyon politikaları döneminde yoğun olarak yaşandığını anımsattı. 
     Balkan, resmi olmamakla birlikte Türkiye genelinde 15 milyon soydaş bulunduğunu belirterek, bunların ağırlıklı olarak Bursa, İstanbul, Tekirdağ-Çorlu, İzmir, Manisa-Akhisar, İzmit ve Eskişehir'e yerleştiklerini kaydetti. 
     Bulgaristan'daki baskı ve asimilasyon döneminden, 2001 yılına kadar geçen sürede Türkiye'ye göç eden soydaş sayısının 700 bini bulduğunun tahmin edildiğini anlatan Balkan, yine resmi olmamakla birlikte, doğum yeri Balkanlar olan 350 bin soydaşın Bursa'da ikamet ettiğini, ailelerle birlikte bu sayının 1 milyonu aştığını söyledi. 
     Balkan, Türk vatandaşlığına kabul edilenlerin dışında kalan ve kaçak duruma düşen soydaşların, sürekli oturma ve çalışma izni almalarına ilişkin sorunların ise çözümlendiğini kaydetti. 
     ''KRİZ VE AB RÜYASI'' 
     Türkiye'de, ekonomik kriz nedeniyle işyerleri kapanırken, Bulgaristan'ın yaklaşan AB üyeliği sayesinde yeniden yapılanma sürecine girdiğini ve Bulgar pasaportuna sahip olanların serbest dolaşım hakkı elde ettiğini belirten Balkan, soydaşların geleceklerini yeniden Bulgaristan ve dolayısıyla AB'de arama eğiliminde olduklarını bildirdi. 
     Balkan, yalnızca 1989 sonrasında gelenlerin çifte vatandaşlık hakkı bulunduğuna dikkati çekerek, şöyle konuştu 
     ''Göçmenler için geçmişte Türkiye avantajlıyken, şimdi Bulgaristan avantajlı konuma geçti. Krizin ardından çifte vatandaşlık için başvuran ve bu hakkı elde eden göçmenlerin sayısı, en az iki kat arttı. Bu rakamın 150-200 bin dolayında olduğu tahmin ediliyor. Bu tercihte, ekonomik kriz ile Bulgaristan'ın Türkiye'den daha önce AB'ye üye olma ihtimali etkili oldu. AB süreci, buradaki sanayi kuruluşları ve tarımsal üretimin yeniden yapılandırılmasına yol açtı. Bu yıl 2000'i aşkın aile, kendi arazilerini işlemek için Türkiye'den Bulgaristan'a gitti. Ayrıca, bazı Türk işadamlarının yatırımlarını Bulgaristan'a kaydırması da, çifte vatandaş konumundaki soydaşların kredisini artırdı.'' 
     ''HÜKÜMET İLE ORTAK STRATEJİ'' 
     Çifte vatandaşlık konusundaki gelişmeleri yakından izlediklerini dile getiren Balkan, göçü tersine çevirmek için hükümetle ortak bir strateji belirlediklerini bildirdi. 
     Balkan, ancak krizle birlikte ivme kazanan çifte vatandaşlık başvuruları karşısında Bulgar makamlarının gayri resmi engeller çıkardığını kaydederek, bunların da ikili görüşmeler yoluyla giderilebileceğini söyledi. 
     Türk nüfusunun, Bulgaristan'daki son genel seçimlerde 5 milletvekili çıkardığını, Türkiye'de ise seçmen konumundaki 50 bin soydaştan 30 bininin oy kullandığını anımsatan Balkan, ''Çifte vatandaşlık yoluyla, Bulgaristan'daki Türk nüfusunu artırmaya çalışıyoruz'' dedi. 
     Emin Balkan, yoğun göçe rağmen 7 milyonluk Bulgaristan'da, halen 800 bin Türk yaşadığını sözlerine ekledi. 
     





</TEXT>
</DOC>
