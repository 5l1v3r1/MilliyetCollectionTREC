<DOC>
<DOCNO> 113085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/soneko19.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Şahin Forbes'a kapak oldu... 
</HEADLINE>
<TEXT>

     Dünyanın ünlü ekonomi yayınlarından Forbes Dergisi, Şahinler Holding Yönetim Kurulu Başkanı Kemal Şahin'i ''Almanya'yı giydiren Türk'' başlıklı haberle kapak yaptı. 
     Kemal Şahin'i ''T-shirt Türk'' olarak tanıtan Forbes Dergisi, dünya çapında Türkiye'yi başarıyla temsil eden işadamımızın zirveye yaptığı yolculuğu okurlarıyla paylaştı. 
     Forbes Dergisi, övgüyle bahsettiği Şahin'e, ''örnek işadamı ve başarılı bir girişimci'' olarak kapağında yer verdi. 
     Avrupa'da her türlü zorluğa göğüs gererek kendi işini kuran ve bugün kendi alanında bir dünya devi olan Şahinler Holding'in temellerini atan Kemal Şahin'in, pek çok göçmen için örnek olduğuna da dikkat çekildi. 
     Bursla okuduğu Aachen Teknik Üniversitesi'ni bitirdikten sonra, 5 bin mark sermaye ile iş hayatına atılan Şahin'in inanılması güç bir başarı yakaladığını kaydeden Forbes, Şahinler Holding'in bin 700'ü Avrupa'da olmak üzere toplam 11 bin 500 çalışanı ve 1 milyar doları aşan cirosuyla, Alman ekonomisinin de en büyük dinamiklerinden biri olduğunu yazdı. 
     





</TEXT>
</DOC>
