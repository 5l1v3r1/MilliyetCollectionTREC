<DOC>
<DOCNO> 116439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sontur22.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP Genel Başkanı 4 Kasım'da parlamentodayız 
</HEADLINE>
<TEXT>

     DEHAP Demokratik Halk Partisi Genel Başkanı Mehmet Abbasoğlu, 4 Kasım'da parlamentoda olacaklarını söyledi. 
     Abbasoğlu, İstasyon Caddesi'nde partisince düzenlenen mitingte yaptığı konuşmada, AB ve demokrasinin yolunun Diyarbakır'dan geçtiğini, partilerinin etnik milliyetçiliğe karşı olduğunu belirterek, ''Kürdü, Türkü, Arabı, Lazı ile herkesi selamladıklarını'' kaydetti. 
     Zulme ve sömürüye karşı olduklarını, barış, kardeşlik ve sevgiyi Türkiye'de tesis etmek için sosyalistleri, demokratları partilerinin çatısı altında topladıklarını anlatan Abbasoğlu, ''Çalışmalarımız sonucunda görülen o ki, 4 Kasım'da parlamentoda olacağız. Hakkari'den Edirne'ye kadar bir sevgi seli oluşturmak, Türkiye'yi AB'ye sokmak için parlamentoda olacağız'' dedi. 
     Abbasoğlu, kendilerine verilen her oyun, barışa ve demokrasiye verilen oy olduğunu, diğer partilere verilen oyların, savaşa, yoksulluğa ve gözyaşına gideceğini savundu. 
     HADEP'in eski Genel Başkanı Murat Bozlak ise iktidara geldiklerinde Anayasa ve devletin yapısını değiştirerek, özgür bir ülke yaratacaklarını, olağanüstü hal uygulaması ve sıkı yönetimlerin olmayacağını, dağda elinde silahlı tek genç kalmayacağını savunarak, Türkiye için 3 Kasım'ın dönüm noktası olacağını dile getirdi. Bozlak, şöyle dedi 
     ''1999 seçimlerinde sahip olmadığımız imkanlara sahibiz. Bunun için de huzurunuzda İçişleri Bakanı Muzaffer Ecemiş'e, valilere ve emniyet müdürlerine teşekkür ediyorum. Umuyorum ki bu tutum sandıklara yansır. Diğer partilere oy vermeyin. Kürt parlamenterleri Meclis'ten atan Baykal değil miydi Batman'da Kürtçü, Konya'da şeriatçı, Ankara'da Atatürkçü olanların çıraklarına da gerekli dersi vereceğiz.'' EMEP'in eski Genel Başkanı Levent Tüzel de Diyarbakır'ın, acıların ve mücadelenin kenti olduğunu, Türkiye'nin Diyarbakır'ı, çöplükten ekmek toplayan çocukları ve acılarıyla tanıdığını söyledi. 
     DEHAP'ın bunları değiştireceğini savunan Tüzel, ''Türkiye'yi bu hale sokanlar, utanmadan yine oy istiyorlar. Onlar Amerikancıdır. Türkiye'yi savaşa sokmak istiyorlar. Ama halk buna izin vermeyecektir. DEHAP, bölgelerarası farklılıklara savaş açacaktır. Birinci parti olma mücadelesi veriyor'' dedi. 
     Mitingi, çok sayıda Avrupalı parlamenter ve gazeteci de izledi. Konuşmaların ardından, Ferhat Tunç da konser verdi. 
     
     NOTLAR 
     Başlama saatinden 2 saat önce miting alanı dolarken, Şehitlik ile Balıkçılarbaşı semtleri de araç trafiğine kapatıldı. 
     Sıkı güvenlik önlemleri alındığı alanda, Diyarbakır Emniyet Müdür Vekili Atilla Çınar, miting sonuna kadar sürekli görevlileri yönlendirdi. 
     Mitingte, özellikle Avrupalı parlamenterlerin tanıtımı sırasında yoğun sevgi gösterileri yapıldı. 
     Aşırı sıcak ve izdiham nedeniyle bayılanlar oldu. Bayılanlar, miting alanındaki ambulanslarla hastaneye götürüldü. 
     





</TEXT>
</DOC>
