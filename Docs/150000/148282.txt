<DOC>
<DOCNO> 148282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/yazar/tamer.html </URL>
<DATE> 2003/04/08/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Bu mektupların muhatabı AKP hükümetidir 
</HEADLINE>
<TEXT>

     "Hortumlanan paralar geriye alındığı gün, bağışlanacak paraların amacına kullanılacağına inandığım gün, ülkemin borçsuz bir ülke haline gelebilmesi için evimi satarım." 
     Vergi Barışı Kanunu’nda yapılan sürpriz değişiklikle İGDAŞ ve Albayrak’ları kurtarmaya, Özelleştirme İdaresi’ne borcunu ödemeyenleri kollamak için bakan Şener’i harcamaya, kamu bankalarının kadrolarını ahbap - çavuşlarla doldurmaya odaklanmış Başbakanımız Tayyip Bey için bu tür çağrılar vız gelir - tırıs gider aslında. Ama yine de küçücük bir umudum var. Yazarlıkta da tiyatro sanatçılığındaki kadar usta olduğunu kitaplarıyla kanıtlamış Gülriz Sururi’nin tek cümlelik haykırışı, belki de onlarca kişinin günlerce yırtınmasından daha etkili olur, kim bilir 
     Bu vesiliyle bilgisayarımda ve masamda birikmiş e - posta ve mektup yığınları arasından rastgele seçilmiş 2 tanesini, bu kez siz Milliyet okurları için değil, AKP’li bakanlar ve ekonomi kurmayları okusunlar diye yayınlıyorum 
     
     "Bürokraside ne kadar yetenekli adam varsa görevden al, yerine kendi adamlarını yerleştir, bu uygulamalara devam edeceğini de açıkça ilan et. Sonra da seferberlikten bahset. Olur mu böyle bir şey canım Ben enayi miyim Kesesi boş gelenlerin cebini ben niye doldurayım Yemezler. Önce kendi adamlarına kadro açmaktan vazgeç, sonra bana gel " 
     M. Kaya 

     
     AKP, kurban derisi Hazine’ye deseydi 
     "AKP’nin bağış havuzunda samimi olmadığı kanaatindeyim. Eğer AKP iktidarı gerçekten ulusal bağımsızlıktan yana bir tavırla bu projeyi destekliyor olsaydı, kendilerinden kurban derilerinin ille Kuran kurslarına değil, Hazine’ye de bağışlanabileceği şeklinde bir açıklama beklerdim. Üstelik bu bağış zaten vatandaşın cebinden çıktığı için, onlara ek bir külfet de getirmiyor. Elbette kurban derilerinin bağışı, Türkiye bütçesi için kurtarıcı olamaz, sadece semboliktir. Ama AKP’nin öncelikle ideolojinin değil, ulusal bağımsızlığın da peşinden koştuğunun sembolü olmaz mı " 
     Arman Salepçi 

     
ABD ile arabuluculuktan, Vestel bayi toplantısına      Irak’taki toplu cinayetler çerçevesinde ABD ile gerilen ilişkilerimizi tamir için dokuzuncu Cumhurbaşkanı Süleyman Demirel’den medet umulmasına şaşmamıştdım doğrusu. Zaten kendisi ilk günden gazete ve TV’leri dolaşıp, aranan akil adamın nerede bulunması gerektiği konusunda gerekli her türlü ipucunu vermişti. 
     Benim asıl şaştığım, hiç tanımıyor olsam da işini hızla büyüttüğünü medyadan izlediğim Ahmet Nazif Zorlu gibi yeniliklere fevkalade açık bir girişimcinin, Vestel bayiler toplantısının kapanış konuşmasını Demirel’e yaptırması. 
     Vestel bayilerinin temcit pilavına bu kadar meraklı olduklarını, düşünmek bile istemiyorum. Türkiye’nin son 50 yıldaki sanayileşmesinin küçümsenmemesi gerektiğini farketmek için de herhalde Demirel’e ihtiyaçları yoktur. Yoksa Nazif Bey, "Verginizi zamanında ödeyin" öğüdünü Demirel’in ağzından duydukları takdirde bayilerinin vergi konusunda daha titiz davranacaklarını mı düşündü dersiniz Yok canıııım, olamaz. 
     Irak’taki toplu cinayetlerin seyri ve süresiyle ilgili tahminler, bugünlerde ticaret yapan herkesi yakından ilgilendiriyor. Ama tüm TV kanallarında ve gazetelerdeki değişik uzman görüşleri dururken, dahası Demirel de bu konuda söyleyebileceği her şeyi, ama her şeyi gazeteleri ve TV kanallarını dolaşıp söylemişken, herhalde Vestel bayilerinin aktüaliteden bu denli uzak olduklarını da varsayamayız. 
     O zaman geriye ne kalıyor biliyor musunuz Ebru Gündeş, Hülya Avşar, Sibel Can, Seda Sayan ve diğerleri alınmasınlar ama, Demirel’in bayileri eğlendirmek için kapanış konseri olarak davet edilmiş olması.... 
     Neden olmasın Zorlu gibi yaratıcı bir grup için pekala mümkündür 
     
     







</TEXT>
</DOC>
