<DOC>
<DOCNO> 135805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sontur34.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya'da nehirler yükseliyor... 
</HEADLINE>
<TEXT>

     Trakya'da yoğun yağış kentlerde ulaşımı olumsuz etkilerken, ekili alanlarda zarara, nehirlerde taşkınlara neden oldu. 
     Meriç, Tunca ve Ergene nehirlerindeki su seviyeleri sabaha göre büyük oranda arttı. Ergene Nehri'nin sabah 1.341 metreküp saniye olan debisi öğleden sonra 1.350 metreküp saniyeye ulaştı. En son yapılan ölçümde 820 metreküp saniye olan Meriç Nehri'nde debi 865'e yükseldi. Tunca Nehri'nde ise sabah saatlerinde saniyede 90-110 metreküp su geçerken, bu rakam öğleden sonra azalarak 82 metreküpe düştü. 
     Yetkililer, nehirlerdeki su seviyelerinin yükselmesinin Bulgaristan'ın baraj kapaklarını açmasından ve Trakya Bölgesi'ndeki mevsim normalleri üzerindeki yağışlardan kaynaklandığını belirtti. Olası bir taşkına karşı DSİ, Sivil Savunma, belediye ve Edirne Arama Kurtarma ekipleri hazırlıklarını tamamladılar. 
     Edirne'nin Uzunköprü İlçesi'nde Ergene Nehri'nin su seddelerini aşması sonucu, tarım arazilerinde 15 bin dekar ekili alan zarar gördü. İlçede 4 ev ve bazı ahırlar su baskını dolayısıyla tahliye edildi. Uzunköprü Kum Ocağı da su baskınından zarar gördü. İlçeye bağlı Hasırcaarnavutköy, Karayaylaköyü ve Yeniköy'e ulaşım sağlanamıyor. 
     Kırklareli'nde de öğleden sonra kar ve tipi başladı. İl merkezi ve ilçelerde yağıştan dolayı kapalı yol bulunmuyor. 
     -TEKİRDAĞ- Tekirdağ'da kar yağışı yaşamı olumsuz etkiliyor. Öğle saatlerinde başlayan yoğun kar nedeniyle kent içinde kar kalınlığı 5 santimetreye yaklaşırken, ulaşımda aksamalar oluyor. Zincir takmayan araçların şehiriçinde kayarak trafiği tıkamaları sonucu ulaşım güçlükle yapılıyor. 
     Belediye yetkilileri, anonslarla sürücüleri zincir takmaları ve takoz, çekme halatı bulundurmaları, mecbur kalmadıkça trafiğe çıkmamaları için uyardı. Yüksek semtlerde buzlanmaya karşı yollara kum dökme çalışması başlatıldı. 
     Tekirdağ'ın Şarköy İlçesi'nde halen devam eden kar nedeniyle Gölcük, Ulama, Yayaağaç, Çengelli, Yayaköy, Yeniköy ve Sofuköy yollarında ulaşım yapılamıyor. Poçoplu Deresi'nin taşması sonucu Kızılcaterzi ve Kocaali köy yolu da ulaşıma kapandı. 
     Çorlu İlçesi'nde kar yağışı nedeniyle Kazımıye Mahallesi'nde 5 bin kişinin yaşadığı Emlak Konutları'nın ilçeyle ulaşımı sağlanamıyor. Her cuma günü kurulan Semt Hali'nde yağış nedeniyle esnaf tezgahlarını açamadı. İlçe merkezi ile köylerde kapalı yol bulunmuyor. 
     





</TEXT>
</DOC>
