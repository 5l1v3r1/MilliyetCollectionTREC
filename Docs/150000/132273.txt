<DOC>
<DOCNO> 132273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/dunya/dun02.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa, ABD’yi veto edecek 
</HEADLINE>
<TEXT>

Paris, Birleşmiş Milletler Güvenlik Konseyi’nden Irak’a karşı savaş kararı çıkartılması için olası bir girişimi veto edeceğini açıkladı 
     SEMA EMİROĞLU New York 

     Birleşmiş Milletler BM Güvenlik Konseyi’nin beş daimi üyesinden biri olan Fransa, Irak’a yönelik askeri operasyona yeşil ışık yakan bir BM kararının çıkmasını engellemek için veto hakkını kullanmak da dahil, tüm diplomatik yolları deneyeceğini duyurdu. 
     BM Güvenlik Konseyi’nde önceki gün düzenlenen terörizm gündemli oturumda konuşan Dönem Başkanı Fransa’nın Dışişleri Bakanı Dominique de Villepin, "bugün hiçbir şeyin askeri müdahaleyi haklı göstermediğini düşündüklerini" belirterek, silah denetçilerine daha çok zaman tanınmasını istedi. "Bu sorunu çözmek için tek yol savaşsa, o zaman bir çıkmaz sokağa gidiyoruz" diyen De Villepin, Irak’ın kitle imha silahı programının engellendiğini, hatta dondurulduğunu bildiklerini söyledi ve bu sürecin güçlendirilmesi gerektiğini savundu. 
     
     ABD’nin BM’de işi çok zor 
     Irak’la ilgili silah denetimi raporu pazartesi sunulacak. Fransa’nın yanı sıra veto hakkı bulunan Rusya ve Çin ile Konsey üyesi Almanya’nın da denetimlerin sürmesinden yana tavır koyması, ABD’nin tek yanlı davranmayıp BM’den savaş için ikinci bir karar çıkartmaya kalkması halinde, işinin hiç de kolay olmadığını gösteriyor. 
     
Fransa Dışişleri Bakanı Dominique de Villepin, BM Güvenlik Konseyi’nde yaptığı konuşmada, "Hiçbir şey Irak’a müdahaleyi haklı göstermiyor" dedi. 




 DÜNYA 












</TEXT>
</DOC>
