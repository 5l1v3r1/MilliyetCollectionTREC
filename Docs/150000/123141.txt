<DOC>
<DOCNO> 123141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sondun07.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Tarih için tarih'' formülü, savsaklamaktır 
</HEADLINE>
<TEXT>

     Adalet ve Kalkınma Partisi Genel Başkanı Recep Tayyip Erdoğan, Belçika'nın muhafazakar ''La Libre Belgique'' gazetesine verdiği demeçte, AB'nin Kopenhag'da Türkiye'ye ''tarih için tarih'' formülüne yönelmesi halinde, bunun, ''savsaklayıcı bir taktik'' olarak algılanacağını söyledi. 
     ''Kopenhag zirvesinden ne bekliyorsunuz '' sorusuna, ''Türkiye'nin, tam üyelik müzakerelerine başlaması için bir tarih'' yanıtını veren Erdoğan, bu tarihin 2003 sonundan önce olması gerektiğini vurguladı. 
     Erdoğan, ''Tarih için tarih formülü tatmin edici olur mu '' şeklindeki soruya şu yanıtı verdi 
     ''Bize göre bu formül, zaman kazanmayı hedefleyen savsaklayıcı bir taktikten başka bir şey değildir. Türkiye, 40 yıldır AB kapısında bekleyip henüz girememiş tek ülkedir.'' Türkiye'de yapılmakta olan yeni reformlar hakkında bilgi veren Erdoğan, Kıbrıs sorununa ilişkin bir soruyu da özetle şöyle yanıtladı 
     ''Kıbrıs sorununu çözmeye yönelik bir plan sunmak veya tarih belirlemek bizim sorumluluk ve yetkimizde değildir. Önemli olan, adadaki tarafların çözüm için bir masaya oturmaları ve karşılıklı tavizlerde bulunmalarıdır. Denktaş, Annan planını müzakere edilebilir olarak nitelendirmiştir.'' Erdoğan, Kıbrıs Rum kesiminin bugünkü durumda AB üyesi olması halinde Türkiye'nin tepkisinin sorulması üzerine, bu olasılığın sağlıklı ve kalıcı bir çözümü kolaylaştırmayacağını ifade etti. 
     Irak'a olası bir askeri harekattan söz etmek için çok erken olduğunu da söyleyen Recep Tayyip Erdoğan, BM Güvenlik Konseyi kararlarının yaptırım gücü olduğunu hatırlattı. 
     Erdoğan, ''Başbakan olacak mısınız '' sorusuna da, gülerek, ''Bilmiyorum'' yanıtını verdi. 

     
</TEXT>
</DOC>
