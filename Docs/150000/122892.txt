<DOC>
<DOCNO> 122892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/dunya/dun03.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan Planı’na faks direnişi’ 
</HEADLINE>
<TEXT>

KKTC tarafı Annan Planı’na cevabını bozuk faks makinesi yüzünden saatinde iletemeyince Rumlar verdikleri cevabı Türklerden ses yok’ diye geri çekti 
     DIŞ HABERLER SERVİSİ 

     Kıbrıs sorununa çözüm bulma çabaları şimdi de bozuk bir faks cihazı engeline takıldı. 
     Reuters’ın Rum hükümet sözcüsü Michalis Papapetru’nın açıklamalarına dayanarak verdiği habere göre, hazırladığı planla ilgili KKTC ve Rum tarafının çekincelerini önceki gün New York’taki BM ofisinde son süre olan yerel saatle 23.30’a kadar bekleyen BM Genel Sekreteri Kofi Annan, KKTC’den beklenen metnin bir türlü gelmemesi sonucu sıkıntılı anlar yaşadı. 
     Ancak bu arada Rum tarafı, KKTC’nin de kendi çekincelerini bildireceğini varsayarak, plana ilişkin itirazlarını içeren mektubu saat 23.48’de BM’ye ulaştırdı. 
     KKTC’nin mektubunun bir türlü BM’ye gitmemesi ardından yapılan araştırmada gecikmeden bir faks cihazının sorumlu olduğu ortaya çıktı. KKTC görevlilerinin kullandığı faks makinesinin bozuk olduğu ve itiraz metninin bu nedenle BM ofisine geçilemediği anlaşıldı. 
     Bunun üzerine Rum lider Glafkos Klerides dün sabah BM’ye başvurarak gece gönderilen mektubu geri aldı. Rum lider, Türk ve Rum tarafının itirazlarını BM’ye eşzamanlı olarak bildirmeleri gereğine işaret etti. Bilindiği gibi Kofi Annan, tarafların hazırlanan planı, 12 Aralık’taki AB Kopenhag zirvesi’ne kadar müzakere zemini olarak kabul etmelerini istiyor ve zamanın daralmasını gerekçe göstererek acele edilmesi çağrısında bulunuyordu. 
     



 DÜNYA 













</TEXT>
</DOC>
