<DOC>
<DOCNO> 148860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/soneko30.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Faizleri indirmemiz lazım... 
</HEADLINE>
<TEXT>

     Maliye Bakanı Kemal Unakıtan devletin sanayicilik, bankacılık, tüccarlık yapmaması ve özel sektörün önünü açması gerektiğini belirterek, ''Öyle problemler var ki, kamu burnunu sokmasa, hiç karışılmasa o problem halledilecek. Ama oraya kamu burnunu sokuyor, orası haşat oluyor'' dedi. 
     Maliye Bakanı Unakıtan, Antalya Ticaret ve Sanayi Odası ATSO Başkanı Menderes Türel'i ATSO Sosyal Tesisleri'nde ziyaretinde yaptığı konuşmada, devletin bir numaralı probleminin, kendisi olduğunu belirtti. Bu problemin de bütçe açığı ve borçlar olduğunu kaydeden Unakıtan, ''Bütçe belli... Ha babam borç almışız, şimdi faiz ödüyoruz'' diye konuştu. 
     Bu sene devletin 65,5 katrilyon lira faiz ödeyeceğini anlatan Unakıtan, şunları söyledi 
     ''65,5 katrilyon lirayı faize vermesek ne olacak biliyor musunuz Bizim bütçemiz 20 katrilyon lira fazla. Yani bizim gelirlerimiz 100 katrilyon lira bütçede, giderlerimiz de 80 katrilyon lira. 65,5 katrilyon lira faizlere gidiyor, etti 145 katrilyon. 100 katrilyon lirayı vergilerle karşılıyoruz 45 katrilyon lira açık var. Şimdi bizim nasıl yapıp bu faizleri indirmemiz lazım. Bunun dışında başka hiç yolumuz yok. Bunu yapabilmek için de kimseye ihtiyacımız yok. Bizi kurtaracak olan kendi iç kaynaklarımızı harekete geçirmektir. Artık borcu borçla ödeme devrini kapatmamız lazım. Onun için devletin kendisini sıkması lazım. Devlet eskisi gibi baba devlet değil. Bizim asıl dinamiğimiz özel sektördür. Eğer ihracat, üretim, istihdam artışı istiyorsak özel sektörü destekleyeceğiz. Devletin elindekileri de bir an önce özelleştireceğiz. Devletten sanayici, tüccar, bankacı olmaz. Olursa da böyle olur işte.'' 
     
     TURİZME KREDİ VE TEŞVİK 
     Bakan Unakıtan, turizmle ilgili son günlerde savaştan dolayı bazı sıkıntılar yaşandığını ve rezervasyon iptalleri olduğunu da belirterek, ''Ama biz tur operatörleriyle toplantılar yaptık. Tur operatörlerine bazı krediler vereceğiz. Onları destekleyeceğiz. Turizmde KDV indirimi isteğini de nazarı itibara alıyoruz. Ama herşeyi de birden halledemiyoruz. Daha önceliklerimiz var ama önceliklerimizin içinde turizm başta geliyor. Turizm çok önemli'' dedi. 
     
     ''TEKEL'E MİLYARLARCA DOLAR VERİYORLAR'' 
     Maliye Bakanı Unakıtan, Özelleştirme İdaresi'nin de kendi bakanlığına bağlandığını hatırlatarak, şöyle devam etti 
     ''Emin olun Tekel'i satsak milyarlarla dolar geliyor. Yabancılar her gün benden randevu istiyorlar. Hepsine kapım açık. Gece yarısı olsa bile gelseler görüşeceğiz. Neden Üç kuruş daha fazlaya satılsın. Petkim'i de, Tüpraş'ı da satacağız. Efendim o istedi de, bu istedi de... Efendim satarız, bal gibi de satarız. Doğru dürüst teknoloji yatırımı yapılamıyor. Neden Devletin elinde de ondan. Özelleştirmeye girecek ne varsa işadamları olarak onlarla ilgilenin. Ortak girişim gruplarına da öncelik veririz. Onlar, en yüksek fiyat verene yakın para verirlerse ortak girişim gruplarını tercih ederim.'' 
     
     ÖZEL SEKTÖRE DESTEK 
     Hükümetin özel sektöre her türlü desteği vereceğini ve özel sektörü teşvik edeceğini anlatan Bakan Unakıtan, bu konuda bazı yasal düzenlemeler yaptıklarını ve yeni kanun tasarıları hazırladıklarını bildirdi. Unakıtan, Başbakanlığa yeni bir kanun sevkettiklerini, buna göre, yabancıların Türkiye'de rahatlıkla gayrimenkul satın alabileceklerini söyledi. 
     Kurumlar vergisi oranlarını indirdiklerini, yatırımlarda alınan stopajları kaldırdıklarını kaydeden Unakıtan, sözlerini şöyle tamamladı 
     ''Yatırım yapmak isteyen gidip de Ankara'ya, belge peşinde dolaşmayacak. Bu kanunları ekonominin önünü açmak için yapıyoruz. İstihdamla ilgili yeni kanun getiriyoruz. Bundan sonra yeni işçi alandan vergi almayacağız. Yeni alınan işçiden yüzde 20 daha düşük sigorta pirimi alacağız. Diğer devletlerle rekabet edebilmek için bunları yapıyoruz. Teşviklerimizi daha da artıracağız.'' 
     
     BAVUL TİCARETİ 
     Bakan Unakıtan, antrepoları da ihracat gibi kabul ettiklerini belirterek, ''Laleli piyasası dediğimiz piyasadaki bavul ticaretinin önünü tamamen açıyoruz. Çok bağırıp çağırıyorlar, tenkitler yapılıyor ama doğru bildiğimizi yapıp geçeceğiz. Çok geniş iç kaynaklarımız var, Bundan sonra gidip başkalarının kapısında dilenmeyeceğiz'' dedi. 
     
     SODEX FUARI'NIN AÇILIŞI 
     Maliye Bakanı Unakıtan, SODEX ''Isıtma, Soğutma, Klima, Havalandırma, Yalıtım, Pompa, Sıhhi Tesisat ve Su Arıtma Teknolojileri Fuarı''nın açılışında yaptığı konuşmada da, Hükümet olarak turizme ve Antalya'ya önem verdiklerini belirtti. Turizm teşviklerine ağırlık verileceğini kaydeden Bakan Unakıtan, Antalyalıların da, yaşadıkları şehrin kıymetini bilmelerini ve çevre kirliliğine dikkat etmelerini istedi. 
     Irak'taki savaşın bitmesiyle Türkiye'yi güzel günlerin beklediğine işaret eden Bakan Unakıtan, kısa sürede ekonominin büyüyeceğini anlattı. 
     
     ''AĞLAYAN MÜKELLEFİN SORUNUYLA İLGİLENDİ 
     Bakan Unakıtan, Defterdarlık ziyareti sırasında vergi dairelerini de gezerek, memurlar ve mükelleflerle tek tek görüştü. 
     Vergi Barışı'ndan yararlanmak isteyen, ancak çıkartılan borcun yüksekliğinden yakınan Yaşar Kadir Çıracıoğlu, 1997 yılında işi bırakmasına rağmen, vergi işletildiğini söyledi. Bakan'a sorunlarını ağlayarak anlatan Çıracıoğlu, ''Bana 44 milyar lirası ana para 140 milyar lira borç çıkartıldı. Beni satsanız, 44 milyar lira etmem. Bu borcu nasıl öderim. Ben 1997 yılında Antalya Vergi rekortmenleri arasında 35'inciydim ama iflas ettim. Şimdi bu vergi borcunu nasıl öderim'' diye dert yandı. 
     Bakan Unakıtan da, vergi dairesi çalışanlarının kolonya ile sakinleştirmeye çalıştıkları mükellefin sorununun çözülmesi için Müsteşar Yardımcıları Metin Özşahin ve Mehmet Şirin'e talimat vererek, sorunun çözülüp çözülmediğini takip edeceğini kaydetti. 
     
     ''SENİ DUVARA TIRMANDIRIRLARDI'' 
     Bakan Unakıtan, adres değişikliğini bildirmediği için, bürokratik engelle karşılaşan Salih Bademci adlı mükellef ile de bir süre görüştü. Bakan Unakıtan, ''Dua et, bana denk geldin. Yoksa seni duvara tırmandırırlardı. Biz vatandaşı duvara tırmandırmayacağız'' dedi. 
     Başka bir vatandaş ise, ayda ortalama 3 milyar lira kazanan şehir içi dolmuş işletmecilerinin asgari ücretliler kadar bile vergi ödemediklerinden yakındı. Bakan Unakıtan, dip koçanlı bilet sistemine geçilmesiyle, dolmuşçular ile halk otobüscülerin de gerçek gelirleri üzerinden vergi ödeyeceklerini belirtti. 
     





</TEXT>
</DOC>
