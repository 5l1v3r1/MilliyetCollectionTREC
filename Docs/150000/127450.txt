<DOC>
<DOCNO> 127450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/soneko08.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kira gelirinin 1,5 milyarlık bölümü vergiden istisna oluyor 
</HEADLINE>
<TEXT>

     Yeni yılda elde edilen kira gelirlerinin 1.5 milyar liralık bölümü gelir vergisinden istisna tutulacak. 
     Maliye Bakanlığı'nın bugünkü Resmi Gazete'de yayımlanan Gelir Vergisi Genel Tebliği'ne göre, mesken kira gelirlerine ilişkin istisna haddi, 2002 gelirlerinde 950 milyon lira, yeni yılda ise 1.5 milyar lira olarak uygulanacak. Teşvik belgeli yatırımlara ait en az yatırım tutarı da 1 Ocak 2003 tarihinden geçerli olmak üzere ticari ve sınai yatırımlar için 280 milyar lira, zirai yatırımlar için de 57 milyar lira olacak. 
     
     BASİT USULE TABİ OLMANIN KOŞULLARI 
     Basit usule tabi olmanın şartlarını da yeniden belirleyen Tebliğ ile bu konudaki limitler yeniden değerleme oranı çerçevesinde yüzde 59 oranında artacak. 
     Buna göre 1 Ocak 2003'den itibaren basit usule tabi olmanın genel şartlarından olan işyeri kira bedelinde yıllık kira toplamı, büyükşehir belediye sınırları içinde 2.3 milyar lira, diğer yerlerde 1.7 milyar lira olarak uygulanacak. 
     Basit usule tabi olmanın özel şartlarını içeren hadler ise 2003'de 17 milyar lira ile 34 milyar 47 milyon lira arasında değişecek. 
     Basit usulde vergilendirilen mükelleflerin belge vermedikleri günlük hasılatları için gün sonunda tek bir fatura düzenlemesi uygulaması da 31 Aralık 2003 tarihine kadar devam edecek. 
     Bu arada, tekele tabi maddelerle, damga pulu, milli piyango bileti, akaryakıt, şeker ve bunlar gibi kar hadleri emsallerine göre düşük olan malların ticaretini yapanların 2003 yılında basit usulden yararlanabilmelerine yönelik alış satış veya hasılat hadleri de yeniden belirlendi. Gelirler Genel Müdürlüğü yetkileri, söz konusu düzenlemenin özellikle Anadolu'da bulunan az sayıda mükellefi ilgilendirdiğini belirtti. 
     





</TEXT>
</DOC>
