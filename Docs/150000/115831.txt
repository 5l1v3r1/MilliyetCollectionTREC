<DOC>
<DOCNO> 115831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/dunya/dun01.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fischer Türkiye’ye kapıyı açık tutalım 
</HEADLINE>
<TEXT>

Almanya Dışişleri Bakanı, "Türkiye’ye AB kapısını kapatmak İslamcılara yarar" dedi 
     MEHMET AKTAN Berlin 

     Almanya Federal Meclisi’nde yeni hükümet programı görüşülürken, gündeme gelen "Türkiye - AB ilişkileri" konusunda muhalefetle iktidarı oluşturan koalisyon partileri arasında sert tartışmalar çıktı. Hıristiyan - Demokrat muhalefet, iktidarı ABD ile bozulan ilişkileri düzeltmek için Türkiye’ye umut vermekle suçlarken, Dışişleri Bakanı Joschka Fischer, "Çağdaş, laik, Atatürk devrimlerini sürdüren Müslüman Türkiye’ye AB kapısının kapatılamayacağını" vurgulayan konuşmasıyla adeta ders verdi. 
     Fischer, Türkiye’ye ABD’nin hatırı için AB kapısını açmaya çalışmalarının söz konusu olmadığını belirterek, "ABD’nin hatırı için değil, birçok nedenlerden ötürü Türkiye’ye kapının açık tutulması gerektiğini" söyledi. 
     Fischer, muhalefet sıralarına şöyle seslendi "Türkiye’ye kapıyı Helsinki’de ABD’nin hatırı için açmadık. ABD’nin hatırı için bir şey yapmamıza gerek yok. Eğer Türkiye’ye AB üyeliği kapısını kapatırsak, Türkiye’deki sivil güçlere ve Kemal Atatürk döneminden beri ülkeyi modernleştirmek isteyenlere kapının kapatılmış olacağını, siz benden daha iyi biliyorsunuz. Tamam Türkiye zor bir ortaktır. Kopenhag kriterlerini henüz tamamlamamıştır. Eğer sizin yaptığınız gibi kapıyı Türkiye’ye kapatırsak o zaman aşırı milliyetçiler ve İslamcılar avuçlarını sevinçten ovuşturacaktır ve bu Türkiye’de modernleşmenin sonu demektir." 
     Fischer, İslamcı terörizmle mücadeleden söz edilen bir dönemde Türkiye gibi laik, büyük bir Müslüman ülkenin moderleştirilmesine yardımın çok önemli olacağını da vurguladı. 
     



 DÜNYA 













</TEXT>
</DOC>
