<DOC>
<DOCNO> 129971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sondun13.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore lideri harem kurmuş... 
</HEADLINE>
<TEXT>

     Kim Jong İl, ülkesinin kontrolünü babasından devralan Kuzey Kore lideri olarak tanınıyor. Ancak tarih, esrarengiz bir kişiliği olan ve sabit fikirleri doğrultusunda Moskova'ya gitmek için 10 günlük tren yolculuğunu göze alan Kim'e, nükleer gücü ve dünyanın en büyük dördüncü ordusuyla, uluslararası yükümlülüklerini yerine getirmeyi reddeden bir lider olarak yer ayırmaya hazırlanıyor. 
     Bilim adamı Jerold Post tarafından, ''Her şey bir yana, fiziksel görüntüsünden sıkıntı duyan bir kişilik'' olarak değerlendirilen Kim, Bond filmlerine hayranlık duyuyor ve açlıkla boğuşan Kore'de şişesi 630 dolardan satılan Hennessey konyaklarından içiyor. 
     Kim'in, kişi başına yıllık gelirin 900 dolar olduğu Kuzey Kore'de, Hennessey konyaklarının son 10 yıl içinde en iyi müşterisi olduğu biliniyor. 
     Post, kendisini ''büyük bir yaratıcı güç'' olarak gören Kim'in 7 katlı bir sarayda oturduğunu ve üst düzey yöneticiler için genç kızlardan oluşan ''harem'' kurduğunu belirtiyor. 
     Kim'in ayrıca, Güney Koreli bir film yıldızı ile kocasını kaçırttığı ve bir evde 8 yıl boyunca hapis tuttuğu da iddia ediliyor. 
     Filmlere ilgisi olan Kim'in, Bond serisini de içeren yaklaşık 20 bin video kasetten oluşan koleksiyonu bulunuyor. 
     





</TEXT>
</DOC>
