<DOC>
<DOCNO> 140697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/spor/spo04.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş abartılıyor 
</HEADLINE>
<TEXT>

Trabzonspor Kaptanı Fatih, Siyah-Beyazlılar’ın kendilerinden daha iyi oynamadığını iddia etti 
     Onları yeneceğiz’ 
     ANKARASPOR ile bugün oynayacakları Türkiye Kupası maçından çok, hafta sonunda karşılaşacakları Beşiktaş’ı düşünen Trabzonspor’un Kaptanı Fatih Tekke, taraftarın yüreğine su serpti. Liderin yenilmeyecek bir takım olmadığını vurgulayan Bordo - Mavili futbolcu, "Beşiktaş’ın gücü abartılıyor. Bizden iyi oynamıyorlar. Onları yeneceğiz" dedi. 
     
     Kötü futbol itirafı 
     LİGİN ikinci yarısında iyi futbol oynamadıklarını da itiraf eden Trabzonspor Kaptanı şöyle devam etti "İlk yarının son haftalarındaki kaliteli futbolu artık sergileyemiyoruz. Yeniden çıkışa geçmek için önce bu seviyeyi yeniden yakalamak durumundayız. Artık şampiyonluk konuşmamıza gerek yok. Çünkü öyle bir şansımız kalmadı. Beşiktaş’ı yenersek toparlanırız." 
     
     Bayrak harekatı 
     BEŞİKTAŞ maçına büyük önem veren Trabzonspor Yönetimi, taraftarla bütünleşmek için bayrak seferberliğine girişti. Genel Sekreter Yusuf Ziya Yılmaz, karşılaşmadan önce bayrak dağıtacaklarını söyledi. Yılmaz, "Beşiktaş maçında da en önemli görev taraftarlara düşüyor" diye konuştu. 
     
     Kredi arayışı 
     2.5 aydır alacaklarını tahsil edemeyen futbolcuların mağduriyetini gidermek isteyen Trabzonsporlu yöneticiler, ödemelerin Beşiktaş maçı öncesinde ya da hemen sonrasında gerçekleşeceğini açıkladı. Bordo-Mavili idarecilerin, bankalardan 1 milyon dolar civarında bir kredi talebinde bulunduğu öğrenildi. 
     



 SPOR 



























</TEXT>
</DOC>
