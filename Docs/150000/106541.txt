<DOC>
<DOCNO> 106541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sondun48.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Brüksel havaalanında 11 Eylül önlemleri 
</HEADLINE>
<TEXT>

     Belçika Ulaştırma Bakanı İsabelle Durant, 11 Eylül terör olaylarından sonra Brüksel'in uluslararası Zaventem havaalanında kapsamlı güvenlik önlemleri alındığını açıkladı. 
     Alanın yıllık güvenlik bütçesinin 50 milyon euro'dan 150 milyon euro'ya çıkarıldığını belirten Durant, bu harcamaların yolculardan alınan ''güvenlik vergisi'' ile karşılandığını bildirdi. 
     Brüksel havaalanında 30'dan fazla yeni güvenlik yöntem ve önlemi belirlendiğini, bunların gizli tutulduğunu ifade eden yetkililer, arama cihazlarının hassasiyet düzeylerinin artırıldığını, alandaki satış merkezlerinde her türlü kesici alet satışının yasaklandığını, kamera ve güvenlik görevlisi sayısının artırıldığını bildirdiler. 
     Durant, AB üyesi ülkelerin havaalanlarında uygulanacak uluslararası yönetmeliğin de yakında işlerlik kazanacağını belirtti. 
     Öte yandan, Belçika Irkçılıkla Mücadele Merkezi, 11 Eylül'den bu yana ülkede ırkçı fikirlerin açıkça savunulmaya başlandığını ve yabancı düşmanlığından kaynaklanan sataşmaların arttığını açıkladı. 
     Turnhout bölgesindeki bir camiye, 2001 yılı Ekim ayında yapılan saldırı dışında, Müslümanlara yönelik ciddi bir silahlı saldırı olmadığını bildiren Merkez Müdürü Johan Leman, geçen Nisan ayından itibaren Ortadoğu'da gerginliğin tırmanmasıyla birlikte, Belçika'daki çok sayıda sinagoga ve Yahudi'ye karşı silahlı saldırılar yapıldığını hatırlattı. 
     Irkçı ve yabancı düşmanı görüşleri yaymak isteyenlerin interneti de rahatlıkla ve yoğun olarak kullandıklarını belirten Leman, acil yasal önlemler alınmasını istedi. 
     





</TEXT>
</DOC>
