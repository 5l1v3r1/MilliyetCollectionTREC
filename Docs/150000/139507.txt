<DOC>
<DOCNO> 139507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sontur06.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkere bugün oylanacak... 
</HEADLINE>
<TEXT>

     Olası Irak operasyonu öncesinde yalnız Türkiye değil bütün dünyada merakla beklenen tezkere oylaması bugün yapılacak. 
     Türk Silahlı Kuvvetleri'nin yabancı ülkelere gönderilmesi ve yabancı silahlı kuvvetlerin Türkiye'de bulunmasına izin verilmesine ilişkin Başbakanlık Tezkeresi, TBMM Genel Kurulu'nda saat 15 00'de görüşülecek. 
     Görüşme öncesinde gözler Ak Parti'nin İkni Zirvesi'ne çevrildi. Toplantıda söz isteyen 50'ye yakın milletvekili var. Son olarak Tayyip Erdoğan ve Abdullah Gül milletvekillerine birer konuşma yapacak. 
     
     SEZER'İN İTİRAZI DA GÖRÜŞÜLECEK 

     AK Parti Genel Başkanı Recep Tayyip Erdoğan, Başbakanlık tezkeresiyle ilgili her konunun görüşüleceğini ve ondan sonra bir karara varılacağını söyledi. 
     Erdoğan, AK Parti Grup Toplantısı'na katılmak üzere TBMM'ye gelişinde soruları yanıtladı. 
     Cumhurbaşkanı Ahmet Necdet Sezer'in ikinci bir BM kararı olmadan tezkerenin görüşülmemesi yolundaki görüşünü TBMM Başkanı Bülent Arınç'a ilettiği yolundaki haberlerin hatırlatılması üzerine Erdoğan, ''Bunların hepsi görüşülecektir, edilecektir, ondan sonra bir karara varılacaktır. Tabii, bir görüştür. Bakalım, hayırlısı...'' dedi. 
     Milli Savunma Bakanı Vecdi Gönül de ''Askeri mutabakat sağlandı mı '' sorusuna, ''Mutabakat tamam'' diye yanıtladı. Bakan Gönül, mutabakat zaptının kimler tarafından imzalanacağı konusundaki soruyu yanıtlarken de ''İmzaların şekli konusunda görüşmeler sürüyor. İmzaları kimin atacağı henüz kesinleşmedi'' diye konuştu. 
     
     DERVİŞ DE RED OYU VERECEK 

     CHP Grubu da saat 10 00'da toplandı. CHP'li milletvekillerine tek tek oylarının ne olacağı soruldu. Bütün gözler ise Kemal Derviş'in üzerinde idi. Kemal Derviş de tüm CHP'li milletvekilleri gibi oylamada ret oyu kullanacağını açıkladı. Bunun üzerine CHP tezkere için grup kararı aldı ve ret oyu kullanılmasını kararlaştırdı. 
     
</TEXT>
</DOC>
