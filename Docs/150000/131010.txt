<DOC>
<DOCNO> 131010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/soneko26.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayırdırlık Bakanı 'Soyguncular var' ifadesi literatüre geçmiştir 
</HEADLINE>
<TEXT>

     Bayındırlık ve İskan Bakanı Zeki Ergezen, gazetelerde kendisine atfen yer alan ''soyguncular var'' ifadesinin hatırlatılması üzerine, ''Türkiye'nin literatürüne geçmiş bir ifadedir bu. Ben demiyorum. TC devletinin yıllardan beri Meclis'te, araştırma komisyonlarında, gazetelerde, mahkemelerde olan bir ifadedir. Benimle ne alakası var'' şeklinde konuştu. 
     Ergezen, İnşaat Sanayicileri İşveren Sendikası İNTES Geleneksel Yemekli Toplantısı'nda yaptığı konuşmada, gazetelerde yer alan ''soyguncular var'' şeklindeki haberler üzerine, bunu söylemediğini, kendisinin, soyguncu operasyonları bulunduğunu ve bunların devam ettiğini söylediğini ifade etti. 
     Ergezen, ''Benimle ne alakası var ama bunu ben de konuşabilirim, ben konuşunca suç olmamalıdır. Türkiye konuşuyor. Herkes konuşuyor. Meslektaşlar kendi aralarında konuşuyor'' şeklinde konuştu. 
     Kendisinin de müteahhit arkadaşları ve akrabaları bulunduğunu vurgulayan Ergezen, şöyle devam etti 
     ''Türkiye'nin literatürüne geçmiş bir ifadedir bu. Türk parlamenterlerin Meclis'in kürsüsünde en çok kullandıkları bir ifadedir bu. Bunu ben mi konuşuyorum Söylemediğim bir şeyi konuşmaktan haya ederim, utanarım. İftira atmaktan da haya ederim. 
     Mecliste şunu söyledim, Sayın Müteahhitler lütfen Meclisin koridorlarında dolaşacağınıza inşaatlarınızın başına gidin dedim. Doğru söylemişim, sizleri kastetmedim ki. Yaşadığım 1-2 olaydan dolayı böyle konuştum. Ben yine müteahhitlere sesleniyorum para kazanmak, kaliteli iş yapmak istiyorsanız, gidin inşaatlarınızın başına, telefonlarla şantiyeyi idare etmekten vazgeçin .'' Ergezen, devlet dairelerindeki kontrollerde de inşaat başına gidilmediğini, işlerin telefonla idare edildiğini söyledi. İnşaatların başına giden müteahhitlerin daha rahat çalıştığını, para kazandığını ve saygınlık duyulduğunu belirten Ergezen, şunları kaydetti 
     ''Bunu söylemişim, söylerim. Bu bir hedeftir, yol gösteriyorum biz sizin ayağınıza gelelim. Müteahhitlerle Kızılay'da gezmekten, bürolarına gitmekten çekinmem. Çünkü kendime güveniyorum. Müteahhitlere şerefli bir meslek diyorum. Kimsenin bunu yıpratmaya hakkı yok. Operasyonlara muhatap olmamalıyız diyorum.'' 
     
     YOL VE KONUT TAAHHÜTLERİ 

     Bakan Ergezen, 3 Kasım seçimlerinden önce, millete yol ve konut konusunda taahhütleri olduğunu hatırlattı. 
     İnşaat sektörünün ülkenin can damarı olduğunu, bu sektörde çalışanların şerefli insanlar olduğunu söyleyen Ergezen, ''Bu meslek, şerefli bir meslektir. Bunu yıpratanlar utansın. Sizler bizler değil'' diye konuştu. 
     Duble yol projesine, bir moral sağlaması açısından çok önem verdiklerini vurgulayan Ergezen, bölünmüş yol yapımına hemen başlama ihtiyacı hissettiklerini anlattı. 
     Alaylı sözleri kesmek ve olumsuzlukları olumluya çevirmek açısından duble yol projelerine, acil Eylem Planı'nda öngörülen 6 aylık süreyi beklemeden başladıklarını kaydeden Ergezen, ''Olumluyu olumsuza çevirmek bizim görevimizdir. Bunu da başardık'' diye konuştu. 
     Düne kadar ''bu iş olmaz'' diyenlerin, bugün bunun olabileceğini kabul ettiklerini kaydeden Ergezen, şimdi de ''acaba eşe dosta peşkeş çekilir mi'' diye yeni bir olumsuzluğa giriştiklerini söyledi. 
     Saygın müteahhitler, taşeronlar ve kamunun imkanlarıyla 15 bin kilometrelik duble yolu yapabilecekleri inancını dile getiren Ergezen, en pratik, en basit ve en kaliteli yolları bulmak için gece gündüz çalıştıklarını ifade etti. 
     Kendilerinin bölgeci, kişici veya zümreci olmadıklarını vurgulayan Ergezen, ''Bizler Türkiye'ciyiz ve Türkiye'nin ali menfaatleri için çalışmaktayız'' diye konuştu. 
     Duble yol çalışmalarına ilişkin bilgi veren Ergezen, ''3 Kasım seçimlerinden önce verdiğimiz taahhütleri yerine getirmenin, onurlu çalışmaların hazzını hissediyoruz'' şeklinde konuştu. 
     Gerçekleştirilecek duble yollarda sathi kaplamanın kullanılacağını anlatan Ergezen, yarın Türkiye zengin olduğunda, beton asfalt yolların yapımı için müteahhitlerin işe girişeceğini ifade etti. 
     Bu arada trafik kazalarında hayatını kaybeden ve yaralanan insan sayısının çokluğuna dikkati çeken Ergezen, ''ölen her genç, ölen her insan bizim insanımızdır. Devrilen her araç bizim aracımızdır. Biz duygularla baktığımız için böyle büyük bir yükü omuzlarımıza almayı bir vatanperverlik olarak gördük'' dedi. 
     Yılda 6 bin insanın hayatını kaybettiğini, yüz binlerce aracın hasar gördüğünü, hatırlatan Ergezen, ''sanki savavşa girmişiz'' benzetmesinde bulundu. 
     Duble yolun gündeme gelmesinin temelinde yatan bu duygu ve düşünceler olduğunu anlatan Ergezen, 15 bin km'lik duble yolun güzergahıyla ilgili çalışmaların tamamlanmak üzere olduğunu kaydetti. 
     





</TEXT>
</DOC>
