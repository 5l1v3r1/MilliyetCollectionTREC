<DOC>
<DOCNO> 115990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sonspo18.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Yunanlı taraftarlarına boğaz turu düzenledi... 
</HEADLINE>
<TEXT>

     Fenerbahçe ile Yunanistan'ın Panathinaikos takımları arasında yarın İstanbul'da yapılacak UEFA Kupası 2. tur ilk maçı öncesi her iki takım taraftarlarının dostluk gösterileri sürüyor. 
     Fenerbahçe Sarı Lacivert Derneği, bu sabah İstanbul'a gelen bir grup Panathinaikos taraftarına İstanbul Boğazı'nda özel tur düzenledi. 
     Dernek yetkilileri, Fenerbahçe bayraklarının yanı sıra her iki takımın renkleri olan sarı-lacivert ve yeşil-beyazdan oluşan balonlarla süsledikleri tekne ile rakip taraftarları ağırladılar. 
     Büyükada'da Aya Yorgi Kilisesi'ni ziyaret eden Yunan taraftarlar, daha sonra İstanbul Boğazı'nı gezdi. Yunan taraftarlara bu akşam da Kuruçeşme Sarraf Restaurant'ta yemek verilecek. 
     Boğaz gezisine Fenerbahçe Kulübü Yönetim Kurulu Yedek Üyeleri M. Işık Eyigüngör ve S. Rahmi Eyüpoğlu da katıldı. Dernek yetkilileri, konuk taraftarlara Fenerbahçe taraftar ürünlerinden oluşan birer hediye paketi verdi. 
     Bu arada, Fenerbahçe ve A Milli Futbol Takımı'nın unutulmaz golcülerinden Lefter Küçükandanyadis, geziye katılanları Büyükada'da karşıladı. 

     
</TEXT>
</DOC>
