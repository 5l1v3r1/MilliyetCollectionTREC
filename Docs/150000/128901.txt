<DOC>
<DOCNO> 128901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/soneko03.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğazların radarla kontrolü... 
</HEADLINE>
<TEXT>

     İstanbul ve Çanakkale boğazlarındaki gemi geçiş trafiğini kontrol etmek amacıyla kurulması planlanan gemi radar trafik izleme projesinde geri sayım başladı. 
     Edinilen bilgiye göre, Gemi Radar İzleme ve Kontrol Sistemleri, Haziran ayında işletmeye alınacak. 
     Denizcilik Müsteşarlığı'nın geçen yıl programına alarak ABD'li Lockheed Martin Overseas Co. firmasına ihale ettiği yaklaşık 20.4 milyon dolar tutarındaki sistem kapsamındaki cihazların büyük bölümü, ABD'den ithal edildi. 
     Elektrik elektronik sistemler işinin yüklenicisi olan Lockheed Martin tarafından 5 parti halinde sevk edilecek cihazlardan, 1., 2., 3. ve 4. partilerin Türkiye'ye getirilerek, gümrükleme işlemlerinin tamamlandığı ve depolara intikal ettirildiği öğrenildi. 
     
     GEÇİCİ KABULLER YAPILDI 
     Her iki boğazda inşa edilen 15 adet kulenin geçici kabul işlemlerinin yapılarak sistemin en geç Temmuz ayı içinde hizmete alınması planlanıyor. 
     Bu arada İstanbul ve Çanakkale boğazlarının yanı sıra bu yıl içinde Marmara denizine de kurulacak olan radar sistemi ile kule inşaatlarının ihalesi de önümüzdeki günlerde yapılacak. Kule inşaatları ile ilgili ihale Bayındırlık ve İskan Bakanlığı tarafından gerçekleştirilecek. Marmara denizini de kontrol altına alacak radar sistemlerinin cihazları ABD'li Lockheed Martin tarafından temin edilecek. 
     
     40 MİLYON DOLARLIK YATIRIM 
     Marmara denizi kısmı ile birlikte 2003 yılı ortalarında hizmete alınması planlanan Boğazların radarla kantolunu sağlayacak gemi trafik izleme sistemi etüt-proje, teknik mal ve hizmet tedariki, inşaat ve altyapı giderleri, haberleşme alt yapısı ile birlikte yaklaşık 40 milyon dolara malolacak. Denizcilik Müsteşarlığı'nın öz kaynaklarından finanse edilecek sistemden 30'a yakın kamu ve özel kuruluş yararlanacak. 
     





</TEXT>
</DOC>
