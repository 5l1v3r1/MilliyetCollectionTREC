<DOC>
<DOCNO> 137885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/yazar/altan.html </URL>
<DATE> 2003/02/20/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Missouri’nin İstanbul’a gelişinden, Faik Türün Paşa’ya ve Başkan Bush’a kadar... 
</HEADLINE>
<TEXT>

     İlk kez ABD deniz kuvvetlerinin askerleriyle, 1946’da tanışmıştık. 
     Türkiye’nin, Washington Büyükelçisi Münir Ertegün, Amerika’da görevinin başındayken noktalayıvermişti hayat serüvenini. 
     Ve Ertegün’ün cenazesini, - ölümünden 16 ay sonra - Japonya’nın içinde yenilgi belgesini imzaladığı, ABD Okyanus filosunun sancak gemisi Missouri getirmişti İstanbul’a. 
     
     Washington’un, bir Türk diplomatının cenazesini İstanbul’a göndermek için, neden dünyaca en ünlü zırhlısını yeğlediğine kimsenin aklı pek takılmamıştı. 
     Kimsenin aklı pek takılmamıştı, çünkü 1945 Potsdam Konferansı’nda, Türkiye hakkında neler konuşulduğunu kimsecikler bilmiyordu. 
     Oysa Stalin’le Molotov, İsmet Paşa’nın, "1921 Moskova TBMM - Sovyetler Birliği Dostluk Paktı"nın uzatılması isteğini reddetmişti. Gerekçe olarak da, İsmet Paşa’nın Hitler’le aşırı bir yakınlık kurarak, "Moskova Dostluk Anlaşması"na ihanet etmiş olmasını göstermişti. 
     Washington için Türkiye’ye el uzatmanın tam zamanıydı. 
     
     Missouri’nin İstanbul’a gelişi, çocuksu merak ve özentileri alabildiğine pompaladı. 
     İstanbul, Abanoz Sokağı’ndaki genelevlerin bakıma alınması hem o tarihteki gazetelerin birinci sayfalarına çarpıcı bir haber olarak geçti, hem de köşe yazarlarına iğneli bir konu oldu. 
     Missouri, halkın gezip görmesine de açılmıştı. 
     Dolmabahçe’de kayıkçılar, "25 kuruşa Amerika" diye bağırarak, müşteri topluyorlardı. 
     Naim Tirali de, ilk öykü kitabının adını, "25 Kuruşa Amerika" koymuştu. 
     
     1947’de sıra, "karayolları seferberliği"ne geldi köylerin kentlere yığılmaması için, hiç mi hiç umursanmamış olan karayollarına... 
     Ankara’da İngilizce bilenlerin yıldızı parlamaya başlamıştı. Karpiç’in amerikanbarında Amerikalı yazar çizerler hemen tomurcuklanıvermişti. 
     Ve "Missouri" adlı lokantalar açılmıştı. 
     
     Tek partili dönemden, çok partili döneme geçiş... İsmet Paşa’ya karşı artan sövgüler... İktidar değişikliği... NATO’ya giriş... Kore’ye asker gönderme... Solculuğun en büyük suç sayılması... 
     Ve ABD ile askeri bir kaynaşma... ABD’ye bol bol davet edilen Türk militerler... 
     Derken askeri cuntalar ve askeri darbeler... 
     
     Pazartesi günkü Cumhuriyet gazetesinde, Oral Çalışlar’ın, Faik Türün Paşa’nın ölümüyle ilgili "Bir Darbecinin Ölümü" yazısını okurken hiçbir gerekçe gösterilmeden bir sabah vakti evden alınıp, Selimiye Kışlası’na götürülüşüm geldi aklıma. 
     1961 Anayasası’na göre, "24 saatten fazla kimse gözaltında tutulamazöken 15 gün sorgu odasında tutulmuştum tek başıma ve geceleri sabaha kadar işkence sesleri dinletilerek... 
     Tuvalete dahi, ellerime kelepçe vurularak götürülürdüm. 
     
     Yine bir gün ellerim kelepçeli tuvalete giderken Selimiye’nin uzun ve sönük koridorlarında, yanında Amerikalı bir generalle Faik Türün Paşa’ya rastlamıştım. Konuşa konuşa geçip gitmişlerdi. 
     Aynı ordunun iki önemli generalinden biri gibiydi Faik Paşa... 
     Şu farkla ki, bir Amerikan kışlasının koridorunda, eli kelepçeli bir Amerikan yazarını götürmüyorlardı tuvalete... 
     Selimiye Kışlası’nda bendenizi götürüyorlardı ve Faik Paşa, yanındaki Amerikan generaliyle ortak bir kimlik paylaşımında, konuşa konuşa yürüyüp gidiyordu... 
     
     ABD, Yunanistan’da da, albaylar cuntasına bir darbe yaptırmıştı. 7 yıl iktidarda kalmıştı darbeciler. 
     Ya sonra ne olmuştu 
     Yanıtını, Oral Çalışlar tarihsel bir belge olan yazısının sonunda şöyle veriyor 
     "O ülkenin darbecileri 29 yıldır cezaevindeler. Bizde ise kimi ressam, kimi büyük şirket yöneticisi. Hepsi saygıdeğer bir konumdalar. Son 20 yılda Yunanistan demokrasiyi kökleştirdi, adam başına milli gelirini 2500 dolardan 17 bin dolara çıkardı. Türkiye’de ise adam başına milli gelir, son yirmi yılda 3000 dolardan 2000 dolarak düştü. 
     Faik Türün yaşıyor ve sistemimize yol göstermeye devam ediyor. Onu unutmamız mümkün mü " 
     
     Ha sahih, Anayasa’mızın 92. maddesi, Türkiye’ye yabancı askerlerin gelebilmesi için, Meclis kararını şart koşuyor... 
     Ne kadar hukuksal, ne kadar güzel... 
     
     







ABD ile ihtilaf konuları 


Missouri’nin İstanbul’a gelişinden, Faik Türün Paşa’ya ve Başkan Bush’a kadar... 


Hangi mutabakat 


Askeri mutabakat imzaya kaldı 


Savaşla barış üzerine 


Hırsızlık yapmanın ödülü var mı 


Sonun başı 


Başbakan çıkıp açıklamalı 


Sanayimiz bilime ne zaman katkı yapacak 


Türkiye’nin denemediği rejim kalmadı sonuç .. 


Türkiye "hayır" derse... 


Savaşın soluğu ensemizde artık... 


Faik Türün’le bir görüşme... 


Savaş 21 Mart’ta 


Kendinizi devalüe edip rahata erin 


Paralı evet’in götürüsü, getirisinden çok olacak 


Savaştan önce müteahhitler kapıştı 


</TEXT>
</DOC>
