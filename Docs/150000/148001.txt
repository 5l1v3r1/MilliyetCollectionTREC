<DOC>
<DOCNO> 148001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/siyaset/asiy.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İstikrar bozulursa biz de konuşuruz 
</HEADLINE>
<TEXT>

İranlı Bakan Harrazi, Irak’ın toprak bütünlüğünün korunması gerektiğini söyleyerek, "Kürt devleti kurulursa bizim de söyleyecek sözümüz olur" dedi 
     UTKU ÇAKIRÖZER, ÖNDER YILMAZ Ankara 

     İran Dışişleri Bakanı Kemal Harrazi, Kuzey Irak’ta Kürt devleti kurulması halinde "kendilerinin de söyleyecek sözleri olacağı"nı belirtti. İran, Suriye ve Türkiye arasında üçlü toplantı öneren Harrazi, "İstikrar bozulursa bizim de söyleyecek sözümüz olur" uyarısında bulundu. 
     Irak’ın toprak bütünlüğünün korunmasını isteyen Harrazi Türkiye, İran ve Suriye arasında, Kuzey Irak’ta Kürt devleti kurulmaması için üçlü toplantı yapılmasını önerdi. Öneriye hemen "evet" demekten kaçınan Dışişleri Bakanı Abdullah Gül de, ikili danışmaların sürmesini istediğini ve Suriye’ye gideceğini dile getirdi. 
     Başbakan Tayyip Erdoğan ve Gül, İran’ın endişelerini gidermek için Türkiye’nin K. Irak’ı işgal niyeti olmadığını vurguladı. Ankara Tahran’a, "Sadece göçü, terörü ve istikrarsızlığı önlemek için ihtiyaç duyulduğunda asker sokulabileceği"ni iletirken, kaygıları anladığını belirten Harrazi, "Biz oraya kimsenin girmesini istemeyiz. Ancak istikrarsızlık bozulursa bizim de söyleyecek sözümüz olur. Orada sadece Türkmenler yok, Şii Kürtler de var" yanıtıyla, kendilerinin de müdahale edebileceğinin sinyalini verdi. 
     
     ABD çıksın, BM girsin 
     Savaş sonrası Irak’taki Şii çoğunluğun avantajını kullanmak isteyen Harrazi, Saddam rejiminin ve ABD’nin Irak’tan çıkmasını da isteyerek, "ABD çıksın, Irak’taki tüm düzenlemeleri BM devralsın" görüşüne destek aradı. Ankara ise Harrazi’nin "BM önerisi" üzerine, "Irak halkının istekleri doğrultusunda ve tüm asli unsurların katılacağı demokratik bir yapı kurulması gerektiğini" belirtti. 
     Erdoğan Harrazi’den ayrıca, KADEK’le mücadele konusunda, "Bölgede terörün yeniden hayat bulmaması için hassasiyet göstermesini" istedi. 
     
     Havaalanında karşılandı 
     Göreve geldiği günden bu yana Ankara’ya gelen konuklarını bakanlıkta karşılayan Gül, dün Harrazi’yi Esenboğa Havaalanı’nda uçağının kapısında karşıladı. Altı saatlik Ankara gezisinde Gül’ün yanı sıra Erdoğan’la da görüşen Harrazi "Ben Cumhurbaşkanı’ndan randevu istemedim. Ama kendisi görüşmek isterse hayır’ demem" yanıtını verdi. Gül, Ortadoğu ülkeleriyle temasları pazar günü yapma "geleneğini" dün de sürdürdü. Harrazi’yi pazar günü Ankara’ya çağıran Gül, Suriye Dışişleri Bakanı Faruk El Şara ile görüşmek için de 13 Nisan’da Şam’a gidecek. 
     


SİYASET 





















</TEXT>
</DOC>
