<DOC>
<DOCNO> 129842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sontur15.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Başkanı'na Başbakan Yardımcı'ndan yanıt geldi 
</HEADLINE>
<TEXT>

     Başbakan Yardımcısı Ertuğrul Yalçınbayır, Yüksek Askeri Şura'nın şu anda hükümetin gündeminde olmadığını belirterek, ''Yaş artık Türkiye'nin gündeminden çıkmalıdır'' dedi. 
     Yalçınbayır, Anayasa komisyonu toplantısının ayrılışı sırasında gazetecilerin sorularını yanıtladı. Genelkurmay Başkanı Orgeneral Hilmi Özkök'ün dünkü açıklamalarıyla ilgili bir soruyu, Yalçınbayır şöyle yanıtladı 
     ''Şüphesiz ki idarenin görevi mevzuatı tatbik etmektir. Mevzuat tatbik edilecektir. Bazı değişiklikler için zaman zaman gelen teklifler olabilir, bu da demokrasi ve özgürlüğün gereğidir. Şu anda gündemimizde YAŞ yoktur. Türkiye'nin ve dünyanın gündeminde YAŞ yoktur. Bunlarla uğraşmak bir gün aldı. YAŞ artık Türkiye'nin gündeminden çıkmalıdır.'' Yalçınbayır, ''Başbakan muhalefet şerhi koyarak bu kesime destek mi verdi '' şeklindeki soruya da şu karşılığı verdi 
     ''Başbakanın amacı o değildi. O bir düşünce açıklamadır. Başbakının mevzuatı tatbik etme görevi vardır ve o görev tatbik edilir. Şerh koyma, düşünce açıklama ile ilgilidir. Mevzuatı uygulama görevini ortadan kaldırmaz.'' TBMM Anayasa Komisyonu'nda MGK yasası ile değişiklik görüşmeleri sırasında söz alan AK Parti Sakarya Milletvekili Ayhan Sefer Üstün de demokrasinin geliştirilmesi açısından yapılan anayasa değişikliklerine, Yüksek Askeri Şura kararlarının yargı denetimine alınması konusunun da dahil edilmesi gerektiğini söyledi. 
     TBMM kararlarının dahi yargı denetimine açık olduğunu ifade eden Üstün, hukuk devletinin geliştirilmesi açısından bu değişikliğin gerekli olduğunu söyledi. Üstün, ''Ayrıca Genelkurmay Başkanı'nın YAŞ konusunda açıklaması, YAŞ kanunu ile çelişmektedir. YAŞ kararlarında oybirliği şartı yoktur. Aksi yönde karar bildirebilir. Başbakan'ın muhalefet şerhi kanundan aldığı yetkidir'' diye konuştu. 
     





</TEXT>
</DOC>
