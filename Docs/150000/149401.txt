<DOC>
<DOCNO> 149401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sontur05.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Van'da iki oteli yakıp 11 kişiyi öldüren militanlar yakalandı 
</HEADLINE>
<TEXT>

     Van'da, 10 yıl önce zina yapıldığı gerekçesiyle 2 oteli benzin dökerek ateşe vermek suretiyle yabancı uyrukluların da aralarında bulunduğu 11 kişinin ölümü, 17 kişinin de yaralanmasıyla sonuçlanan olayın failleri oldukları öne sürülen Hizbullah terör örgütü üyesi 4 kişi yakalandı. 
     İstanbul Terörle Mücadele Şube Müdürlüğü'nden yapılan açıklamaya göre, İstihbarat Şube Müdürlüğü ekiplerinin de katılımıyla Bağcılar'da bir eve düzenlenen operasyon sonucunda, Hizbullah terör örgütünün askeri ve siyasi kanadı içinde faaliyet gösterdikleri ve Van Emniyet Müdürlüğü'nce 18 ayrı olaydan dolayı arandıkları belirlenen 4 kişi gözaltına alındı. 
     Örgüt elebaşı Hüseyin Velioğlu'nun ölü ele geçirildiği Beykoz'daki villada elde edilen bilgisayarlardaki kayıtlarda özgeçmiş ve çeşitli konularda raporları olan 4 kişinin, zina yapıldığı gerekçesiyle 30 Haziran 1993 tarihinde Van'da 2 ayrı oteli benzin dökerek ateşe verdikleri ve yabancı uyrukluların da aralarında bulunduğu 11 kişinin ölümü ile 17 kişinin de yaralanmasına neden oldukları belirtildi. 
     
     ÖLDÜRME, YARALAMA VE KUNDAKLAMA 
     Poliste sorguları yapılan 4 kişinin, tamamı Van'da olmak üzere şu eylemlere katıldıkları anlaşıldı 
     - Ocak 1992'de, bir büfenin kundaklanması, - Nisan 1992'de, lise öğretmenliği yapan bir kişinin sopayla dövülmesi, - Mayıs 1992'de, bir kitap evinin kundaklanması, - Aralık 1992'de, bir gazete bayiine ait otomobilin kundaklanması, - Ocak 1993'te, bir otomobilin kundaklanması, - 19 Ocak 1993'te bir gazete dağıtıcısının öldürülmesi, - 10 Mart 1993'te bir birahanenin kundaklanması, - 13 Mart 1993'te bir kıraathanenin kundaklanması, - Mayıs 1993'te, küçük kızlara sarkıntılık ettiği gerekçesiyle bir kişinin sopayla dövülerek ağır şekilde yaralanması, - Haziran 1993'te, kadınları taciz ettiği gerekçesiyle bir kişinin bıçakla yaralanması, - 30 Haziran 1993'te, fuhuş yapıldığı gerekçesiyle 2 otelin benzin dökülerek kundaklanması ve çıkan yangın sonucunda aralarında yabancı uyrukluların da bulunduğu 11 kişinin ölümü, 17 kişinin de yaralanması, - Ağustos 1993'te, camiye gelen bir vatandaşın darp edilmesi, - 8 Eylül 1993'te, bir otomobilin kundaklanması, - Ekim 1993'te, bir şahsın dövülmesi, - Kasım 1993'te, zina yaptıkları gerekçesiyle yabancı uyruklu kadınların bıçakla yaralanması ve sopayla dövülmesi, - 27 Kasım 1993'te, bir gazete dağıtıcısının öldürülmesi, - Kasım 1994'te, bir cami müezzininin dövülmesi, - 22 Ağustos 1995'te, bir şahsın öldürülmesi. 
     





</TEXT>
</DOC>
