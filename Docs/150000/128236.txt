<DOC>
<DOCNO> 128236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/yazar/altan.html </URL>
<DATE> 2003/01/02/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Beyinsel bahçelerden buketler 
</HEADLINE>
<TEXT>

     Besbelli ki, bir süre daha Başkan Bush’un ağız mızıkasıyla, Ankara’nın kararsızlık bataklığında, Irak’la savaş sambası devam edecek. 
     Biz savaşa karşıyız ama, her türlü olasılığa da hazırız. 
     Biz kız kaçırmaya karşıyız ama, bazı zorunluklar karşısında bu tür bir olayın da üstesinden gelmemiz gerekebilir. 
     Biz sigaraya karşıyız ama, cebimizde de çakmak, paket ve ağızlık her zaman hazır... 
     
     Hiiiç enseyi karartmayın. ABD, Saddam’a saldırsa bile Türkiye’nin insanları, kendi küçük dünyalarındaki yaşam sekseğini eski bir "kadere rıza" tevekkülüyle, sakin sakin sürdürürler oynamayı... 
     Tutun ki, elektrikler sık kesilmeye başlamış. 
     Tutun ki, artan benzin fiyatları nedeniyle, arabalardan bazıları trafiğe çıkamaz olmuş. 
     Tutun ki, bazı mallar piyasalarda bulunmaz olmuş. 
     Gazetelerin üç - beş karamsar haberiyle yorumu ötesinde, devam edip gider hayat... 
     Evlenenler evlenir ayrılanlar ayrılır doğanlar doğar ölenler ölür... 
     
     İstanbul Türkçesi lezzetinin, henüz angutolojik bir depreme uğramadığı dönemlerde iğneli bir mizahın, dilden dile dolaşan manzumeleri de vardı. 
     Bunların en ünlülerinden biri de, bir olgunluk simgesi gibi yaşamış olan Namdar Rahmi’nin, harcı alem yaşamlar karşısındaki, dalgacı özeleştirisiydi 
     Başta kavak yelleri estiği günler hani 
     Beklediğim neş’eler, şerefler, ünler hani 
     Aradığım sevgili şanlı düğünler hani 
     Servi gibi ümitler döndü birer iğdeye 
     Geçti Bor’un pazarı, sür eşeği Niğde’ye. 
     
     Sende varsa bir cevher, onu herkes ne bilsin 
     Kimler böyle züğürdün huzurunda eğilsin, 
     Süslü bir dairede müdür bile değilsin. 
     Ne çıkar öğrenmişsin, mesahayı "pi" diye 
     Geçti Bor’un pazarı, sür eşeği Niğde’ye... 
     
     Mehmet Altan’ın eşi Ümit Moran Altan, Albert Camus’den çevirdiği yeni bir kitabı getirdi yılbaşı armağanı olarak. 
     Albert Camus, 20. yüzyıl dünya edebiyatı ser’asında, eşine menendine rastlanmayan ve sadece anlayan gözlere görünen, tüm çiçek kokularından hangisini istersen onu duyduğun, kızılla eflatun karışımı bir orkideydi. 
     Ümit, Camus’nün birtakım notlar yazdığı özel defterlerinden ilkini, "Defterler - I" başlığı altında çevirmiş. 1935 Mayıs’ıyla 1942 Şubat’ı arasını kapsıyor. 
     Yakınım olduğu için söylemiyorum, gerçekten de güzel çevirmiş. 
     
     Camus’den birkaç not işte 
     "Tuhaf Yalnız kalmayı becerememek, yalnız kalmamayı da becerememek. İnsan ikisini de kabulleniyor. İkisi de yararlı." 
     
     "En tehlikeli eğilim Hiçbir şeye benzememe eğilimi." 
     
     "Kasım 39 
     Savaş neyle yapılır 
     1 herkesin bildiği şeyle 
     2 savaşmayı istemeyenlerin umutsuzluğuyla 
     3 savaşa gitmek için hiçbir zorunlulukları olmayan ve yalnız kalmamak için savaşa giden insanların özsaygılarıyla 
     4 işsiz kaldıkları için askere yazılanların açlıklarıyla 
     5 şunlar gibi çok soylu duygularla 
     a acıda dayanışma 
     b kendini ifade edemeyen bir küçümsenme 
     c nefret eksikliği 
     Bütün bunlardan alçakça yararlanıldı ve bütün bunlar ölüme götürdü." 
     
     Camus’nün tüm yapıtlarında, özel defterlerindeki notların iz düşümleri var. 20. yüzyılın o damıtılmış kalemi, ne yazık ki, henüz 47 yaşındayken bir araba kazasında ayrılıverdi dünyadan... 
     
     Madem bugün insanlığın beyinsel bahçelerinden birkaç buket derlemeye kalktık Şakir Eczacıbaşı’nın, "Oscar Wilde - Tutkular, Acılar, Gülümseyen Deyişler" kitabından da, Wilde’a ait birkaç mızraklı deyiş alalım bari 
     "Çocuklar, ana babalarını sevmekle başlarlar yaşama belirli bir sürenin sonunda da yadırgarlar onları... 
     Pek, ama pek enderdir onları bağışlayabilmeleri." 
     
     "Hiçbir düşmanı yoktu bir d hi değildi çünkü..." 
     
     "Çağdaş basından yana söylenecek çok şey var. 
     Eğitilmemişlerin düşüncelerini bize yansıtan basın, toplumun bilgisizliğiyle bağlantımızı sağlıyor." 
     
     Şükür ki insanlığın, bir de siyasetçilerin pek farkında olmadığı bir kadrosu var. 
     
     







2003’ten 2023’e 


Beyinsel bahçelerden buketler 


Mumcu’ya soru 


Amerikalı askere NATO hukuku olmaz 


Derin düşünce, dip duygu 


YAŞ ile MGK’ya dokunmayın 


Havva 2 


Mavi kardan adam 


Yeni yıla girerken 


Korkak bezirg n ne k r eder ne ziyan 


Yunan başkan 


Denktaş, bunları 1964’te biliyordu... 


Yeni yılda iktidar 


Telefon defterinizden Tayyip’i silin 


Bundan sonra Doğu’ya özel teşvik yok 


Koç, tüketiciyi kredi kartından yakalayacak 


</TEXT>
</DOC>
