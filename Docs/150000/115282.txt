<DOC>
<DOCNO> 115282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sonspo03.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da maraton heyecanı... 
</HEADLINE>
<TEXT>

     24. Kıtalararası Avrasya Maratonu, yarın İstanbul'da yapılacak. 
     Geçen yıl Atletizm Federasyonu ile Gençlik ve Spor Genel Müdürlüğü tarafından gerçekleştirilen maraton organizasyonu, 1 yıl aradan sonra yeniden İstanbul Büyükşehir Belediye Başkanlığı'nın himayesinde, Spor A.Ş. Genel Müdürlüğü organizasyonunda, Gençlik ve Spor Genel Müdürlüğü, Atletizm Federasyonu ile İstanbul Olimpiyat Oyunları Hazırlık Düzenleme Kurulu'nun katkılarıyla düzenlenecek. 
     Organizasyona katılım, bu yıl da köprü güvenliği nedeniyle 75 bin kişiyle sınırlandırıldı. 
     Organizasyon kapsamında Avrasya Maratonu'nun yanısıra Türkiye ve Balkan Maraton Şampiyonası, Bedensel Engelliler Tekerlekli Sandalye yarışı, 15 kilometrelik koşu ve halk koşusu yapılacak. 
     
     TOPLAM 109 BİN 850 DOLAR PARA ÖDÜLÜ- 
     Avrasya Maratonu'nda, bu yıl koşularda dereceye girenlere toplam 109 bin 850 ABD Doları para ödülü verilecek. 
     Maratonda erkekler ve bayanlarda birinciye 20 bin, ikinciye 10 bin, üçüncüye 5 bin, Türkiye ve Balkan Maraton Şampiyonaları ile Bedensel Engelliler Tekerlekli Sandalye yarışısında dereceye girecek erkek ve bayan sporculardan birincilere 1500'er, ikincilere 1000'er ve üçüncülere de 500'er dolar para ödülü dağıtılacağı kaydedildi. 
     15 kilometrelik koşuda ise erkek ve bayanlarda birinci 1200, ikinci 700, üçüncü de 600 dolar para ödülü alacak. 
     
     ÜNLÜ ATLETLER 
     Avrasya Maratonu'na dünyaca ünlü bazı atletlerin de davet edildi. 
     Erkeklerde Kenyalı Stephen Ariga, David Karuiki, John Mutal ve Onesmus Mutisya, Etiyopyalı Bedasso Turbe, Belay Wolashe, Dube Jilo, İngiliz Ray Plant, Rus Oleg Knyagin, bayanlarda ise Bulgar Milka Mihailova, Moldovalı Svetlana Tkach, Ukraynalı Rima Dubovik, Etiyopyalı Tringo Gelachew, Rus Gaalina Aleksandrova ve İngiliz Trudi Thompson'un maratona çağrılı olduğu kaydedildi. 
     
     50'Yİ AŞKIN ÜLKEDEN KATILIM 
     Organizasyona Türk atlet ve sporseverlerin yanısıra, çok sayıda yabancı sporcunun da katılacağı bildirildi. 
     Organizasyon komitesinin dünya çapında yaptığı tanıtım çalışması sonucunda, gerek profesyonel, gerekse amatör olmak üzere 50'yi aşkın ülkeden sporcuların, yarışa katılım başvurusu yaptığı kaydedildi. 
     
     YARIŞ GÜZERGAHLARI TRAFİĞE KAPATILACAK 
     Maratonun yapılacağı yarın, Boğaziçi Köprüsü ve yarış güzergahları saat 08.00-14.00 arasında araç trafiğine kapatılacak. 
     Avrasya Maratonu ile 15 kilometrelik koşu ve halk koşusunun yapılacağı pazar günü, 08.00-14.00 saatleri arasında trafiğe kapalı olacak yollar şöyle 
     Avrasya Maratonu güzergahı Boğaziçi Köprüsü, Mecidiyeköy tercihli otobüs yolu, Taksim, Tepebaşı, Şişhane, Unkapanı Köprüsü, Aksaray, Yenikapı, Sahil yolu, Ataköy, Yedikule, Yenikapı, Sarayburnu, Eminönü, Karaköy, Kabataş, İnönü Stadı varış noktası . 
     15 kilometrelik koşu Boğaziçi Köprüsü, Mecidiyeköy tercihli otobüs yolu, Osmanbey, Taksim, Tepebaşı, Şişhane, Perşembe Pazarı, Karaköy, Kabataş, Dolmabahçe Sarayı önü varış noktası . 
     Halk koşusu Acıbadem üst geçidi altı, Boğaziçi Köprüsü, Mecidiyeköy tercihli otobüs yolu, Osmanbey, Harbiye, Divan Oteli Kavşağı varış noktası . 
     Yarış güzergahlarını kullanamayacak olan sürücülerin, kapanacak yollara çıkan arayollardan çok, Fatih Sultan Mehmet Köprüsü, E-5 ve TEM otoyollarını tercih etmeleri istendi. 
     
     BJK İNÖNÜ STADI'NDA ŞÖLEN 
     Avrasya Maratonu kapsamında her yıl olduğu gibi bu yıl da çeşitli etkinlikler yapılacak. 
     Halk koşusunu tamamlayacaklara madalya ve tişört dağıtımı Taksim Meydanı'nda kurulacak standlarda yapılacak. 
     Geleneksel Avrasya Konseri'nin ise Athena Grubu, Nalan ve Yaşar'ın da katılımıyla saat 13.00'den itibaren BJK İnönü Stadı'nda gerçekleştirileceği kaydedildi. 
     
     MARATON NAKLEN YAYINLANACAK 
     TRT, Avrasya Maratonu'nu naklen yayınlarken, koşunun birçok ülkede de izleyicilere ulaştırılacağı bildirildi. 
     1996 yılında Eurosport'dan yayınlanan ilk Türk maratonu olma özelliğine sahip olan Avrasya Maratonu'nun, bu yıl da dünyada birçok ülkede yayınlanacağı ifade edildi. 
     
     KAYIT GELİRLERİ HAYIR KURUMLARINA 
     24. Kıtalararası Avrasya Maratonu'nda elde edilen kayıt gelirlerinin hayır kurumlarına dağıtılacağı açıklandı. 
     Organizasyon komitesinden yapılan açıklamada, 1995 yılında Bosnalı çocuklara, 1996 yılında sokak çocuklarına, 1997'de Yeşil İstanbul Projesi'ne, 1998 yılında Güneydoğu'daki eğitime muhtaç çocuklara, 1999 yılında deprem felaketzedelerine 2000 yılında da hayır kurumlarına bağışlanan, kayıt gelirlerinin bu yıl da aynı şekilde bağışlanarak toplumsal dayanışmanın geliştirilmesinin sağlanmasının amaçlandığı belirtildi. 
     
     MARATON BOYUNCA SAĞLIK ÖNLEMLERİ 
     Komite ayrıca, maraton boyunca tam teşekküllü sağlık ekipleri görev yapacağını bildirdi. 
     Ayrıca, yarış süresince birbirinden ilginç gösteriler ve oyunların yapılacağı da kaydedildi. 
     





</TEXT>
</DOC>
