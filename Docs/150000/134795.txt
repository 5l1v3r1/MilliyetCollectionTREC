<DOC>
<DOCNO> 134795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/soneko20.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı ve Kredi Bankası Görüşme süreci ile ilgili bilgimiz yok 
</HEADLINE>
<TEXT>

     Yapı ve Kredi Bankası, BDDK ile bankanın hakim ortağı Çukurova Grubu arasında gerçekleştirilen görüşme süreci ve aşamaları hakkında henüz kesinleşmiş bilgileri bulunmadığını bildirdi. 
     Yapı Kredi, ''Çukurova Grubu ile Bankacılık Düzenleme ve Denetleme Kurumu arasında sürdürülen görüşmelerin anlaşma ile sonuçlandığı, ancak daha önce duyurulandan farklı olarak Çukurova Grubu'nun Yapı Kredi'de sahip oldukları hisselerin elden çıkarılması için verilen sürenin 3 yıldan 2 yıla indirildiği'' şeklinde basında çıkan haberlere ilişkin istenen açıklamayı Borsa'ya gönderdi. 
     Açıklamada, şöyle denildi 
     ''Daha önce de açıkladığımız ve kamuoyunca da bilindiği üzere Pamukbank'ın Tasarruf Mevduatı Sigorta Fonu'na alınması, Çukurova Grubu'nun Pamukbank'a olan borçları ve bankamızın mülkiyeti ile ilgili görüşmeler Bankacılık Düzenleme ve Denetleme Kurumu ile bankamızın hakim ortağı Çukurova Grubu arasında gerçekleştirilmektedir. Dolayısıyla görüşme süreci ve aşamaları ile haberin kaynağı ve içeriği hakkında bankamızın henüz kesinleşmiş bilgisi bulunmamaktadır. Konu ile ilgili bankamıza ulaşan her türlü ilave bilgi ivedilikle tarafınıza iletilecektir.'' Açıklama istenen öteki Çukurova şirketlerinden Yapı Kredi Sigorta ve Yapı Kredi Koray Gayrimenkul Yatırım Ortaklığı da, görüşme süreci ve aşamaları hakkında bilgileri bulunmadığını bildirdiler. 
     Kaplamin Ambalaj Sanayi ve Ticaret A.Ş. ise, bilgileri dahilinde kamuya açıklanmamış özel durumlarının bulunmadığını duyurdu. 
     Çukurova Grubu'nun halka açık 7 şirketinin hisselerinin sırası, basında yer alan haberlerle ilgili olarak BDDK ve Çukurova Grubu şirketlerinden açıklama istenmesi nedeniyle 1. Seans öncesi geçici olarak işleme kapatılmıştı. 
     Bankacılık Düzenleme ve Denetleme Kurumu BDDK Başkanı Engin Akçakoca'nın saat 12.30'da kurum binasında düzenleyeceği basın toplantısında, nihai anlaşmanın ayrıntılarının açıklanması bekleniyor. 
     





</TEXT>
</DOC>
