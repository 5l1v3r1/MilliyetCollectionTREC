<DOC>
<DOCNO> 130595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sontur10.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek "Türkiye, Bush yönetimini şoke etti" 
</HEADLINE>
<TEXT>

     Türkiye'nin olası bir Irak savaşına yönelik olarak topraklarına Amerikan kara kuvvetlerinin konuşlandırılmasına ilişkin tereddütlerinin Bush Yönetimini şoke ettiği öne sürüldü. 
     Newsweek dergisi, geçen Kasım ayında seçilen yeni Türk hükümetinin Washington'un savaşına katılma konusunu bir kez daha düşündüğünü savunurken "Türkiye'nin tereddütleri, Bush Yönetimini şoke etti" yorumunu yaptı. 
     ABD'li dergi, "Amerika'nın isteksiz müttefiki, Irak'a savaştaki rolünü yeniden düşünüyor" başlıklı haber yorumunda Washington'un Saddam'la savaşmak için Türkiye'nin yardımına ihtiyacı olduğunu belirterek "Asgari, Irak'ın kuzey sınırındaki hava üslerine erişimi istiyor. En fazla Türk topraklarından 80 bin ABD'li askerin katılacağı büyük çapta bir kara operasyonunu başlatma izninin verileceğini umuyor" diye yazdı. 
     ABD'ye destek sağlama konusunda Türkiye'ye sunulan teşvikin Ankara'nın olası mali kayıplarını telafi etmek üzere 14 milyar dolarlık destek paketi ve IMF nezdinde sürekli destek sözünü oluşturduğunu savunan dergi, "Sorun, Türkiye'nin geçen Kasım ayında seçilen yeni hükümetinin Bush Yönetiminin savaşına katılma konusunu ciddi olarak yeniden düşünmesidir" değerlendirmesini yaptı. Üst düzey bir ABD'li yetkiliye aften Türkiye'nin tavrının Washington'u şoke ettiğini savunan dergi, Türkiye'nin bu tutumunun Pentagon'u savaş planlarını tümüyle yeniden gözden geçirmeye zorlayabileceğini iddia etti. 
     
     GÜL'ÜN SONUÇ ALMA ŞANSI SIFIRA YAKIN 
     ABD diplomatları ve askeri planlamacılarının AKP Genel Başkanı Tayyip Erdoğan'ın Aralık ayında Washington'u ziyaret etmesinden sonra bir anlaşma sağladıklarını sandıklarını kaydeden dergi, ancak Türkiye'nin açık bir ikilem ile karşı karşıya bulunduğunu, halkın yüzde 88'inin savaşa karşı çıktığını belirtti. Başbakan Gül'ün bölge ülkelerine yaptığı geziye yer veren dergi, Gül'ün savaşı önlemek için her türlü çaba gösterdiğini söylemesine karşın bölgedeki çoğu diplomatın Gül'ün sonuç alma şansının sıfıra yakın olduğunu söylediklerine dikkat çekti. 
     Yetkililerin geçen hafta Türk üslerinde 150 uzmanın keşif yapması konusuyla uğraştıkları, bu sınırlı hedefe ulaşabilmek için ABD'nin ekibin Amerikan hukukuna tabi olması talebinden vazgeçmek zorunda kaldığı kaydedilen yazıda şöyde devam edildi 
     "Newsweek, Washington'un talep listesinde ilk maddeyi oluşturan İncirlik, Batman, Diyarbakır ve Afyon hava üslerini kullanma iznini büyük bir olasılıkla elde edeceğini öğrendi. Buna ek olarak ağır ekipmanı indirmek için Mersin, İskenderun ve Taşucu limanınlarına erişimi de sağlayacak. Bu tesisler, kısa vadede tam savaş kapasitesine uygun olarak iyileştirilecek. Ancak listedeki ikinci madde, yani saldırı gerçekleştirecek bir kara kuvveti üslendirme talebi, problemlidir" 
     
     KUZEY CEPHESİ OLMAZSA KUVEYT 
     Ankara'nın bir kuzey cepheyi veto etmesi veya olabirliliğini engellemesi halinde Pentagon'nun savaş planlarını Kuveyt'ten yapılacak bir saldırı üzerinde yeniden düzenleme durumunda kalacağını öne süren Newsweek, bunun savaşın uzaması ve daha kanlı geçmesine neden olabileceğini iddia etti. Kuzey'den yapılacak bir saldırının, stratejik açıdan hayati bir önem taşıyan Musul ve Kerkür petrol alanlarının daha hızlı bir biçimde ele geçirilmesine olanak vereceğini savunan dergi, "Ancak şimdi Türkler, ABD kara güçlerinin topraklarına konuşlandırılmasına ancak savaş yetkisini veren bir BM kararı ile izin vereceklerini söylüyorlar. Bu en erken, silah denetçilerinin Irak raporunu sunacakları 27 Ocak'ta olur. Olursa bile, büyük bir olasılıkla daha sonra ele alınacak çünkü silah denetçileri, daha fazla zamana ihtiyaçları olduğunu şimdiden söylüyorlar" yorumunu yaptı. 
     
     ABD, TÜRK HÜKÜMETİ BY-PASS ETMEK İSTİYOR 
     Newsweek, ABD Genelkurmay Başkanı General Richard Myers'in işleri hızlandırmak üzere bu hafta Ankara'da olacağını, Genelkurmay Başkanı Orgeneral Hilmi Özkök ile görüşeceğini anımsatarak ziyaretin ABD'nin askerlere başvurarak sivil hükümeti by-pass etmek istediği kuşkusunu yarattığını öne sürdü. Dergi ayrıca, "Bazıları, Pentagon'un, Özkök'ün Gül'ü ve yeni hükümetini ABD'nin taleplerini kabul etmeye zorlamasını istediğinden şüphe ediyor. Özkök 
     Kuzeyde bir cephenin açılması ile savaşın kısaltılacağını ve insan maliyetinin azaltılacağını kabul etmekle birlikte şu ana kadar bunu yapmayı reddetti" diye yazdı. 
     Özkök'ün Türkiye'nin rolünün belirleyici olabileceğini belirtmekle birlikte kararın siyasi otoritelerce alınacağını söylediğine de dikkat çeken Newsweek, "Sonunda Washington müttefikini kabul etmeye zorlayabilir. Bu Hoş Adam rolününden vazgeçmek ve askeri yardımı, ticari kolaylıklar, istihbarat bağlantıları ve IMF nezdindeki desteğini kesmekle tehdit etmek anlamına gelebilir" diye savundu. Buna karşın, Amerikan saldırısına olan desteğin tüm dünyada azaldığına da dikkat çeken dergi, bu çerçevede AB'den gelen tepkiler ve İngilite'de iktidardaki İşçi Partisi'nde bölünmeleri anımsattı. Dergi, yazısını "Türkiye, bugün itibariyle Washington'un savaş planlarını tek bozucu unsur olabilir ancak büyük bir olasılıkla uzun bir süre tek başına kalmaz" diye noktaladı. 
     





</TEXT>
</DOC>
