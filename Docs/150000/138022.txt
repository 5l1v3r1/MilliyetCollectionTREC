<DOC>
<DOCNO> 138022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sonspo38.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Galatasaray'dan cezaya tepki... 
</HEADLINE>
<TEXT>

     Türkiye Basketbol Ligi takımlarından Galatasaray, Basketbol Federasyonu Disiplin Kurulu'nun kendilerine verdiği seyircisiz maç oynama ve 10 milyar lira para cezasına tepki gösterdi. 
     Galatasaray Kulübü Basketbol Şube İdari Yöneticisi Erkan Ataç adına yapılan yazılı açıklamada, savunma hazırlanırken, kararın kendilerine ulaştığı belirtildi. 
     Açıklamada, şu görüşlere yer verildi 
     ''19 Şubat Çarşamba günü savunma istenildiği tarihte Galatasaray, aynı tarihte İzmir'de Pınar Karşıyaka ile maç yapıyordu. 20 Şubat'ta kulüpte savunma için hazırlanmayı düşünürken, aynı gün saat 16.00'da konuyla ilgili karar kulübe ulaştı. Disiplin Kurulu kararlarında hiçbir etkisi olmadığını bildiğimiz halde, kurula olan saygılarımızdan dolayı savunmaya hazırlanırken, kararı karşımızda gördük ve şok olduk. Son dönemlerde federasyonun kararları önümüzü kapatmaya yöneliktir. Buna camia olarak büyük tepki göstereceğiz ve Galatasaray'ın haklarını sonuna kadar koruyacak güçteyiz.'' 

     
</TEXT>
</DOC>
