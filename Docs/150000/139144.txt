<DOC>
<DOCNO> 139144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sondun19.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Suni döllenme sırasındaki karışıklığı mahkeme çözdü... 
</HEADLINE>
<TEXT>

     İngiltere'de bir kısırlık tedavi merkezinde yapılan hatalı döllemenin, beyaz bir çiftin biri siyah iki bebek sahibi olmasıyla ortaya çıkmasından sonra meydana gelen kargaşaya yargıç son noktayı koydu. Yargıç, spermleri yanlışlıkla beyaz bir kadının döllenmesinde kullanılan biyolojik babanın yasal baba olduğuna karar verdi. 
     Yüksek Mahkeme'nin aile davaları bölümünde Yüksek Yargıç ve Mahkeme Başkanı Elizabeth Butler-Sloss tarafından açıklanan karar, içtihat olarak benzeri durumlarda izlenecek yolu da ortaya koymuş oldu. 
     Ancak mahkeme, bebeklerinin bir başka çiftte olmasından şikayetçi olan babanın çocuklarıyla ilişkisi hakkında zor bir kararla karşı karşıya bulunuyor. 
     Dava boyunca adı açıklanmayan ve kendisinden sadece ''Mr B'' olarak söz edilen siyah erkek ile bu erkeğin spermleriyle yanlışlıkla döllenerek ikiz bebekler doğuran ''Mrs A''nın bebekler üzerindeki hak ve sorumluluklarını düzenleyecek mahkeme heyetinin, büyük olasılıkla bebeklerin şu andaki sosyal çevreleri ve mutlu yaşamını etkileyecek bir karar almaktan çekineceği tahmin ediliyor. 
     Bu arada ''siyah babanın ve onunla aynı süreci paylaşan eşinin ise sosyal danışmanların yardımına ihtiyaçları bulunduğunu'' belirten Yargıç Sloss, bunun sağlanması için de gerekli süreci başlattı. 
     Mahkemenin, siyah babanın bebeklerini zaman zaman görmesine ise izin verebileceği belirtiliyor. 
     





</TEXT>
</DOC>
