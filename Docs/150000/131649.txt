<DOC>
<DOCNO> 131649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/yasam/yas09.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankesörü kabiniyle çalıyordu 
</HEADLINE>
<TEXT>

Üç gün önce bir trafik levhası çalarken yakalanıp bırakılan hırsız, dün de koca telefon kulübesini çalmaya kalktı... 
     MEHMET SOYKAN Samsun DHA 

     Samsun’da trafik levhalarını çaldığı gerekçesiyle üç gün önce sevkedildiği adliyede serbest bırakılan Murat Öket, bu kez içindeki ankesörle birlikte koca bir telefon kabinini çalarken suçüstü ele geçti. 
     Baruthane Mahallesi’ndeki telefon kabinini önceki gece yerinden söküp götürmeye çalışan sabıkalı hırsız Öket’i 26 , vatandaşlar ihbar etti. Gelen polisler tarafınan suçüstü yakalanan Öket, dün adliyeye sevkedildi. 
     
     Bu kez tutuklandı 
     Hırsızlıktan çok sayıda sabıkası olan, son olarak üç gün önce Samsun - Sinop yolundaki trafik tabelalarını çalarken yakalanıp serbest bırakılan Öket, adliye girişinde önce fotoğrafını çeken gazetecilere saldırdı. 
     Savcılıktaki ifadesinin ardından nöbetçi mahkemeye sevkedilen Öket, "İşim olmadığı için aç geziyorum. Telefon kulübesini hurdacıya satacaktım" dedi. Mahkeme, üç gün önce kurtulan Öket’i bu kez tutuklayarak cezaevine gönderdi. 
     



 YAŞAM 

























</TEXT>
</DOC>
