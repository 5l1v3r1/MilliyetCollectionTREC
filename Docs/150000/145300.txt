<DOC>
<DOCNO> 145300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/soneko23.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı Coşkun Savaştan en çok etkilenen ülkelerdeniz 
</HEADLINE>
<TEXT>

     Sanayi ve Ticaret Bakanı Ali Coşkun, savaştan Türkiye'nin komşu ülke olarak en fazla etkilenen ülkelerden biri olduğunu belirterek, ''Şu anda endişe edecek bir durum yok, çünkü bizim esnafımız, tüccarımız, sanayicimiz kendi meselelerine hakimdir'' dedi. 
     Sanayi ve Ticaret Bakanı Coşkun, OSTİM'i ziyareti sırasında, gazetecilerin sorularını da yanıtladı. 
     Savaşın ticareti ve sanayiyi etkileyip etkilemeyeceğine ilişkin bir soru üzerine Coşkun, savaşın bütün dünyada olduğu gibi, Türkiye'de de bir tedirginlik yarattığını belirterek, ancak Türkiye'nin komşu ülke olarak savaştan en çok etkilenen ülkelerden biri olduğunu ifade etti. Coşkun, şöyle devam etti 
     ''Onun için OSTİM'i geziyorum bakıyorum durum nedir diye. İstanbul'da da işyerlerini gezdim. Şu anda endişe edilecek bir durum yok. Çünkü bizim esnafımız tüccarımız, sanayicimiz, kendi meselelerine hakimdir. Dolayısıyla gerekli tedbiri alıyor. Biz de her türlü tedbiri alıyor destek veriyoruz.'' Coşkun, sanayicinin durumu ile ilgili bir başka soru üzerine de, ''Zaten ihracatta durgunluk vardı. Ama büyük ölçüde moral bozacak bir durum yok. İnşallah kısa zamanda bu savaş biter de, her şey düzelir'' dedi. 
     Sanayicinin psikolojik durumunun nasıl olduğunun sorulması üzerine de Coşkun, sanayicinin psikolojik durumunun iyi olduğunu kaydederek, ''Fakat bir tedirginlik var, beklenti var. Biz de onları dinliyoruz eğer sorunlar varsa, bürokratik engeller varsa onları kaldırıyoruz'' diye konuştu. 
     




</TEXT>
</DOC>
