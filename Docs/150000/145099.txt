<DOC>
<DOCNO> 145099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sontur16.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Başkanı'ndan açıklama... 
</HEADLINE>
<TEXT>

     Genelkurmay Başkanı Orgeneral Hilmi Özkök, Türk Silahlı Kuvvetleri'nin Kuzey Irak'a girme konusunda plan ve hazırlıklarının olduğunu belirterek, bunun kararının zamanı geldiğinde verileceğini söyledi. 
     Özkök, ABD uçaklarına hava sahasını açma ile Kuzey Irak'ta asker bulundurma konularının birbirinin şartı olmadığını kaydetti. 
     Org. Özkök, Kara Kuvvetleri Komutanı Orgeneral Aytaç Yalman, Hava Kuvvetleri Komutanı Orgeneral Cumhur Asparuk, Deniz Kuvvetleri Komutanı Oramiral Bülent Alpkaya ile Jandarma Genel Komutanı Orgeneral Şener Eruygur, dün önce Başbakan Recep Tayyip Erdoğan ardından da CHP Genel Başkanı Deniz Baykal'ı ziyaret etti. Baykal, ziyaret öncesinde gazetecilere, "iade-i ziyaret herhalde" dedi. 
     Özkök ve kuvvet komutanlarının ziyareti yaklaşık bir saat sürerken, Baykal'ın görüşmeye kurmaylarını almaması dikkat çekti. Baykal, komutanları, CHP Genel Merkezi'nin merdivenlerine kadar uğurladı. Özkök, "Kuzey Irak'a girme durumunda değişiklik var mı " sorusu üzerine, "Neyin değiştiğini zannettiğinize bağlı" karşılığını verdi. 
     
     Yeri ve zamanı geldiğinde 

     Hükümetin direktif verdiğini, yurtdışına asker gönderme ve diğer kuvvetlerin hava sahasını kullanması için Meclis'ten yetki alındığını anımsatan Özkök, kendilerinin de bu düzenlemeleri yaptıklarını bildirdi. Özkök, şöyle konuştu 
     "Kuzey Irak'a göndereceğimiz birlikler ile hava sahamızı vermemiz, birbirinin şartı değildir. İkisi ayrı özellikleri olan konudur. Bunlar, durumun gelişmesine göre bakılacak. Türk Silahlı Kuvvetleri, bu konuda çeşitli planlar, çeşitli hazırlıklar yapmıştır. Yeri, zamanı geldiği zaman gayet tabii ki ilgili kararlar verilecek, bunlar gerçekleşecektir." 
     
     Baykal Komutanlar soğukkanlı 

     Türkiye'ye yönelik tehditlerin ortak bir şekilde değerlendirilmesine ihtiyaç olduğunu belirten Baykal, "Böylesi bir ortamda asker, siyasetçi ve toplumun her kesiminden insanların düşünce ve kaygılarını paylaşmasında yarar var" dedi. Komutanların gelişmeleri soğukkanlılıkla analiz ederek durumu görmeye çalıştıklarını dile getiren Baykal, olayın siyasi ve askeri boyutuna hakim olmalarından mutluluk duyduğunu kaydetti. Baykal, "Herkese görev düşüyor. Böyle bir ortamda iktidarıyla, muhalefetiyle, silahlı kuvvetleriyle hep birlikte ülkenin önünü açmak için ne gerekiyorsa yapmaya çalışıyoruz. Ülkemizin yeni tehditlere maruz kalmaması için ne yapılabilirse ona katkı vermek istiyoruz" diye konuştu. 
     
     Yarım saat sürdü 

     Komutanların Erdoğan'ı ziyareti ise yarım saat sürdü. Özkök ve kuvvet komutanlarını başbakanlığa gelişlerinde Başbakanlık Müsteşarı Fikret Üçcan karşıladı. 
     
</TEXT>
</DOC>
