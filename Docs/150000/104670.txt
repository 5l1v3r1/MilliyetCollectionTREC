<DOC>
<DOCNO> 104670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sonspo12.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
La Gazzetta dello Sport, Mehmet Okur ve Mirsad'a övgü yağdırdı 
</HEADLINE>
<TEXT>

     Dünyanın en yüksek tirajlı spor gazetesi olan İtalyan La Gazzetta dello Sport, 14. Dünya Erkekler Basketbol Şampiyonası'nda milli sporcular Mehmet Okur ve Mirsad Türkcan'ı ''öteki dünyanın olağanüstüleri'' biçiminde gösterdi. 
     ABD'nin İndianapolis kentinde bugün başlayacak olan şampiyonada ABD Milli Takımı'nı her zaman olduğu gibi ''rüya takım'' diye adlandırarak ayrı bir yere koyan gazete, diğer ülkelerin milli takımlarındaki bazı oyuncuların olağanüstü yeteneklere sahip olduğunun altını çizdi. 
     Çinli Yao Ming, Arjantinli Luis Scola ve Türk Mehmet Okur'u ön plana çıkartan gazete, Mehmet Okur için ''Avrupa Şampiyonası'nın kahramanlarından biri ve Hüseyin Beşok'un yerini çaldı, Detroit Pistons ile yeni sözleşme imzaladı, hala çok motive ve istikrarlı'' ifadelerini kullandı. 
     İtalyan spor gazetesi ayrıca, ''Avrupa'nın en sağlamı'' olarak tanımladığı Mirsad Türkcan'ı şampiyonada kaliteli oyunu garanti edecek isimler arasında gösterdi. 
     La Gazzetta dello Sport ayrıca, ABD Milli Takımı'nı yalnızca Emanuel Ginobili, Hidayet Türkoğlu, Dejan Bodiroga, Predrag Stojakoviç, Andrei Kirilenko, Dirk Nowitzki, Vlade Divaç, Pau Gasol ve Yao Ming'den oluşan bir kadronun yenebileceğini savundu. 
     





</TEXT>
</DOC>
