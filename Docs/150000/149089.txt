<DOC>
<DOCNO> 149089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sondun54.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli suskunluğunu Kuzey Irak için bozdu.. 
</HEADLINE>
<TEXT>

     MHP Genel Başkanı Devlet Bahçeli, Türkiye'nin, yanı başında bir oldu bittiye ve kaosa rıza göstermesinin hiçbir şekilde mümkün olmadığını söyledi. 
     Bahçeli, Almanya'nın Frankfurt kentindeki Türk Federasyonu Merkezi'nde Kuzey Irak'taki gelişmelerle ilgili yaptığı basın toplantısında, ''Irak halkının doğal kaynakları gibi, can ve mal güvenliğinin de çapulcu unsurların insafına terk edilmesi kabul edilemez bir durumdur. AK Parti hükümetinin de, meselenin önemi ve vehameti konusunda herhangi bir duyarlılığa sahip olmadığı ortaya çıkmıştır'' dedi. 
     Bölgedeki Amerikan birliklerinin de gerekli titizliliği ve duyarlılığı göstermediğini belirten Bahçeli, ''Amerikan kuvvetlerinin daha önceden önlem almamış olması çok dikkat çekicidir. Hiç kimse Kerkük'te ya da bir başka bölgede ateşle oynamamalıdır. İyi bilinmelidir ki, Irak'ta yaşayan Türkmen kardeşlerimize karşı işlenecek bir suç, Türk milletine karşı işlenmiş olacaktır'' diye konuştu. 
     Irak savaşının sonuna yaklaşıldığı bir dönemde ortaya çıkan otorite boşluğunun çok çeşitli sorunları beraberinde getirdiğini kaydeden Bahçeli, ''Birçok Irak şehrinde yağmalama olaylarına şahit olunmakta ve yeni bir terör dalgasının işaretlerine rastlanmaktadır. Özellikle, Irak'ın Türkmen şehri olan Kerkük'e giren çapulcu sürüsü talan girişiminde bulunmuştur. Bunun yanında, Musul'da da benzeri bir durumun tekrarlanmasından endişe duyuyoruz'' dedi. ''Türk devleti ve milletinin temel bir hassasiyeti olmasına rağmen, yağmacı peşmerge unsurlarının buna cesaret edebilmeleri çok vahim ve düşündürücü bir gelişmedir'' diyen Bahçeli, Peşmergelerin Kerkük'e girişlerinin ardında yatan nedenlerden birinin ''Türk devletinin kararlılığını sınama cüreti'' olduğunu savundu. 
     Gözden kaçırılmaması gereken bir konunun da, peşmergelerin Kerkük'e girer girmez, başta Tapu İdaresi olmak üzere Irak devletinin bölgeye ilişkin resmi belgelerinin bulunduğu binaları hedef alması olduğuna işaret eden Bahçeli, ''Tarihi bir Türk şehri olan Kerkük'teki nüfus dağılımının belirlenmesinde dayanak oluşturabilecek belgeler yok edilmek suretiyle 'kukla devlet senaryoları' için altyapı mı hazırlanmak istenmektedir '' dedi. 
     AK Parti hükümetinin, 20 Mart tarihinde TBMM'nin verdiği yetkiyi kullanması gerektiğini belirten Bahçeli, ''TBMM'nin verdiği yetkinin yanı sıra Türk devletinin Kuzey Irak'la ilgili olarak çizdiği kırmızı hatlar yeterince belirgindir. Bu hatlar açıkça ihlal edilmiştir. Dolayısıyla Türkiye'nin uyarıları havada kalmamalı, gereği yapılmalıdır'' dedi. 
     Hiç kimsenin Türkiye'den, milli hassasiyetlerine saygı göstermeyenlere saygı göstermesini beklememesi gerektiğini kaydeden Bahçeli, ''Irak savaşı bir an önce sonuçlandırılarak, kargaşa ve belirsizlik sürecine son verilmelidir. Irak'ın yeniden imar ve inşasında savaş koalisyonunun yeni bölgesel çatışmaları ve küresel krizleri tetiklemekten kaçınması çok önemlidir'' şeklinde görüş belirtti. 
     MHP Genel Başkanı Devlet Bahçeli, yarın Essen kentinde düzenlenecek Türk Federasyonu Genel Kurulu'na katılacak. 
     





</TEXT>
</DOC>
