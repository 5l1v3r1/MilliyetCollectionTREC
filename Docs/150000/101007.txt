<DOC>
<DOCNO> 101007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sonspo05.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst "Hakemler de hata yapabilir" 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, bugün başlayacak yeni sezonda hedeflerinin Birinci Süper Lig'de şampiyonluğu yakalamak olduğunu ifade ederken, Avrupa Şampiyonlar Ligi'nde hedeflerinin alt sınırının çeyrek finale yükselmek olduğunu söyledi. 
     Ali Dürüst, Galatasaray'ın hedefinin tüm sezonları şampiyon olarak bitirmek olduğunu kaydetti. Dürüst, ''Zaten Avrupa Şampiyonlar Ligi'nde oynayabilmenin bir şartı da ligi zirvede bitirmek. Yani bu hedefimiz hiçbir zaman değişmez. Şampiyonlar Ligi'nde ise hedefimizin alt sınırı çeyrek final oynamak, üst sınırı ise final ve şampiyonluktur'' diye konuştu. 
     Bu sezon ligin çok zorlu geçeceğini vurgulayan Dürüst, ligdeki tüm rakiplerin, özellikle şampiyonluk mücadelesi verecek ezeli rakiplerinin iyi transferler yaptıklarını ifade etti. 
     
     TARAFTARLARA ÇAĞRI 
     Dürüst, Galatasaray taraftarlarına da çağrıda bulanarak, ''Taraftarlarımız Ali Sami Yen Stadı'nda oynamanın avantajının ne olduğunu göstersinler'' dedi. 
     Bu sezon kendi evlerindeki maçları tamamıyla dolu tribünler önünde yapacaklarına inandığını belirten Dürüst, şöyle devam etti 
     ''Taraftarlarımız, yalnızca takımlarını desteklesinler. Başka takımların aleyhine yapılan tezahüratlar takımımızı motive etmez. Aksine bu tezahüratlar rakiplerin motive olmasını sağlar. Bu da bize zarar verir. Bunun için taraftarlarımız küfür içeren ve rakipler için aleyhte tezahürat yapmamalı, yalnızca takımını desteklemeli.'' Dürüst, taraftarların, Galatasaray'ın Avrupa kupası maçlarında rakipler aleyhine bağırmadığını ve yalnızca takımlarını desteklediğini vurgulayarak, ''Bu da bize UEFA Kupası'nı kazandıran etkenlerden biri olmuştur. Taraftarlarımız ligde de böyle davranıp, oyuna konsantre olurlarsa, 12. adam görevlerini tam anlamıyla yerine getirmiş olurlar. Taraftarlarımız öyle tezahürat yapmalılar ki, atılan bir taç atışı bile rakibe penaltı atışı korkusu vermeli'' diye konuştu. 
     
     ''HAKEMLER DE HATA YAPABİLİR'' 
     Hakemlerin bu sezon da geçmişte olduğu gibi hatalar yapabileceğine değinen Dürüst, ''Bu, futbolun içinde var, Dünya Kupası finallerindeki hataları da gördük'' dedi. 
     Dürüst, hakemlerin de insan olduğunu dile getirerek, ''Önemli olan yapılan bu hataların en aza indirilmesi. Hatalarda kasıt aramıyoruz, hakemlere güveniyoruz. Ayrıca maçlarda tansiyonun düşürülmesinin de hakem hatalarını azaltacağına inanıyoruz'' diye konuştu. 
     





</TEXT>
</DOC>
