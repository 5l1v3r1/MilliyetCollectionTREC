<DOC>
<DOCNO> 113841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/spor/yurundul.html </URL>
<DATE> 2002/10/19/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Büyük kayıp 
</HEADLINE>
<TEXT>

     Fenerbahçe cezası dolayısıyla boş tribünlere oynadı. Hem büyük maddi zarara uğradı, hem de evinde iki puan kaybetti. 
     Fenerbahçe’nin ilk yarıda hücum gücü sınırlıydı. Düşük tempo yüzünden, rakibin savunmasına sürekli yerleşim şansı tanındı. Kanat kombinezasyonları işlerlik kazanmadı. 
     Ortega ağırlıklı uygulanmaya çalışılan dar alandaki varyasyonlar genelde başarısız sonuçlandı. Ayrıca alışılmış saha içi rahatsızlığı yine gündemdeydi. Bir defa her takım Fenerbahçe karşısında orta alanı elini kolunu sallayarak geçebiliyor. Dün geceye bakalım, Revivo ile Ortega savunma yapmıyorlar. Orta sahada Stevic ağır çekim gibi belli dairede çakılı. Ogün driplinglerle depar kulvarlarına giriş çıkışlar yaparak ofansif güce destek vermeye çalışıyor, ardından geriye dönüp, rakipten top çalmakta yetersiz. 
     Böyle bir tabloda ilk yarıda Adanaspor organize çıkışlarla Fenerbahçe kalesini sık sık ziyaret etti. Bir gol attı, üç tane de kaçırdı... Hele skor avantajına sahipken Ali Asım yüzde yüzlük pozisyonda zoru başardı. 
     Pozisyon bulma sıkıntısı çeken Fenerbahçe fiziki çöküş içindeki futbolcusu Revivo’nun duran topuyla beraberliği sağlayabildi. 
     İkinci yarı da benzer görüntüde başladı. Ceyhun ve Tuncay’ın oyuna girmelerinden sonra Fenerbahçe’nin temposu arttı. Yoğun baskı kuruldu. Daha üretken bir Fenerbahçe vardı. Ama golü bulamadılar. Bu arada da son beş dakika içinde yenilgiyle burun buruna gelindi. 
     Yine Lorant’ın önemli hatalarını gözlemledik. Ümit Milli Takımı’nda başarılı performans çıkaran, fizik olarak da iyi durumdaki Tuncay’ı böylesine ağır çekim bir takımda uzun süre kulübede tutmak yanlıştı. Orta sahayı Stevic - Ogün ikilisine bırakmak da hataydı. Bu bölgenin ilk ismi Johnson’dur. Ama Lorant, Johnson’u defans blokunda oynatıyor. Bizce Johnson defans blokunda oynamayı bilmiyor. 
     Adanaspor başarılı bir futbol sergiledi. İyi savunma yaparken, çok akıllı çıkışlarla deplasmanda Fenerbahçe karşısında pozisyon zenginliği buldu. Eğer ele geçirilen net fırsatlar değerlendirilse, sahadan üç puanla ayrılmaları işten bile değildi. 
     Hakem Bülent Demirlek, bazı hatalar yaptı, vasat bir yönetim gösterdi. 
     



 SPOR 


































</TEXT>
</DOC>
