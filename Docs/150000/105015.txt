<DOC>
<DOCNO> 105015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/son/sontur17.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'ye İzmir'de ünlü milletvekili aday adayları... 
</HEADLINE>
<TEXT>

     İzmir'de CHP'nin 143 kişiden oluşan milletvekili aday adayları basına tanıtıldı. 
     CHP İzmir İl Başkanı Alaattin Yüksel, Efes Oteli'nde düzenlenen tanıtım toplantısında, CHP'nin İzmir'deki milletvekili aday adayı sayısının 143 olduğunu belirterek bir önceki seçimde bu sayının 43'te kaldığını anımsattı. Hiçbir şekilde aday arayışı içinde olmadıklarını kaydeden Yüksel, başka bazı partilerin kendilerini farklı göstermek için değişik siyasi görüşlere sahip olanlara da adaylık teklifinde bulunduklarını savundu. Yüksel, bu konuda AKP ve YTP'ye yönelik eleştiride bulundu. 
     Toplantıda, CHP'nin İzmir'deki 1. ve 2. bölge milletvekili aday adaylarının adları tek tek okunarak, platforma davet edildi. 
     Aday adayları arasında, emekli büyükelçi ve CHP Genel Başkan Yardımcısı İnal Batu, eski milletvekili Birgen Keleş, CHP Genel Sekreter Yardımcısı Bülent Baratalı, İzmir Eczacı Odası Başkanı Levent Kamacık, DİSK Genel Sekreteri Musa Çam, Gazeteci Ünal Ersözlü, CHP Parti Meclis Üyesi Türkan Miçoğulları, 'Bizimkiler' dizisinde ''katil'' tiplemesiyle ünlenen tiyatro sanatçısı Aykut Oray, TARİŞ Genel Müdürü Ayhan Özer, Aliağa eski belediye başkanı Hakkı Ülkü, İZFAŞ Eski Genel Müdürü İrfan Erol, emekli hava tuğgeneral Mehmet Yurdakan, İzmir İnşaat Mühendisleri Odası Başkanı Mehmet Karcı, CHP Parti Meclis Üyesi Oğuz Oyan, eski il başkanı Selçuk Ayhan ve emekli korgeneral Yaşar Müjdeci de yer alıyor. 
     
     ''SİYASİ AHLAK DEKLARASYONU'' İMZALANDI 
     Aday adaylarının platformda yerini almasından sonra İl Başkanı Yüksel, il teşkilatının milletvekili aday adayları için hazırladığı siyasi ahlakı konu alan deklarasyonu okudu. 
     Milletvekili aday adayının uyacağı kriterlere dikkat çekilen deklarasyonda, politik yozlaşmanın dışında kalınıp kısır partizanlıktan uzak durularak toplumun ve ülkenin çıkarlarının öne çıkarılması esas alınıyor. 
     Aday adayları da Yüksel'in okuduğu deklarasyona hep bir ağızdan yüksek sesle uyma sözü verdiler. Ayrıca deklarasyonu imzaladılar. 
     





</TEXT>
</DOC>
