<DOC>
<DOCNO> 111481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sonspo11.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay 1 - Fenerbahçe 3 
</HEADLINE>
<TEXT>

     Birinci Süper Futbol Ligi'nde Fenerbahçe, deplasmanda Altay'ı 3-1 yendi. 
     
     İlk yarı 

     Fenerbahçe, karşılaşmanın ilk yarısı boyunca atak bir oyun sergiledi ve rakip kalede etkili oldu. Buna karşılık Altay da savunmaya dönük bir oyun anlayışını benimsemedi ve güçlü rakibi karşısında golü düşünen bir oyun sergiledi. 
     5. dakikada Steviç'in soldan ceza alanı içine yaptığı ortada, 
     Ortega ve Serhat anlaşmazlığa düşünce, yetişen Altay savunması tehlikeyi uzaklaştırdı. 
     19. dakikada Altay'ın golü geldi. İnanç, sağdan ceza alanına topu 
     ortaladı. İyi yükselen Ümit İnal, topa Rüştü'den önce dokunarak önüne düşürdü ve boş kaleye gönderdi 1-0. 20. dakikada Sinan'ın attığı sert şutta kaleci Rüştü, topu yumrukla kornere çeldi. 25. dakikada Fenerbahçe beraberlik golüne ulaştı. Ceyhun'un yaklaşık 25 metreden kullandığı serbest vuruşta, direkten dönen topu Ortega kafayla ağlara yolladı 1-1. 31. dakikada Altay ceza alanı içinde oluşan karambolde, Serhat'ın etkili şutunda, kaleci Ramazan topu yumrukla uzaklaştırdı. 40. dakikada Ortega, mükemmel bir pasla Ogün'ü topla buluşturdu. Kaleciyle karşı karşıya kalan Ogün, topu önce Ramazan'ın üzerinden aşırttı, sonra da filelere gönderdi 2-1. 45. dakikada Altay, Fenerbahçe kalesine etkili geldi. İnanç'ın sağdan yaptığı ortada, Ümit İnal'dan önce topa kafayı vuran Fatih tehlikeyi önledi. İlk yarı Fenerbahçe'nin 2-1 üstünlüğüyle tamamlandı. 
     
     İkinci yarı 

     Karşılaşmanın ikinci yarısı başlamadan önce Fenerbahçeli taraftarların bulunduğu kapalı tribünde kargaşa yaşandı. Taraftarlar, tribün koltuklarını söküp güvenlik güçlerine fırlattılar. Polis de taraftarlara copla müdahale etti. 
     İzmir Emniyet Müdürü Halil Tataş, telsizden sık sık anons yaparak güvenlik güçlerinin sakin olmasını ve yerine oturmasını emretti. 
     Çıkan olaylarda, 1'i bıçakla yaralanan 2 taraftar, saha içindeki ambülanslara taşınarak Alsancak Devlet Hastanesi'ne kaldırıldı. 
     Altaylı taraftarların bulunduğu tribünden protokol tribününe madeni para atılması nedeniyle oyunun bitimine 5 dakika kala stadı terkeden Dışişleri Bakanı ve Başbakan Yardımcısı Şükrü Sina Gürel de yoğun güvenlik önlemi altında tribünden dışarıya çıkarıldı. 
     Maçın hakemi Ali Aydın, karşılaşmanın 78. dakikası oynanırken, Fenerbahçe Teknik Direktörü Werner Lorant'ı saha dışına gönderdi. 
     Altay, ikinci yarıya Oktay'ın yerine Aytekin'i alarak başladı. 
     49. dakikada Fenerbahçe'de, Ümit Özat'ın yerine Tuncay oyuna girdi. 
     56. dakikada Fenerbahçe'de, Ceyhun'un yerine Cem Karaca oyuna girdi. 
     57. dakikada Altay beraberliğe çok yaklaştı. Şık hareketlerle rakip ceza alanına giren Sinan'ın çapraz pozisyonda attığı etkili şutta, kaleci Rüştü son anda topu kornere çeldi. 
     60. dakikada Altaylı savunma oyuncularından güzel hareketlerle sıyrılan Serhat, bekletmeden vurdu. Kaleci Ramazan topu kornere gönderdi. 
     65. dakikada Altay'da, Toprak'ın yerine Effa oyuna dahil oldu. 
     73. dakikada sahanın başarılı ismi Ortega, sağ kanattan rakiplerini çalımlayarak götürdüğü topu ceza alanı içine ortaladı. Uygun durumdaki Steviç, düzgün bir vuruşla topu ağlara gönderdi 3-1. 
     75. dakikada Ortega'nın mükemmel arapasıyla bir anda kaleciyle karşı karşıya kalan Tuncay, plase bir vuruş yaptı. Top az farkla yandan auta çıktı. 
     82. dakikada Altay'da, Sinan'ın yerine Buba oyuna girdi. 
     88. dakikada Fenerbahçeli Ortega, alkışlar arasında oyundan çıktı, yerine Rapaiç oyuna alındı. 
     Karşılaşma, Fenerbahçe'nin 3-1'lik galibiyetiyle sona erdi. 
     





</TEXT>
</DOC>
