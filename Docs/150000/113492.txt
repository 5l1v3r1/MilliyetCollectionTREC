<DOC>
<DOCNO> 113492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sonspo18.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant ''Hayatımda böyle bir olaya tanık olmadım'' 
</HEADLINE>
<TEXT>

     Fenerbahçe Teknik Direktörü Werner Lorant, Futbol Federasyonu Profesyonel Futbol Disiplin Kurulu'nun PFDK verdiği ceza nedeniyle yarın Adanaspor ile seyircisiz oynayacakları lig maçının daha zor geçeceğini söyledi. 
     Samandıra Tesisleri'nde düzenlediği basın toplantısında kendisine yöneltilen soruları yanıtlayan Alman teknik adam, seyircisiz oynayacakları için konsantrasyon sorunu yaşayacaklarını ifade ederek, ''Stattaki atmosfer her zamanki gibi olmayacak. Bu nedenle bu maç bizim için çok daha zor geçecek. Ama bu dezavantajı düşünmeden, sadece rakibi düşünerek 3 puanı alacağız. Yapacak bir şey yok, bu duruma katlanacağız'' dedi. 
     Futbolculuk hayatı ve teknik direktörlük geçmişinde daha önce böyle bir uygulamayla karşılaşmadığını kaydeden Lorant, taraftarların futbolu bütünleyen bir parça olduğunu belirterek, şöyle konuştu 
     ''Hayatımda böyle bir olaya tanık olmadım. Bu tür bir ceza olmamalı. Taraftar benim için futbolun ayrılmaz bir parçasıdır. Seyirci futbolu bütünleyen bir parçadır. Onlar olmayacaksa antrenman sahasında da oynayabilirdik. Yarın taraftarlarla biz ayrı ayrı yerlerde olacağız.'' 
     
     ''GARİPLİKLERLE DOLU CEZA'' 

     Werner Lorant, Altay maçında PFDK'nın kendisine verdiği 10 günlük hak mahrumiyeti cezasının da garipliklerle dolu olduğunu savundu. 
     Kendisinin verilen cezayla ilgili bilgilendirilmediğini vurgulayan Alman çalıştırıcı, ''Düşüncelerimi söyleme şansım olmadı. Neden böyle bir ceza verildiğini hiç bilmiyorum'' dedi. 
     Altay maçının son dakikalarında hakem Ali Aydın tarafından tribüne yollanmasının verilmiş bir ceza olduğunu, ikinci kez verilen cezanın ise ''garip'' olduğunu anlatan Lorant, ''Ben belki oyuncularıma bir şey söylüyor olabilirdim. Burada ikinci bir garip olay da aynı hareketten ikinci kez ceza görmem oldu. Maçta tribüne yollanarak bir kez cezalandırıldım, ardından da 10 günlük hak mahrumiyeti cezası verildi. Bence anlaşılmaz bir karar'' diye konuştu. 
     Almanya'da bu tip olaylarla ilgili verilen kararlara da değinen Lorant, şöyle devam etti 
     ''Almanya'da eğer yanlış bir hareketi ilk kez yapıyorsanız ceza daha yumuşak olur. Ben Türkiye'de ilk kez böyle bir şey yaptım. Almanya'da hakeme küfür ettiyseniz, en fazla para cezası verilir. Eğer sık sık aynı hareketleri yaparsanız, tabii ki şiddetli cezalandırılırsınız. Burada benim hareketim hakem tarafından kendisine göre yorumlanarak değerlendirildi.'' 
     
     MİLLİLERE ÖVGÜ 

     Fenerbahçe Teknik Direktörü Lorant, milli takımlarda bulunan Rüştü, Tuncay ve Serhat'ın performanslarının kendisini son derece mutlu ettiğini söyledi. 
     Rüştü'nün her iki milli maçta da inanılmaz kurtarışlar yaptığını belirten Lorant, Tuncay'ın da ne kadar büyük bir oyuncu olduğunu tekrar kanıtladığını ifade etti. 
     Serhat'ın milli takımdaki başarılı performansını artık Fenerbahçe'ye de yansıtmasının zamanının geldiğini anlatan Alman teknik adam, ''Serhat her maçta birer ikişer gol atarak görevini başarıyla yerine getiriyor. Milli takımdaki gollerini Fenerbahçe'de de atması lazım. Ben ondan bunu istiyorum. Bunun da zamanı geldi. Ayrıca ben Tuncay'ın da ne kadar büyük bir oyuncu olduğunu biliyorum ve kendisi bunu tekrar kanıtladı'' şeklinde konuştu. 
     
     ''ÜMİT, OYNAYABİLECEK DURUMDA'' 

     Kaburga kemiğindeki kırık nedeniyle A Milli Takım aday kadrosundan çıkarılan Ümit Özat'ın yarınki maçta oynayabilecek durumda olduğunu belirten Lorant, yine de son kararı maç öncesinde vereceğini söyledi. 
     Takım halinde fiziksel olarak Adanaspor maçına hazır olduklarını anlatan Lorant, ''Ümit'in durumu çok iyi. Oynayabilecek durumda. Ama son kararı yarın vereceğim. Milli futbolcularımız bu akşam kampa katılacak ve ben hepsini maça kadar en iyi şekilde konsantre edeceğim'' dedi. 
     
     ''RÜŞTÜ İÇİN ELBİRLİĞİ YAPMALIYIZ'' 

     Lorant, belindeki sakatlığı nedeniyle Rüştü'nün şikayetlerinin azalması için elbirliği yaparak, başarılı file bekçisini sağlıklı duruma getirmeye çalışacaklarını kaydetti. 
     Basın toplantısının son bölümünde bir gazetecinin, ''Milli Takımlar Teknik Direktörü Şenol Güneş, Rüştü'yü Liechtenstein maçında oynattığı için eleştiriliyor. Siz ne düşünüyorsunuz'' şeklindeki sorusu üzerine Güneş'i destekleyen ifadeler kullanan Lorant, şöyle konuştu 
     ''Şenol Güneş'in aldığı bu kararı tartışmamızın yararsız olduğunu düşünüyorum. Güneş, milli takım teknik direktörlüğü yapacak seviyede bir insansa, aldığı kararlardan kimsenin şüphe duymaması lazım. Bunun tartışmasını yapmak bize düşmez. Ben meslektaşım hakkında bu konuda konuşmak istemem. Belki Rüştü'nün ağrıları dünkü maç öncesinde dinmiş olabilir. Bana, milli takım antrenörüne ve kulübümüze bir görev düşüyor Rüştü'nün şikayetlerinin sona ermesi için elbirliği yapmalıyız. Bu ilk başta benim ve kulübümün görevidir. Rüştü'nün şikayetlerinin azalması için bir program dahilinde çalışmalar yapacağız.'' 
     





</TEXT>
</DOC>
