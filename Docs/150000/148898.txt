<DOC>
<DOCNO> 148898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sonspo26.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon sevinçten uçuyor... 
</HEADLINE>
<TEXT>

     Türkiye Kupası yarı finalinde Malatyaspor'u deplasmanda 3-0'lık bir sonuçla yenerek finale yükselen Trabzonspor'da, kulüp başkanı Özkan Sümer, ''Malatyaspor maçının bu kadar kolay olacağını düşünmüyorduk'' dedi. 
     Malatyaspor ile yapacakları karşılaşma öncesi karşılaşmanın çok zorlu bir biçimde geçeceğini tahmin ettiğini ifade eden Özkan Sümer, şöyle devam etti 
     ''Oyuncularımız iyi oynadılar. Bizim açımızdan çok güzel bir müsabaka oldu. Malatya seyircisinin tutumunu da takdir etmek lazım. Bu kadar bağlandıkları bir maçta hiçbir taşkınlık ortaya koymadılar. Kupada finale yükselmek beklediğimiz bir sonuçtu ancak bu kadar zor olacağını düşünmüyorduk.'' Türkiy Kupası'nda Gençlerbirliği ile Trabzonspor'un finale hakederek geldiklerini de ifade eden Sümer, ''2 takım da Türkiye liglerinin en iyi futbol oynayan ekipleri. Futbol adına kupa maçında güzel görüntüler ortaya koyulması samimi dileğim. Bu bir finaldir. Finalde Malatya'da olduğu gibi saha içinde ve saha dışında da özlemini duyduğumuz güzellikler yaşamak istiyoruz'' diye konuştu. 
     
     5 SEZON SONRA FİNAL 
     Trabzonspor, Türkiye Kupası'nda 5 sezon sonra final oynama hakkı elde etti. 
     En son 1996-97 sezonunda finalde sahasında Kocaelispor ile 1-1 berabere kalan bordo-mavililer, deplasmanda 1-0'lık sonuçla rakibine yenilerek kupayı elde edememişti. 
     
     AVRUPA YOLU 
     Türkiye Kupası'nda finale yükselen bordo-mavililer, büyük olasılıkla UEFA Kupası'nda mücadele etme hakkı kazanacak. 
     Karadeniz ekibi en son 1998-99 sezonunda UEFA Kupası'nda mücadele etmiş ve son 3 sezondur Avrupa kupalarına katılma hakkı elde edememişti. 
     Trabzonspor ile Gençlerbirliği Türkiye Kupası'nda ilk kez birbirleriyle final oynayacak. 
     





</TEXT>
</DOC>
