<DOC>
<DOCNO> 111475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sonspo05.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürsoy ''Son yılların en güzel futbollarından birini oynadık'' 
</HEADLINE>
<TEXT>

     Trabzonspor Kulübü Asbaşkanı Ömer Gürsoy, Bursaspor'u deplasmanda 2-1 yendikleri maçta, son yılların en güzel futbollarından birini oynadıklarını söyledi. 
     Ömer Gürsoy, A.A muhabirine yaptığı açıklamada, geçen hafta Samsunspor'a 1-0 yenildikleri karşılaşmada da iyi bir futbol ortaya koyduklarını ve bu futbolun kendilerini ilerisi için umutlandırdığını dile getirerek, ''Bu iyi futbolumuz bu hafta sonuç verdi. Bursaspor karşısında hak ederek 3 puana ulaştık'' dedi. 
     Bordo-mavili takımın, iyi futbolunu sürdürmesi durumunda ligde üst sıralarda kendine yer bulacağına inandığını da ifade eden Gürsoy, şöyle konuştu 
     ''Dileğimiz, güzel futbolun bundan sonraki haftalara da yansımasıdır. İstikrarı sağlamamız gerek. Puan olarak üst sıralardan fazla kopmadık. 3 puanlı sistemde üst sıralarda kendimize yer edinmemiz zor değil. Geçen hafta sahamızda Samsunspor'a yenilmeseydik, bu hafta ilk 5 içinde kendimize bir yer bulacaktık.'' 
     
     ''İÇ SAHADA STRESLİYİZ'' 
     Gürsoy, ligde deplasmanda daha fazla puan toplamalarını utbolcuların dış sahada daha rahat futbol oynamasına bağladığını söyledi. 
     Bordo-mavili takımın kendi seyircisi önünde stres yaşadığını ifade eden Gürsoy, ''Taraftarların, sahasında galibiyetten başka bir sonucu düşünmemesi her zaman olmuştur. Futbolcular da bu beklentiye cevap verememinin stresini yaşıyorlar. Futbolcular, üzerlerindeki psikolojiyi attıktan sonra daha güzel günler bizi bekliyor'' diye konuştu. 
     Teknik direktör Samet Aybaba'nın, sahaya her maçta değişik kadrolar sürmesiyle ilgili olarak da Gürsoy, ''Trabzonspor'un geleneğinde yönetim ve teknik kadro ilişkileri belirli sınırlar içindedir. Bu hocanın takdiridir. Ancak bir takım kaptanı olabilirsiniz, kamuoyunda star olabilirsiniz ama sahada isminize yakışır oynamıyorsanız, isminizin futbol oynamaya yetmediğini de bilmelisiniz'' dedi. 
     
     FUTBOLCULARA İZİN 
     Bu arada Bursaspor galibiyetinden sonra futbolculara 3 gün izin verildi. 
     Bordo-mavililer, 9 Ekim Çarşamba günü yapacağı çalışmayla hazırlıklarını sürdürecek. 
     Öte yandan bordo-mavili takımda, Bursaspor galibiyeti nedeniyle futbolculara 4'er milyar lira prim verilecek 
     





</TEXT>
</DOC>
