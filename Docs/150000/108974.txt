<DOC>
<DOCNO> 108974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/son/sondun01.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokoğa çıkma yasağına uymayan 4 Filistinli öldürüldü... 
</HEADLINE>
<TEXT>

     Filistin lideri Yaser Arafat'ın karargahının İsrail ordusunca kuşatılmasını protesto etmek amacıyla, sokağa çıkma yasağına rağmen Filistin kentlerinin caddelerini dolduran göstericilerin üzerine ateş açan İsrail askerleri, 4 Filistinliyi öldürdü. 
     Filistinli doktorlar, Arafat'ın lideri olduğu Fetih hareketi tarafından Batı Şeria ve Gazze Şeridi'ndeki birçok kentte düzenlenen protestolara katılan Filistinlilerden Ramallah'da 2, Nablus ve Tulkarim'de ise birer kişinin öldüğünü, 15 kişinin de yaralandığını söylediler. 
     Bu arada, İsrail ordusu Arafat'ın karargahına yönelik kuşatmasını daha da sıkılaştırıyor. 
     Bölgedeki kaynaklar, İsrail ordusunun, Arafat'ın bürosunun önündeki binayı yıkmaya başladığını belirtiyorlar. 
     İsrail'e ait ağır makinelerin, Arafat'ın ağır hasara uğrayan bürosunun da bulunduğu binanın toplantı salonunun duvarını yıkmaya başladığı bildiriliyor. Toplantı salonunun da yıkılmasından sonra karargahta sadece Arafat'ın hapsedildiği binanın kalacağı kaydediliyor. 
     İsrail, aradığı ve Arafat'ın karargahında olduğunu iddia ettiği 20 militanın teslim edilmesini istiyor. Arafat'ın taştan yapılmış karargahını sıkı kuşatma altına alan İsrail askerleri, hoparlörlerle binadaki herkesin dışarı çıkması çağrısında bulunuyorlar. 
     Tüm dünyada İsrail'in Arafat'a zarar vereceği korkusu yükselirken, İsrail ordu radyosu, Arafat'ın bulunduğu binayı yıkma planı olmadığını, amacın ana binada bulunan 200 kişinin tamamının dışarı çıkarak teslim olmaları olduğunu duyurdu. 
     Radyo, bu kişilerden arananların tutuklanacağını, diğerlerinin ise serbest bırakılacağını belirtti. 
     Karargahından çıkmayacağını sık sık yineleyen Arafat ise İsrail parlamentosunun Arap milletvekili Ahmed Tibi'yle telefonla yaptığı konuşmada, ''Allah'ın bana şehit olma onurunu bahşedeceğini ümit ediyorum. Hiç kimse İsrail'e teslim edilmeyecek'' dedi. 
     Öte yandan üst düzey Filistinli yetkililer, daha önce sorunun çözülmesi için ABD'nin ''görüşmelere başla'' önerisini kabul eden İsrail Başbakanı Ariel Şaron'un, bu kararından dönerek ablukayı sıkılaştırdığını ifade ettiler. 
     İsrail hükümet kaynakları, Arafat istenilen militanları teslim etmeden Şaron'ın, ''kılını kıpırdatmayacağını'' belirtiyorlar. 
     Filistin yönetimi ise silahı sırtında, masasında maden suyu ve şişelerle Arafat'ı yorgun ve endişeli bakışlarla gösteren fotoğraflarını yayınladı. 
     





</TEXT>
</DOC>
