<DOC>
<DOCNO> 100600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sontur16.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim rüşveti gibi il yapma vaadi... 
</HEADLINE>
<TEXT>

     Türkiye seçim sürecine girdi, siyasetçiler oy toplamak için bildik yöntemleri tozlu raflardan indirdi. 
     Oy pazarlıklarının gözde araçlarından biri de "il olma vaadi" Türkiye seçim dönemiyle birlikte il yapma çabalarına bir kez daha tanıklık etmeye başladı. 
     Önce Bülent Ecevit'ten "enişte" torpilli Şebinkarahisar ortaya çıktı. Ardından İnegöllüler ayaklandı. Aslında birkaç gün içinde ayaklanan "Biz de il olmak istiyoruz" diye gösterilere başlayacak ilçelerin sayısının artacağını herkes biliyor. 
     Ancak seçmenler her seçim döneminde verilip sonradan unutulan vaatlerden artık sıkıldı. 
     Bunun son örneği de Muş'ta yaşandı. Yaklaşık 300 kişinin yaşadığı Güzeldere Köyü sakinleri köy girişine "siyasetçi giremez" levhası dikti. 
     Köy küçük, tepkisi sınırlı ancak Türkiye'de siyasetçiye yönelik eleştirileri özetlemesi açısından anlamlı. 
     İşte ajanslardan gelen bugünkü gelişmeler... 
     TBMM'de grubu bulunan partilerin milletvekilleri iki ayrı başvuruyla Şebinkarahisar ve İnegöl'ün il yapılması için Meclis'i yarın olağanüstü toplantıya çağırdılar. 
     Olağanüstü toplantı çağrı başvurusu için gerekli imzaları toplayan milletvekilleri Meclis'in yarın saat 15.00'te toplanmasını istediler. Şebinkarahisar ile ilgili başvuruda, TBMM'nin Giresun milletvekilleri Turhan Alçelik, Burhan Kara, Hasan Akgün, Mustafa Yaman ve Rasim Zaimoğlu'nun daha önce verdikleri yasa önerilerinin birleştirilerek görüşülmesi önerildi. İnegöl'ün il yapılmasına ilişkin olağanüstü toplantı başvurusu ise SP ve MHP Bursa milletvekilerinin girişimiyle gerçekleşti. Başvuruda Alanyurt, Yenice, Cerrah, Tahtaköprü, Kurşunlu'nun ilçe, İnegöl'ün de il yapılmasına ilişkin yasa önerisinin yarın ele alınması istendi. 
     
</TEXT>
</DOC>
