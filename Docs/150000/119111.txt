<DOC>
<DOCNO> 119111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sonspo36.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Mirsad Türkcan eleştirilmekten kurtulamadı 
</HEADLINE>
<TEXT>

     Basketbolda Erkekler Avrupa Ligi B Grubu'nda, dün gece evinde yaptığı maçta Slovenya'nın Union Olimpia Ljubljana takımını 86-79 yenen İtalya'nın Montepaschi Siena takımında, antrenör Ergin Ataman, bundan sonra istikrarı yakalamaya başlayacaklarını söyledi. 
     Ergin Ataman, A.A muhabirine yaptığı açıklamada, ligde önlerindeki 2 deplasmanda da kazanabilecekleri maçlar olduğunu, daha sonra fikstür açısından avantajlı olduklarını bildirdi. 
     ''Union Olimpija galibiyeti moral verdi'' diyen Ataman, İtalyan basınında takımı konusunda polemikler yaratıldığını savundu. Türk antrenör, ''Halen oturmamış bir takımız. Ama asla ne kriz yaşadık ne de bundan çıktık. Benim hakkımda yazılanlar da yalnızca polemikti. Çünkü geçen yıl elde ettiğim başarılarla benim takımda oldukça fazla kredim var. Kulüp artık beni tanıyor ve bana güveniyor'' dedi. 
     Mirsad'ın taraftarlar tarafından dün geceki maçta ıslıklandığını ve üzerinde büyük bir baskı bulunduğunu ifade eden Ataman, yine de Türk basketbolcunun dünkü maçta gösterdiği performanstan memnun olduğunu dile getirdi. 
     Öte yandan maç sonrasında İtalyan basınında yapılan yorumlarda, ''Siena rahat nefes alıyor'' denildi. B Grubu'nda lider rakibini etkili oyunuyla yenmeyi başaran Montepaschi Siena'nın, biraz olsun krizden kendisini kurtarmayı başardığını yazan İtalyan gazeteleri, Türk antrenör Ergin Ataman'ın, hakkındaki eleştirilere iyi bir yanıt verdiğini kaydetti. La Gazzetta dello Sport, ''Siena, Bowdler ile nefes alıyor'' başlığını attığı haberinde, Ataman'ın geleceğinin artık ''karanlık'' olmadığını ve yüzünün yeniden gülmeye başladığını yazdı. Gazete, takımdaki Türk basketbolcu Mirsad Türkcan için, ''Bir kez daha iz bırakamadı'' ifadesini kullandı. 
     Bu takıma büyük umutlarla getirilen Mirsad Türkcan'ın, halen kendisinden bekleneni ortaya koyamadığını kaydeden gazete, Sloven takımı karşısında yalnızca 2 sayı atan Mirsad Türkcan'ı, aldığı ribauntların kurtardığını öne sürdü. 
     Corriere dello sport gazetesi ise Montepaschi Siena'da Chiacig'i ön plana çıkartırken, Ataman'ın takımın bu kez hata yapmadığını bildirdi. Kullanılan ifadelerde, ''Zaferi bulan Montepaschi, krizin hayaletlerini kovdu'' denildi. 
     





</TEXT>
</DOC>
