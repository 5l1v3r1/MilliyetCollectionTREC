<DOC>
<DOCNO> 112882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/soneko08.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsaya haftalık bakış... 
</HEADLINE>
<TEXT>

     Borsa'da bu hafta, ABD'nin olası Irak operasyonu ve bölgedeki gelişmeler ile seçim öncesi iç siyaset yakından izlenecek en önemli konuları oluşturacak. 
     Şekeryatırım Menkul Değerler Kurumsal Finansman ve Araştırma Müdür Yardımcısı Aslı Yüksel, yaptığı değerlendirmede, geçtiğimiz haftanın endekste sürpriz yükseliş getirdiğini kaydetti. 
     Ancak hareketin sürekliliğinin kendini bu hafta belli edeceğini vurgulayan Yüksel, başlayan hareketin 9,000 desteğinin üzerine çıkışı sağladığı için önem taşıdığını, sığ işlem hacminin 300 trilyon düzeyine yükselmesinin de diğer olumlu gelişmeyi oluşturduğunu bildirdi. 
     Aslında geçen hafta bu yukarı hareketi ve hacim artışını sağlayacak olumlu bir haber gelmediğine dikkati çeken Yüksel, şunları söyledi 
     ''Avrupa Birliği üyeliği ve Irak operasyonlarının belirsizliği devam ediyor. Hatta George Bush, Temsilciler Meclisi ve Senato'dan aldığı yetkiyle daha da güçlü hale geldi. Ancak burada beklenti Türkiye'nin kendi çıkarlarına uygun bir müttefik olacağı yönünde ve savaşı lehine döndürme ihtimali satın alınıyor. Diğer yandan uluslararası piyasalarda gerek Avrupa gerek Amerika'da başlayan yukarı hareket İMKB için iyimser hava yaratıyor. Aylardır iyimser olan makro göstergeler ise dokuz aylık bilançolarda kendini gösterecek.'' Tüm bunlara rağmen endekste bu haftanın oldukça önem taşıdığını dile getiren Yüksel, ''Endekste ve yönlendirici hisselerde dirençlerin 1-2 kademe altında kapanış gerçekleşti. Dolayısıyla bu hafta 9,400'e yukarı hareketlenmelerde kısa vadeli satışlar etkin olabilir'' dedi. 
     9,650 direncinin geçilmesinin yukarı hareketi 10,000 ve üzerine taşıyabileceğini, geri çekilmelerde ise 9,100 seviyesinin oldukça önemli olduğunu kaydeden Aslı Yüksel, ''9,100'e geri çekilmelerde alıcıların güçlenişi piyasada yukarı hareketin devamının geleceğini gösterecek'' diye konuştu. 
     Yüksel, endekste 9,100-8,900-8,700 seviyelerini destek, 9,400-9,650-10,000-10,500 seviyelerini ise direnç noktaları olarak gösterdi. 
     





</TEXT>
</DOC>
