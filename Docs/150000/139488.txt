<DOC>
<DOCNO> 139488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sonspo28.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetin Malatyaspor çok ciddi bir rakip... 
</HEADLINE>
<TEXT>

     Fenerbahçe Teknik Sorumlusu Oğuz Çetin, ligin 22. haftasında yarın Malatyaspor ile yapacakları maçın oldukça zorlu geçeceğini söyledi. 
     Oğuz Çetin, Samandıra Tesisleri'nde düzenlediği basın toplantısında, rakiplerinin Galatasaray ile geçen hafta yaptığı maçı izlediğini belirterek, ''Malatyaspor çok iyi organize olan, koşan, mücadele eden, ligin en iyi takımlarından biri. Çok ciddi bir rakip. Yarın bizi zorlu bir mücadele bekliyor'' diye konuştu. 
     Çetin, ligin 21. haftasında Denizlispor ile yapacakları maçın, rakiplerinin UEFA Kupası maçı nedeniyle ertelenmesinin kendileri için handikap olduğunu kaydederek, şöyle konuştu 
     ''Gaziantepspor maçından sonra 1 hafta oynamamak bir handikaptı. Ancak bu durumu en iyi şekilde kendi lehimize çevirecek gerekli çalışmaları yaptık. Hava şartları çalışmalarımızı zorlaştırdı. Buna rağmen, Malatyaspor maçına en iyi şekilde hazırlandık. Yarınki maçta kazanma hırsıyla oynayan ve kazanmasını bilen bir takım olduğumuzu yine göstereceğiz. 
     
     ''BİR HATA VARSA BENİMDİR'' 

     Ankaragücü maçında takımın başında sahaya kıyafet yönetmeliğine uymayarak çıktığı için Profesyonel Futbol Disiplin Kurulu'nun PFDK kendisine verdiği 1 ay hak mahrumiyeti cezasıyla ilgili soruları da yanıtlayan Çetin, ''Ortada bir hata varsa benimdir'' dedi. 
     Ankaragücü maçı öncesi, federasyon yetkilileriyle görüşmeler yapıldığını ve sahaya takım elbiseyle çıkmasında bir sorun olmayacağının bildirildiğini anlatan Çetin, şunları söyledi 
     ''Maç içinde de hiçbir yetkili beni bu konuda uyarmadı. Ama ben yine de kesinlikle bunların arkasına sığınmam. Benim her zaman olduğu gibi yine resmi bir yazı alıp böyle davranmam daha doğru olurdu. Kuralların dışına çıkmamaya özen göstermiş biri olarak bana, bu cezadan önce ihtar verilebilirdi. Sonuçta ortada bir hata varsa benimdir. Sorumlu kişi benim. Bu durumu takıma herhangi bir handikap yaratmadan aşmaya çalışacağız.'' Çetin, kıyafet konusunda böyle bir uygulamanın varlığı konusundaki görüşlerini de, ''Federasyonun koyduğu bazı kurallar var. Bu büyük camiada teknik sorumluluk görevini yapan bir kişi olarak, sahaya bu şekilde örnek bir kıyafetle çıkmam son derece doğaldır. Bu kadar kalıplar içinde kalmak doğru değil'' diye açıkladı. 
     Bu arada basın toplantısına takım elbiseyle gelen Çetin, bir basın mensubunun, ''Hocam bu kıyafetle geldiniz, ceza almaz mısınız '' biçimindeki sorusuna esprili bir dille, ''Bu kez resmi izin alarak geldim'' diye yanıt verdi. 
     
     ''ORTEGA KONUSUNU ZAMANI GELİNCE KONUŞURUZ" Çetin, Fenerbahçe ile henüz resmi bağları kopmayan Ortega'nın yeniden dönmesi durumunda nasıl tavır göstereceği biçimindeki bir soru üzerine, ''Bu konu bizim dışımızda. Yöneticilerimiz gerekli görüşmeleri yapıyor. O gün geldiğinde konuşuruz'' dedi. 

     Çetin, Fenerbahçe'ye transfer olacağı ileri sürülen Galatasaraylı futbolcu Hasan Şaş konusunda da bir yorum yapmayacağını bildirdi. 
     Öte yandan, Arjantinli futbolcu Ariel Ortega'nın dönmek istediği eski kulübü River Plate'in başkanının, bugün İstanbul'a gelerek sarı-lacivertli kulübün yöneticileriyle görüşeceği öğrenildi. 

     
</TEXT>
</DOC>
