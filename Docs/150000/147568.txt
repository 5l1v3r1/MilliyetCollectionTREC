<DOC>
<DOCNO> 147568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sonspo23.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Seba İnşallah 100. yılımızı şampiyonluk kupasıyla süsleriz... 
</HEADLINE>
<TEXT>

     Beşiktaş Kulübü Onursal Başkanı Süleyman Seba, siyah-beyazlı kulübün 100. kuruluş yılında kendisini en çok şampiyonluğun mutlu edeceğini söyledi. 
     Siyah-beyazlı kulübün resmi yayın organı Beşiktaş Dergisi'nin bu ayki sayısında kendisiyle yapılan röportajda görüşlerini anlatan Süleyman Seba, ''İnşallah 100. yılımızı şampiyonluk kupasıyla süsleriz'' dedi. 
     Seba, siyah-beyazlı takımın bu biçimde devam etmesi durumunda şampiyon olabileceğini ve görüntünün takımın böyle devam edeceği yönünde olduğunu dile getirdi. 
     
     LUCESCU VE PANCU'YA ÖVGÜ 
     Beşiktaş Teknik Direktörü Mircea Lucescu ile ilgili görüşlerini de aktaran Seba, şunları kaydetti 
     ''Lucescu, mütevazı tavırlarıyla Beşiktaş kimliğine uyuyor. Beşiktaş Kulübü Yönetim Kurulu, Lucescu'yu takımın başına getirerek son derece isabetli bir karar verdi. Rumen teknik adamın mütevazı tavırları Beşiktaş kimliğiyle uyuşuyor. Ayrıca Lucescu, futbolu çok iyi bilen, çalışkan ve zeki biri.'' Seba, Beşiktaş'ın şu anki kadrosunda da en çok Rumen futbolcu Pancu'yu beğendiğini, bu futbolcunun takıma çok yararlı olduğunu bildirdi. 
     
     SEBA'DAN BİR ANI 
     Beşiktaş'ın, maçlarını yaptığı BJK İnönü Stadı'nda ilk golü atma onuruna sahip olan Süleyman Seba, bununla ilgili bir anısını da şöyle anlattı 
     ''1947 yılında İsveç'in meşhur AIK takımı açılış maçı için gelmişti. Mahşeri bir kalabalık vardı. Maçın ilk yarısında deniz tarafındaki kaleye hücum ediyoruz. Rahmetli Hikmet sol kanattan ortaladı, yetiştim ve vurdum. 1-0 öne geçmiştik. Yıllar sonra başkanlığım sırasında Avrupa kupalarında Göteborg ile oynuyoruz. Başkanları maçtan önce protokol tribününe geldi, bana sarıldı. Meğer o da 50 yıl önceki açılış maçında AIK forması giyen oyunculardan biriymiş. Beni görür görmez hatırlamış, sarmaş dolaş olduk.'' Seba, 30 Haziran 1946 tarihinde Beşiktaş A takımında forma giymeye başladığını, menisküs olması nedeniyle de 19 yılında futbolu bırakmak zorunda kaldığını sözlerine ekledi. 
     





</TEXT>
</DOC>
