<DOC>
<DOCNO> 129855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sontur28.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümraniye sapığı ''Kendime hakim olamıyordum'' 
</HEADLINE>
<TEXT>

     Anadolu Yakası'nda 12 kız çocuğuna tecavüz ettiği, 3 kıza da tecavüze kalkıştığı iddiasıyla tutuklanan Yaman Özçelik, tecavüz olaylarının ''istemeyerek gerçekleştiğini'' savunarak, ''kendime hakim olamıyordum'' dedi. 
     Kartal 1. Ağır Ceza Mahkemesi'ndeki duruşmada kimlik tespitinin ardından, Heyet Başkanı Nevzat Aygün tarafından 11 yaşındaki mağdur B.K. gösterilerek ''tanıyıp tanımadığı'' sorulan Özçelik, ''Evet, tanıyorum'' karşılığını verdi. 
     Olayın iddianamede belirtildiği şekilde olduğunu ifade ederek, ''11-12 çocuğa böyle davrandım'' diyen Özçelik, çocukları da ''babalarından aldığı parayı geri ödemek istediğini'' söyleyerek kandırdığını bildirdi. 
     Heyet Başkanı Aygün'ün, ''Sen de evlisin. 2 çocuğun var. Neden çocuklara musallat oldun Aklın yerinde mi '' diye sorduğu Yaman Özçelik, ''İstemeyerek yapıyordum, kendime hakim olamıyordum'' dedi. 
     Olaylara Ümraniye'de başladığını ve Maltepe tarafına tesadüfen geldiğini kaydeden Özçelik, ''Pişmanlık duyuyordum, ama kendime hakim olamıyordum. Kendimi bu şekilde tatmin ediyordum. Aynı şekilde bir çocuğu daha götürürken polis beni yakaladı'' diye konuştu. 
     Başkan Aygün'ün ''Yakalanmasaydın devam edecek miydin '' diye sorduğu Özçelik, ''Bırakmayı düşünüyordum, ama bırakamıyordum. Belki de devam edebilirdim'' karşılığını verdi. 
     ''Çevresinde iyi bir insan olarak tanındığını ve bu suçları ailesinin hiçbir şekilde hissetmediğini'' söyleyen Özçelik, ''Bu işi niye çocuklarla yapıyordun, yetişkinlerle birlikte olsaydın'' diyen Heyet Başkanı Aygün tarafından azarlandı. 
     
     MAĞDURUN İFADESİ 

     Duruşmada, fiili livata yoluyla tecavüze uğrayan mağdur B.K. da, 6. sınıf öğrencisi olduğunu ve olay günü bakkala ekmek almaya gittiğini anlatarak, yolda bir adamın kendisini durdurarak babasının adını ve nerede oturduğunu sorduğunu söyledi. 
     Bu kişinin daha sonra ''babasıyla deprem çadırı almaya gideceklerini, isterse kendisini de götürebileceğini'' belirttiğini kaydeden B.K, ''Yürüyerek bir inşaatın yanına gittik. İçeri girmek istemeyince, beni kucaklayarak yatak bulunan bir odaya götürdü. Karşı koymaya çalışınca ellerimi bağladı ve oradaki bir sopayla dövdü, sonra da tecavüz etti. O gittikten bir süre sonra ben de çıkıp evime gittim'' dedi. 
     Başkan Aygün, ''Bir daha annenin, babanın haberi olmadan kimseyle gitme sakın'' diyerek, mağdur çocuğa nasihatte bulundu. 
     Mağdur kız çocuğunun babası R.K. da, kaybolan ve tüm aramalara rağmen bulunamayan çocuklarının bir süre sonra eve dönerek kaçırıldığını anlattığını, bunun üzerine hemen inşaata gittiklerini, ancak kimseyi bulamayınca durumu polise bildirdiklerini söyledi. 
     Mağdur B.K'nın ''olayları idrak edip edemeyeceğinin'' anlaşılması için Kartal Adli Tabipliği'ne sevk edilmesini ve sanığın tutukluluk halinin devamını kararlaştıran mahkeme heyeti, dosyadaki eksikliklerin giderilmesi amacıyla duruşmayı erteledi. 
     Kartal Cumhuriyet Savcılığı'nca hazırlanan iddianamede, Yaman Özçelik'in ''12 yaşından küçük kız çocuğunu zorla alıkoymak'' ve ''ırza geçmek'' suçlarından en az 15 yıl ağır hapis cezasına çarptırılması isteniyor. 
     Özçelik hakkında, diğer tecavüz olaylarına ilişkin Üsküdar ve Kartal adliyelerinde açılan başka davalar da bulunuyor. 
     
</TEXT>
</DOC>
