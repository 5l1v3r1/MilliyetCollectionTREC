<DOC>
<DOCNO> 133042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/siyaset/siy04.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim iptal edilsin 
</HEADLINE>
<TEXT>

Yasa önünde genel başkan olmadığı halde oy pusulasına Erdoğan’ın isminin yazıldığı gerekçesiyle GP ve İP, seçimin iptal edilmesi istemiyle YSK’ya başvurdu 
     ANKARA Milliyet 

     Anayasa Mahkemesi’nin, AKP Genel Başkanı Recep Tayyip Erdoğan’ın 19 Ekim’den bu yana genel başkan olmadığına karar vermesiyle başlayan "3 Kasım seçimi iptal olur mu " tartışmaları sürerken, Genç Parti GP ve İşçi Partisi İP , seçimin iptal edilmesi istemiyle YSK’ya başvurdu. 
     3 Kasım’da, genel başkan olmadığı tespit edilen Erdoğan’ın isminin oy pusulalarında yer aldığı gerekçesiyle yapılan başvuruyu YSK kısa sürede karara bağlayacak. YSK, iptal kararı verirse Türkiye yeniden genel seçime gidecek. 
     GP Genel Başkanı Cem Uzan’ın imzasını taşıyan iptal başvurusu dilekçesini YSK’ya veren GP Genel Sekreteri Mehmet Ali Akgül, seçime hile karıştırıldığını ve gölge düştüğünü iddia etti. Akgül, "AKP’nin amacı, sanki Erdoğan partinin genel başkanıymış gibi göstererek halkın temiz oylarını almaktı. Çare, 3 Kasım seçimlerinin iptal edilmesi ve tekrar halka gidilmesidir" dedi. 
     YSK’ya verilen dilekçede, Erdoğan’ın genel başkan olmamasına rağmen, oy pusulalarında adının genel başkan olarak geçmesinin Milletvekili Seçimi Kanunu’na aykırı olduğu belirtildi. 
     YSK’nın emsal kararlarına da yer verilen dilekçede, 1999’da yapılan yerel seçimlerde Bilecik Belediye Başkanlığı’nı CHP’nin adayının büyük bir farkla kazandığı, ancak sadece 29 oy alan BBP’nin amblemi ve adayının ismi oy pusulasında yazılmadığı için YSK’nın seçimi iptal ettiği anımsatıldı. 
     Dilekçede, 1994’teki yerel seçimlerde de İP adaylarının ve parti ambleminin oy pusulasında yer almaması nedeniyle Fatih Belediye Başkanlığı seçiminin iptal edildiği vurgulanarak, şöyle denildi "YSK bu kararlarında, oy pusulalarının seçim sonucuna olan etkisini değil, mutlak yasaya aykırılık durumunu’ dikkate almıştır. Siirt seçiminin iptal edildiği bir durumda, 3 Kasım seçiminin iptali iptali mecburiyeti doğmuştur." 
     
     Dürüstlük zedelendi 
     İP’nin iptal başvurusunu yapan Genel Sekreter Yardımcısı Nusret Senem ise seçimin "yok hükmünde" olduğunu savundu. Esnaf olduğunu bildiren Kalender Kılıç adlı bir vatandaş da seçimlerin iptal edilmesi için YSK’ya dilekçe verdi. YSK Başkan Vekili Ahmet Hamdi Ünlü, önceki gün Erdoğan’ın durumu yüzünden bugünkü tablonun ortaya çıktığını ve "seçimlerin dürüstlüğü ilkesinin zedelendiğini" söyledi. 
     
     



 SİYASET 
















</TEXT>
</DOC>
