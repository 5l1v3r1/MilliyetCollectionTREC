<DOC>
<DOCNO> 109681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sondun17.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kılıç yarası gibi" Almanca yayınlandı... 
</HEADLINE>
<TEXT>

     Gazeteci-yazar Ahmet Altan'ın ''Kılıç Yarası Gibi'' yapıtının Almanca yayımlanması dolayısıyla, Köln kentinde düzenlenen okuma etkinliğinde yazara büyük ilgi gösterildi. 
     Deutsche Welle DW radyosu Türkçe Bölümü'nün 40. kuruluş yılı etkinlikleri çerçevesinde dün akşam düzenlenen okuma etkinliğine, aralarında çok sayıda Alman vatndaşının bulunduğu yaklaşık 150 kişi katıldı. 
     Altan, kitabını bizzat kendisi Türkçe okurken, kitabın Almanca çevirisi, tanınmış radyo spikerlerinden tiyatro sanatçısı Volker Risch tarafından okundu. 
     Okuma etkinliğinden sonra bazı katılımcıların politikadan söz etmeleri üzerine Altan, ''Ben kitabımda sevgiden, aşktan, cinsellikten ve Osmanlı İmparatorluğu'nun son döneminden bahsediyorum, siz dönüp dolaşıp yine politikayı gündeme getiriyorsunuz, bunu yapmayın, konumuz edebiyat'' dedi. 
     DW Türkçe Bölümü Başkanı Baha Güngör'ün yönetiminde yaklaşık iki saat süren okuma etkinliğinden sonra yapıtının Almanca çevirisini imzalayan Ahmet Altan, ''Almanların disiplini ile Türklerin yaşam sevgisi arasında ortayolun bulunsaydı, ortaya çok güzel bir sentez çıkardı'' dedi. 
     Güngör ise ''Çağdaş Türk edebiyatından bir kesitin Alman kamuoyuna tanıtılmasında Deutsche Welle'nin öncülük yapması beni çok sevindirdi. Çünkü Türkiye, çağımızda yaşanan gerginliklerin odak noktasında bulunan bölgede kültürler ve dinler arasındaki dialog açısından kilit bir ülke'' diye konuştu. 
     Ahmet Altan, DVM-Capital adlı finansal danışmanlık kuruluşunun düzenlediği ikinci okuma etkinliği için bugün Frankfurt kentine gitti. 
     





</TEXT>
</DOC>
