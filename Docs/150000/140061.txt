<DOC>
<DOCNO> 140061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sondun05.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İnterpol'den, terör saldırılarına karşı hazırlıklı olunması uyarısı 
</HEADLINE>
<TEXT>

     İnterpol, tüm dünyaya, olası Irak savaşını izleyecek terörist saldırılara karşı hazırlıklı olunması çağrısında bulundu. 
     İnterpol genel sekreteri Ronald K. Noble, Tufts Üniversitesi'nde düzenlenen uluslararası suç konulu konferansta yaptığı konuşmada, örgütün Lyon'daki genel sekreterliğinde personelin iki katına çıkarılması emrini verdiğini belirterek, ''Savaş durumunda dünyada tüm polis teşkilatlarıyla İnterpol, terörist saldırı olasılığına karşı hazır olmalı. İnterpol, bu riski gözardı edemez'' dedi. 
     Noble, El Kaide gibi terörist örgütlerin, saldırılar için savaşı bahane edebileceğini, uluslararası hukuka uyan uymayan tüm ulusların, büyük risk altına girebileceğini belirtti. 
     Sınır ötesi soruşturmaların geliştirilmesi için 1923 yılında kurulan dünyanın en büyük uluslararası polis teşkilatı İnterpol'ün 181 üyesi bulunuyor. 
     





</TEXT>
</DOC>
