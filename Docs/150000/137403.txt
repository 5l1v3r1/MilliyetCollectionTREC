<DOC>
<DOCNO> 137403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/ekonomi/eko06.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk kumaşı, dünyanın gözdesi 
</HEADLINE>
<TEXT>

Daha önce alınmadıkları Paris Moda Fuarı’na bu kez davetle katılan Türk kumaş üreticilerinden Yünsa, dünyanın ünlü markalarının ilgisini çekti 
     MİLLİYET Paris 

     Paris Moda Fuarı Premier Vision’a katılan Yünsa’nın kumaşları, Hugo Boss, Giorgio Armani, Max Mara, Burberry, Marzatto, Pal Zileri ve Maska gibi markaların alıcıları tarafından beğenildi. 
     Geçen yıl ilk kez Türk üreticiler Anteks Ataç, Dynamo Denim Kumaşçılık, GAP Güneydoğu Tekstil, ISKO ve Söktaş Pamuk’a kapılarını açan Paris Moda Fuarı Premier Vision, yıllardır katılım isteklerini geri çevirdiği Türk yünlü kumaş üreticilerini fuara davet etti. 35 ülkeden 733 firmanın katıldığı, 12 - 15 Şubat’ta düzenlenen fuara Aksu ile birlikte katılan Yünsa, 100’e yakın iş bağlantısı yaptı. 
     Yünsa Genel Müdürü Cem Çelikoğlu, "Artık tüm dünya markaları Türk kumaşının kalitesinden emin. Koleksiyonumuz çok beğenildi, yeni markalarla bağlantı kurduk ve en az İtalyan firmaları kadar ilgi gördük. Fiyat olarak da İtalyan kumaş üreticileriyle paralel gidiyoruz. Dünyanın ünlü markaları artık bize kopya kumaş verip ürettirmek yerine, bizim ürettiğimiz koleksiyonlardan seçim yapıyor" dedi. 
     
ABD’li İşsizler satışları artırdı      Yünsa Genel Müdürü Cem Çelikoğlu, özellikle ABD’de yeni iş başvurusuna gidenlerin takım elbise talebi dolayısıyla kumaşa olan talebin arttığını söyledi. 
     Çelikoğlu, "ABD’de yeni iş görüşmesine gitmek için insanlar yeni takım elbise giyerek, işverene olumlu imaj çizmek istiyor. Bu da takım elbise satışlarını olumlu etkiliyor. Ruslar da artık kaliteli takım elbise istiyor. Rusya’da pahalı tüketimi olan bir kesim var. Artık metresi 13 - 14 dolara olan kumaşı rahatlıkla Ruslara satabiliyoruz. En pahalı kumaşlarımızı Ruslar alıyor" diye konuştu. 
     



 EKONOMİ 

















</TEXT>
</DOC>
