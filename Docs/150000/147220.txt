<DOC>
<DOCNO> 147220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sondun17.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadapulos, Denktaş'ın önerilerini reddetti... 
</HEADLINE>
<TEXT>

     Kıbrıs Rum yönetimi lideri Tasos Papadopulos, KKTC Cumhurbaşkanı Rauf Denktaş'ın dün Rum tarafına sunduğu 6 maddelik öneri paketini, ''Denktaş ile sadece BM çerçevesinde görüşebileceğini'' bildirerek reddetti. 
     KKTC Cumhurbaşkanlığı'ndan alınan bilgiye göre, Papadopulos'un mektubu dün gece geç saatlerde Türk tarafına ulaştı. Türk yetkililer, Papadopulos'un mektubu üzerindeki değerlendirmeyi sürdürüyor. 
     Bu arada Rum basını, Papadopulos'un Denktaş'a gönderdiği mektubun içeriğini yayımladı. 
     Mahi gazetesine göre, Papadopulos, mektupta ''Denktaş ile sadece BM çerçevesinde görüşeceğini'' belirtti. 
     Mektubunda, ''görüşmelerin Kıbrıs sorununun yakın gelecekte çözümü yönünde umut vermesi için, Denktaş'ın BM Genel Sekreteri Kofi Annan'ın iyi niyet misyonunu ve Annan planını daha ileri müzakereler için zemin olarak kabul etmesi gerektiğini'' savunan Papadopulos, ''BM Güvenlik Konseyi'nin Genel Sekretere, en yakın zamanda kapsamlı bir çözüm bulunması hedefiyle girişimini sürdürme çağrısı yapacağını'' kaydetti. Papadopulos, ''Denktaş'ın mektubunda belirttiği sorunların da bu şekilde çözümleneceği umudunu'' ifade etti. 
     Politis gazetesine göre ise, Papadopulos Denktaş'a gönderdiği mektupta, öneriyi resmen reddettiğini bildirdi ve yanıtının bir örneğini de BM Genel Sekreteri Kofi Annan'a gönderdi. 
     Papadopulos, ''Kıbrıs sorununa çözüm bulunamamasının nedeninin, görüşmeler sırasında Denktaş'ın gösterdiği uzlaşmazlığa bağlı olduğunu'' iddia etti. 
     Papadopulos, Denktaş'a, ''Kıbrıs sorununa parça parça yerine bütünlüklü çözüm bulunması için görüşmelere BM çerçevesinde katılma'' çağrısı yaptı. 
     Papadopulos, ''muhtemel görüşmelerin bir anlamı olması ve Kıbrıs sorununun yakın gelecekte çözümlenmesine ilişkin umut vaat etmesi için, Denktaş'ın, Güvenlik Konseyi kararlarında belirtildiği gibi, Genel Sekreter'in iyi niyet misyonunun devam etmesini ve daha ileri müzakereler için Annan planını zemin olarak kabul etmesi gerektiğini'' savundu. 
     
     DENKTAŞ'IN ÖNERİLERİ 
     KKTC Cumhurbaşkanı Rauf Denktaş'ın, Rum yönetimi lideri Tasos Papadopulos'a dün mektupla gönderdiği ve BM Genel Sekreteri Kofi Annan'a da duyurduğu yeni öneri paketi, kapalı Maraş bölgesinin Rumlara verilmesine karşılık, her türlü kısıtlamanın kaldırılmasını öngörüyor. 
     Türkiye'nin de desteğiyle hazırlanan önerilerde, ''iki taraf arasında geçişlere kolaylık getirilmesi, ticari ilişkilerin gelişmesi için tedricen adımlar atılması, ortak bir uzlaşı komitesi kurulması ve Türk tarafının Barış Gücü'ne Temmuz 2000'den beri uyguladığı sınırlamaların kaldırılması'' amaçlanıyor. 
     





</TEXT>
</DOC>
