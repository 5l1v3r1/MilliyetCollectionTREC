<DOC>
<DOCNO> 117414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sontur05.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS ücretlerine zam geldi... Sınava girecekler ne ödeyecek... 
</HEADLINE>
<TEXT>

     Öğrenci Seçme ve Yerleştirme Merkezi ÖSYM , 2002-Öğrenci Seçme Sınavı ÖSS ücretine yüzde 50, Yabancı Dil Sınavı YDS ücretine de yüzde 55.5 oranında zam yaptı. 
     ÖSS'ye başvurular 11-25 Kasım 2002 tarihleri arasında yapılacak. 
     ÖSYM, 15 Haziran 2003'de gerçekleştirileceği sınavın ücretlerini yeniden belirledi. 
     Buna göre, 2003-ÖSS kılavuzu ve başvuru belgesinin ücreti yüzde 40 artırılarak 3.5 milyon lira, ÖSS ücreti yüzde 50 artırılarak 30 milyon lira, ÖSYS yükseköğretim programları ve kontenjanları kılavuzu, tercih formu ve yerleştirme ücreti yüzde 66.6 artırılarak 15 milyon lira, ÖSYS tercih formu toplama harcamaları da yüzde 50 artırılarak 1.5 milyon lira olarak tespit edildi. 
     Geçen dönemde, 2002-ÖSS kılavuz ve başvuru belgesi ücreti 2.5 milyon lira, ÖSS ücreti 20 milyon lira ÖSYS yükseköğretim programları ve kontenjanları kılavuzu, tercih formu ve yerleştirme ücreti 9 milyon lira, ÖSYS tercih formu toplama harcamaları da 1 milyon lira olarak belirlenmişti. 
     Böylece ÖSS'yi kazanarak tercih formu teslim edecek bir aday, toplam 50 milyon lira ödeyecek. 
     ÖSYM, Yabancı Dil Sınavı YDS ücretine de yüzde 55.5 oranında zam yaparak, 22.5 milyon liradan 35 milyon liraya çıkardı. Bu durumda, YDS'ye de girecek bir adayın tercih formunu teslim etmesi halinde, ÖSS ücretleri dahil toplam 85 milyon lira ödemesi gerekiyor. 
     2003 sınavsız geçiş başvuru ücreti de 5 milyon lira olarak belirlendi. 
     
     BAŞVURULAR 

     ÖSS'ye başvuru işlemleri 11 Kasım 2002 Pazartesi günü başlayacak, 25 Kasım 2002 Pazartesi günü sona erecek. 
     Lise son sınıf öğrencileri, başvuru belgelerini kendi okul müdürlüklerinden, mezun durumdaki adaylar ise ÖSYM Sınav Merkezi Yöneticilikleri veya herhangi bir orta öğretim kurumundan alabilecekler. 
     Adaylar, ÖSS kılavuzundaki kurallara uygun şekilde doldurulacak başvuru belgelerini, aldıkları yerlere teslim edecekler. 
     ÖSS, 15 Haziran 2003 Pazar günü gerçekleştirilecek. Üniversitelerin yabancı dil ile ilgili bölümlerinde okumak isteyen adaylar, ayrıca 22 Haziran 2003 Pazar günü yapılacak yabancı dil sınavına YDS katılacaklar. 
     YDS'ye katılacak adayların, sınav ücretini 7-18 Nisan 2003 tarihleri arasında bankaya yatırması gerekiyor. 
     





</TEXT>
</DOC>
