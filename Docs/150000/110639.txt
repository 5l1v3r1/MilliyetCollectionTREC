<DOC>
<DOCNO> 110639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sontur37.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Parlamentoya sağduyu hakim olmuştur" 
</HEADLINE>
<TEXT>

     CHP Genel Başkanı Deniz Baykal, TBMM'nin yeniden tatile girmesi kararını değerlendirirken, ''Bu karar, Meclis'in saygınlığını ve onurunu sergilemesine vesile olmuştur. Parlamentoya sağduyu hakim olmuştur'' dedi. 
     Baykal, CHP Genel Merkezi'nde, gazetecilere yaptığı açıklamada, Meclis'te alınan kararla seçim sürecinin asıl şimdi başladığını söyledi. Baykal, ''Bu karar, parlamentoya yakışan bir karardır. Bir başkasını düşünmek haksızlık olurdu. Parlamentoya sağduyu hakim olmuştur'' diye konuştu. 
     Bundan sonra halkın beklentisi olan güçlü bir iktidarı oluşturmaya yönelik adımlar atılması gerektiğini ifade eden Baykal, sözlerini şöyle sürdürdü 
     ''Siyasi partileriyle seçmeniyle hepimiz sorumluluk üstleneceğiz. Türkiye'ye sahip çıkacağız. Ülkemizin bir daha böyle durumlarla karşı karşıya kalmaması için de seçimden sonra oluşacak iktidarın gerekli düzenlemeleri mutlaka yapması gerekir. Bir daha böyle küskünler hareketi gibi sorunların Türkiye'yi sıkıntıya sokmaması için yasal önlemler alınmalı. Seçimden sonra, yeni parlamentonun göreve başlaması ve yeni hükümetin oluşmasına yönelik önlemler de alınmalı.'' 
     
     İZGİ'YE KUTLAMA 
     Baykal, bir soru üzerine, TBMM Başkanı Ömer İzgi'yi oylama sırasındaki tavrı nedeniyle kutlayacağını belirtti. Baykal, ''Son dönemde Cumhurbaşkanı, Meclis Başkanı ve Başbakan, üzerlerine düşen görevi layıkıyla yaptılar. Bu sonucun alınmasında hepsinin katkısı vardır. Makamlarının hakkını verdiler'' diye konuştu. 
     CHP lideri Baykal, seçimlerin ertelenmesi için TBMM'nin olağanüstü toplantıya çağrılması yönünde bir girişimde bulunup bulunulamayacağına ilişkin düşüncesinin sorulması üzerine de şunları kaydetti 
     ''Yok artık, bundan sonra bu konuların ciddiyeti yok. Sandığa yarın oy girmeye başlayacak. Milli irade ortaya çıkmaya başlayacak. Bu aşamadan sonra karar alınmış olsaydı, o kararın iptali gerekirdi, geçerliliği olmazdı. Bu iş bitti artık. Kimse Türkiye'yi yormasın, kimse Türkiye'yi üzmeye devam etmesin.'' 
     





</TEXT>
</DOC>
