<DOC>
<DOCNO> 116780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sontur44.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partililerde hayal kırıklığı... 
</HEADLINE>
<TEXT>

     SP Genel İdare Kurulu GİK üyesi Oğuzhan Asiltürk, ilk seçim sonuçlarını değerlendirirken, ''28 Şubat süreci sonucunda oluşan bir netice'' dedi. 
     Asiltürk, SP Genel Merkezi'nde gazetecilere, seçim sonuçlarını değerlendirirken, ''bütün darbelerden sonra olanın, bir kere daha olduğunu'' söyledi. 
     Oğuzhan Asiltürk, ''28 Şubat etkisiyle vatandaşın belli bir yöne doğru eğilim gösterdiğini'' ifade ederek, ''Bütün darbelerden sonra olan neticelere göre, oylar belli bir partide tepkiyle toplanıyor. Yaşadığımız olay, bu... Yani 28 Şubat'ın neticesinde, bir netice oluşuyor Türkiye'de'' diye konuştu. 
     Bir gazetecinin ''Neden AK Parti'de toplandı '' şeklindeki sorusu üzerine Asiltürk, şunları söyledi 
     ''Her darbeden sonra böyle şeyler oluyor. 1960 ihtilalinden sonra Demirel'e, 12 Eylül'den sonra Özal'a ülke teslim edildi. 28 Şubat postmodern darbesinden sonra da bir yerlere teslim ediyorlar. Bütün darbelerden sonra olan, bu seçimde de oluşmuş gözüküyor. Yarın Başkanlık Divanı'nı toplayarak, daha geniş bir değerlendirme yapacağız.'' Asiltürk, ''Milli Görüş'ün oylarının neden bu kadar azaldığına'' ilişkin bir soruyu yanıtlarken de ''Her darbeden sonra milli görüşün oyu çok azalmıştır. Ancak sonra toparlanmıştır. Millet gerçekleri gördüğünde, milli görüşü iktidar yapmıştır. SP de birinci parti olabilir'' yanıtını verdi. 
     Oğuzhan Asiltürk, Turgut Özal'ın da Tayyip Erdoğan'ın da ''milli görüş camiası'' içerisinde yetiştiğinin anımsatılması üzerine, ''Bunlara girmiyorum'' diye konuştu. 
     Seçim sonuçlarını evinden takip eden Genel Başkan Recai Kutan'ın, bu gece genel merkeze gelmeyeceği, yarın yapılacak Başkanlık Divanı toplantısından sonra ayrıntılı açıklamada bulunacağı bildirildi. 
     





</TEXT>
</DOC>
