<DOC>
<DOCNO> 112543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/spor/spo15.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

Şamil Sam unvan peşinde      DÜNYA Amatör Boks Şampiyonu olduktan sonra profesyonelliği seçen Sinan Şamil Sam, bugün Avrupa Ağır Sıklet Şampiyonluğu için Polonyalı Przemyslaw Saleta ile karşılaşacak. Yaptığı 15 maçı, 8’i nakavt olmak üzere kazanan Sam, Almanya’nın Swerin kentinde TSİ 21.00’de başlayacak maçı da alırsa, ilk profesyonel şampiyonluk kemerini takacak. 
     
Hido-Memo iyi gidiyor      NBA’DEKİ temsilcilerimiz hazırlık maçlarında göz dolduruyorlar. Sakat olan Stojakovic’in yerine Sacramento Kings’te ilk beşte başlayan Hidayet, Utah Jazz’ı 102-92 yendikleri maçta 12 sayı attı. Mehmet ise takımı Detroit Pistons’ın Cleveland Cavaliers’ı 85 - 80 mağlup ettiği mücadelede 21 dakika aldı ve 10 sayı, 7 ribaundla oynadı. 
     
Filede samba      DÜNYA Voleybol Şampiyonası’nda Brezilya fırtınası esiyor. Arjantin’deki şampiyonada önce favori İtalya’yı deviren Brezilya, yarı finalde de son olimpiyat şampiyonu Yugoslavya’yı 3-1 mağlup ederek finale yükseldi. Brezilya bugün finalde, Fransa-Rusya galibiyle şampiyonluk mücadelesi yapacak. 
     
Kokainman Higuita      KOLOMBİYALI kaleci Rene Higuita, doping testinde kokain kullandığının ortaya çıkması sonucu altı maç ceza aldı. Unutulmaz akrep kurtarışıyla tanınan 36 yaşındaki Higuita’nın, Atletico Junior’dan kovulduktan sonra yeni takımı Pereira ile 1 Eylül’de çıktığı ilk maçında kokain kullandığı belirlendi. 
     
Üç atlete özel program      ATLETİZM Federasyonu, Avrupa Şampiyonu olan Süreyya Ayhan ile birlikte 5 bin metrede yarışan Elvan Abeylegesse ile Ebru Kavaklıoğlu’na 2003’te özel program uygulayacak. 2004 Atina Olimpiyatları’na katılacak sporcuların baraj derecelerini geçmesi gerektiğini belirten yetkililer, üç atleti çeşitli müsabakalara gönderecekler. 
     
Yazar Collina      PIERLUIGI Collina, hakemlerin dünyasını anlatan bir kitap yazdı. "Futbolun kuralları" adlı kitabın 2003’te piyasaya sürülmesi bekleniyor. 42 yaşındaki İtalyan hakem, "Sahada ne hakimlik ne de diktatörlük yapıyorum" dedi. Collina, bir firmanın davetlisi olarak bugün İstanbul’a gelecek. 
     



 SPOR 
























</TEXT>
</DOC>
