<DOC>
<DOCNO> 121161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sonspo11.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Uche , bu kez Fener'e karşı oynayacak... 
</HEADLINE>
<TEXT>

     İstanbulspor'a bu sezon transfer olan Fenerbahçe'nin eski futbolcusu Deniz Uygar Uche , ilk kez sarı-lacivertli takıma rakip oluyor. 
     Fenerbahçe tarihinde 9 sezon ile en fazla forma giyen yabancı oyuncu olan Deniz Uygar, Teknik Direktör Aykut Kocaman'ın görev vermesi durumunda İstanbulspor formasıyla 29 Kasım Cuma günü eski takımına karşı oynayacak. 
     
     FENERBAHÇE'DE 9 SEZON OYNADI 
     Türkiye'de en uzun süre oynayan yabancılar arasında yer alan Deniz Uygar, Fenerbahçe'nin en uzun süre oynayan yabancısı unvanını elinde bulunduruyor. 
     Sarı-lacivertli takıma 1993-94 sezonunda Danimarka'nın Brondby takımından transfer edilen Deniz Uygar, 2001-2002 sezonuna kadar toplam 9 sezon Fenerbahçe forması giydi. 
     Deniz Uygar, 9 sezonda toplamda 293 kez, ligde de 189 kez sarı-lacivertli formayı sırtına geçirdi. Birinci Lig'de görev yaptığı 189 maçta toplam 19 gol atan Deniz Uygar, Fenerbahçe'nin ligdeki 2000. golüne de imza attı. 
     Nijerya asıllı Deniz Uygar, Fenerbahçe'de 1995-96 ve 2000-2001 sezonlarında lig şampiyonluğu yaşadı. 
     Deniz Uygar, geçen sezon sarı-lacivertli takımda 5 maçta 90 dakika, 3 maçta sonradan oyuna girerek toplam 8 maç görev yaptı. Fenerbahçe Teknik Direktörü Werner Lorant'ın ilk resmi maçı olan 18. haftadaki Samsunspor maçında 90 dakika oynayan Deniz, 19. haftada İstanbulspor, 20. haftada Ankaragücü maçlarında da 90 dakika görev yaptı. En son 1 Şubat 2002 günü Kocaelispor maçında 90 dakika oynayan ve 2 gol atan Deniz Uygar, bu tarihten sonra bir daha ligde sarı-lacivertli formayı giyemedi. 
     





</TEXT>
</DOC>
