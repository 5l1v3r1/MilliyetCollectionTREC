<DOC>
<DOCNO> 142916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/guncel/agun.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD yönetimi Türkiye’yi tehdit’ etti 
</HEADLINE>
<TEXT>
K.Irak’a girerseniz ÇATIŞIRIZ 
Bush’un Özel Temsilcisi Zalmay Halilzad Ankara’ya, "Askerleriniz ile Kürtler ve Amerikan kuvvetleri arasında çatışma çıkması riski var" mesajı getirdi 
     YASEMİN ÇONGAR Washington 

     Bush yönetimi, Türkiye’den, Kuzey Irak’a asker göndermemesini istedi ve aksi halde Türk birlikleri ile sadece Kürt gruplarının değil, ABD askerlerinin de çatışmaya girmesi tehlikesi doğacağı uyarısında bulundu. 
     Geçen hafta, ABD Genelkurmay Başkanı General Richard Myers’ın, "TBMM, ABD askerine izin vermezken, Türk askerlerinin de Irak’a girmesini engellemiş oldu" açıklamasıyla gündeme gelen ve Başkan Bush’un Başbakan Tayyip Erdoğan’a gönderdiği tebrik mektubuna da, yansıdığı öğrenilen mesaj, son olarak ABD’nin Kuzey Irak’tan sorumlu yetkilisi Zalmay Halilzad tarafından Türk yetkililere aktarıldı. 
     Dünkü "The Washington Post" gazetesinde Philip P. Pan imzalı habere göre, Türkiye’yi ziyaret eden Halilzad’ın ilettiği mesaj, "Türk askerlerinin Irak’a girmesi, Türk - Amerikan ilişkilerini çok olumsuz etkileyeceği" şeklinde. Gazete, Türk birliklerinin bölgeye girmesi halinde Türk - Kürt çatışması, hatta Türk - Amerikan çatışması yaşanabileceği konusunda da, Ankara’nın uyarıldığını yazdı. 
     
     KUZEY IRAK’A İZİN YOK 
     Halilzad, Bush yönetiminin asker konuşlandırma görüşmelerinde Türkiye’nin Kuzey Irak içine 20 km. girmesine "okey" dediğini hatırlatarak, ancak şimdi asker tezkeresinin reddedilmesi üzerine bu anlaşmanın geçersiz olduğunu vurguladı. 
     Beyaz Saray’dan üst düzey bir yetikili de, Washington’un artık iki noktaya odaklandığını söyledi. Buna göre, ABD ilk olarak Türkiye’yi Kuzey Irak’tan uzak tutmak istiyor. İkinci olarak da, Körfez Savaşı’nda olduğu gibi Türk hava sahasının kullanılması için izin alma peşinde. Yetkili, Ankara’nın sadece hava sahasını açarak, daha önce vaat edilen 6 milyar dolarlık yardımı alamayacağını bildirdi. 
     ABD Temsilciler Meclisi’nin Demokrat üyelerinden Türk-ABD Dostluk Grubu Eş Başkanı Robert Wexler ise, "Türkiye ile ABD arasındaki mutabakata dayanmayan bir askeri varlık, K. Irak’ın kaos ortamında büyük tehlike yaratabilir. Bu ortam, aşırı grupların işine yarayacak sonuçlar verebilir" diye uyarıda bulundu. 
     
     
     
     



 GÜNCEL 















</TEXT>
</DOC>
