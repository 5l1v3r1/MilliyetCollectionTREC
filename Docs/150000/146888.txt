<DOC>
<DOCNO> 146888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/ekonomi/eko06.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
KİMPAŞ Holding’de yedi tutuklama 
</HEADLINE>
<TEXT>

Halktan topladığı paraları geri ödeyemez duruma gelen KİMPAŞ Holding’in aralarında bir eski milletvekilinin de bulunduğu yedi yöneticisi tutuklandı 
     Karaman’da faaliyet gösteren KİMPAŞ Holding’in aralarında eski milletvekili Abdullah Özbey’in de bulunduğu yedi yöneticisi, Sermaye Piyasası Kurulu SPK kararlarına uymamak, kur farkından haksız kazanç elde etmek, holdinge ait fabrikayı kişisel çıkarları doğrultusunda kullanmak iddiasıyla çıkarıldıkları mahkemece tutuklandı. 
     Edinilen bilgiye göre, SPK geçen ay Karaman Savcılığı’na başvurarak KİMPAŞ Holding hakkında suç duyurusunda bulundu. Yapılan ön incelemenin ardından şirketin üst düzey yöneticileri, savcılığa çağrılarak ifadeleri alındı. Yöneticiler 20’nci Dönem Karaman Milletvekili Özbey, İbrahim Uzun, Ramazan Böcü, Mehmet Kurşun Abdül Seyit Saydam, İbrahim Barut ve Ali Topcu ifadelerinin ardından çıkarıldıkları nöbetçi mahkemece tutuklanarak cezaevine gönderildi. 
     Halktan topladığı paraları geri ödeyemez duruma gelen, birçok üretim birimi ve alışveriş mağazasını satmak zorunda kalan holdinge yönelik gözaltı ve tutuklamaların sürebileceği belirtildi. 
     
     
     


SİYASET 



















</TEXT>
</DOC>
