<DOC>
<DOCNO> 115502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sontur29.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Terör büyük ölçüde ortadan kaldırıldı... 
</HEADLINE>
<TEXT>

     DSP Genel Başkanı ve Başbakan Bülent Ecevit, ''Bölücü terör de, dinci terör de büyük ölçüde ortadan kaldırıldı. Terörizmin her türlüsünün üzerine cesaretle yürüdük ve Türkiye'de barış ve huzuru sağladık'' dedi. 
     Ecevit, partisince Kartal Meydanı'nda düzenlenen mitingte yaptığı konuşmada, DSP'nin, sorunları çözmede büyük başarı sağladığını ifade ederek, koalisyon ve azınlık hükümeti dönemindeki icraatlarını anlattı. 
     Bütün diğer partiler kendi aralarında münakaşa ederken, biraraya gelip hükümet kuramadıklarını ve tek güvendikleri parti olan DSP'yi azınlık hükümeti kurması için davet ettiklerini anlatan Ecevit, ''O kısa azınlık hükümeti döneminde, uzun yıllar milletimize büyük acılar çektirmiş olan Apo'yu Afrika'da yakalayıp Türkiye'ye getirdik, adalete teslim ettik'' diye konuştu. 
     Ecevit, DSP'nin ulusal birlik yönünde en güçlü adımları atmayı başardığını belirterek, milletin, DSP'yi başarılarından dolayı birinci parti yaptığını kaydetti. 
     DSP'nin başında olduğu 3 partili hükümet döneminde ağır sıkıntılar çekildiğini anlatan Ecevit, ''Ağır ekonomik sorunlar yaşadık. Bundan önce ekonomiyi sorumsuzca yönetenler Türkiye'yi krize sürüklemişlerdi'' dedi. 
     Ecevit, 3.5 yıllık hükümet döneminde büyük işler başardıklarını, yolsuzluklar bakımından en sorunlu kesim olan bankalardaki sistemin kurulmasında büyük ölçüde başarı sağlandığını belirterek, ''Bankalardaki hortumculukları büyük ölçüde gidermeyi başardık'' diye konuştu. 
     Kendilerinin işbaşına gelmesinden önce insanların huzur beklentisiyle İstanbul'un sokaklarına mumlarla çıktıklarını hatırlatan Ecevit, şöyle devam etti 
     ''Fakat artık sokaklara mumlarla çıkılmıyor. Çünkü iktidara DSP geldi. Bölücü terör de, dinci terör de büyük ölçüde ortadan kaldırıldı. Bunu, DSP'den başka hiçbir parti yapamazdı. Çünkü bizim kimseye borcumuz yoktu. Onun için terörizmin her türlüsünün üzerine cesaretle yürüdük ve Türkiye'de barış ve huzuru sağladık.'' 
     
     ''YOLSUZLUKLARIN ÜZERİNE GİDİLDİ'' 
     Ecevit, yolsuzlukların üzerine de cesaretle yürüdüklerini ve büyük ölçüde ortadan kaldırmayı başardıklarını ifade ederek, ''Ekonomik krizden çıkış için güçlü adımlar atmaya başladık. Her ay enflasyon hızı yüzde 50-60-70'leri buluyordu. Artık enflasyon hızı neredeyse 0'da. Yıllardır acısını çektiğimiz hayat pahalılığına 'dur' demeyi başardık. Duran ekonomi hızlanmaya başladı'' dedi. 
     Sosyal adalet alanında da hızlı adımlar attıklarını anlatan Ecevit, köykentlerin kendi başbakanlığı döneminde gündeme geldiğini söyledi. 
     Ordu'nun Mesudiye İlçesi'ndeki köykenti örnek gösteren Ecevit, ''İnşallah DSP yeniden iktidara gelince, köykent hareketi hızlanacaktır. Mesudiye'de artık köylü ve kentli ayrılığı kalmayacaktır'' diye konuştu. 
     Ecevit, Köy Hizmetleri'ndeki geçici işçilerin kadro sorunlarının çözüldüğünü, orman işçilerinin de aynı hakka kavuşturulmasının hedeflendiğini, ancak koalisyonun diğer partilerinden bazı bakanların orman işçileriyle ilgili yasayı imzalamadıklarını anlattı. 
     Bülent Ecevit, iktidara gelirlerse orman işçilerinin ve aynı konumda olan işçilerin bu sorunlarını çözmeyi vaat etti. 
     Zorunlu eğitimi 11-12 yıla çıkarmayı hedeflediklerini de bildiren Ecevit, ''DSP'nin iktidarda bulunduğu dönemde laiklik de sağlam temellere oturmaya başladı'' dedi. 
     Ecevit, konuşmasının sonunda, kendisi için DSP'de herkesin birer lider olduğunu ifade ederek, Devlet Bakanları Masum Türker ve Erdoğan Toprak ile DSP İstanbul Milletvekili Osman Kılıç'a söz verdi. 
     Bakan Türker, DSP'lilerin, halkın tümünü düşündüğünü belirterek, işçi ve Bağ-Kur emeklilerine de önümüzdeki günlerde çıkacak bir kararnameyle memurlara verilen maaş farklarının verileceğini söyledi. 
     Kılıç ise eski Devlet Bakanı Kemal Derviş'i ''DSP'nin bölünmesine öncülük yapmakla'' suçladı. 
     Bu arada DSP Genel Başkanı ve Başbakan Bülent Ecevit ile eşi ve DSP Genel Başkan Yardımcısı Rahşan Ecevit, miting alanından ayrıldıktan sonra, Pendik sahilinde kısa bir süre gezerek vatandaşlarla selamlaştılar. 
     
     MİTİNGTEN NOTLAR... 
     Sabiha Gökçen Uluslararası Havalimanı'ndan miting alanına, DSP'nin asansörlü ''Güvercin-4'' otobüsüyle gelen Bülent ve Rahşan Ecevit, yol boyunca vatandaşları selamladı. 
     Konuşması sık sık ''Halkçı Ecevit'', ''Vur vur inlesin, hainler dinlesin'', ''Ecevit nerede biz oradayız'' sloganlarıyla kesilen Bülent Ecevit, topluluğa bir ara, ''Sizler neredeyseniz, ben de oradayım'' diyerek karşılık verdi. 
     Miting alanında ''Bu kalp sizi unutur mu'', ''Türkiye'yi ve sizi seviyoruz'', ''Engelliler Bakanlığı istiyoruz'', ''Orman işçisi kararname bekliyor'' ve ''Rahşan Ana, afet işçisine sen sahip çık'' yazılı döviz ve pankartlar dikkati çekti. 
     Bu arada Ecevit, miting alanında ayrı bir platformda bulunan partisinin bölge milletvekili adaylarını tanıttı. 
     Çok sıkı güvenlik önlemleri alınan alana girenler aranırken, çevredeki binalara da keskin nişancılar yerleştirildiği görüldü. 
     





</TEXT>
</DOC>
