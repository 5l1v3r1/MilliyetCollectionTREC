<DOC>
<DOCNO> 102448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/guncel/agun.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Canavar kırmızıda geçti 
</HEADLINE>
<TEXT>

Kırmızı ışıkta durmayan yolcu otobüsü, önüne çıkan taksiyi ezdi. Taksi sürücüsü hastane yolunda can verdi 
     ŞAKİR AYDIN İstanbul 

     Beşiktaş Barbaros Bulvarı’nda dün sabah saat 07.00’de meydana gelen korkunç kaza bir can aldı. 
     Mersin’den aldığı yolcuları İstanbul’a getiren Mustafa Sofulu yönetimindeki Köksallar Turizm’e ait otobüs, Balmumcu mevkiinde kırmızı ışıkta geçmeye kalkışınca, önüne çıkan Ahmet Erdem’in 53 kullandığı taksiye çarptı. Otobüs önüne kattığı aracı yaklaşık 10 metre sürükledikten sonra güçlükle durabildi. 
     Çarpmanın şiddetiyle hurdaya dönen araçta sıkışan üç çocuk babası Erdem’in yardımına çevredeki vatandaşlar yetişti. Çabalar sonuç vermeyince, olay yerine itfaiye ekibi çağrıldı. 
     İtfaiye ekibi, özel demir makasla tavan ve kapısını kestiği otomobilden Erdem’i çıkardı. 
     Kazada ağır yaralanan Erdem, hastaneye götürülürken ambulansta can verdi. 
     
     Yolcular Şoför suçlu 
     Otobüs sürücüsü Sofulu ise taksinin aniden önüne çıktığını, duramayarak çarptığını iddia etti. Ancak otobüste bulunan 25 yolcu, otobüsün yaklaşık 120 kilometre süratle gittiğini ve kırmızı ışıkta geçtiklerini söyledi. 
     Yolcular Sofulu’nun Mersin’den çıktıklarından beri aşırı hız yaptığını ve trafik kurallarına dikkat etmediğini de sözlerine ekledi. 
     Yolcuların bu ifadesinin ardından, Sofulu gözaltına alındı. 
     
Kazalar cana doymadı      Konya Seydişehir karayolundaki zincirleme kazada Ayşe Akkaya 42 ve Süleyman Bayram 40 can verdi. Akkaya’nın eşi Seyfettin Akkaya, kızları Büşra 9 ve Ayça 3 ile bir başka araçtaki Filiz Malkoç ağır yaralandı. 
     Çanakkale Korudağ mevkiindeki zincirleme trafik kazasında Romanya uyruklu Toderean, eşi Mihaela 30 ve çocukları Lorin 8 ile Antoniu 4 can verdi, beşi ağır altı kişi yaralandı. 
     Yalova Çınarcık’ın Esenköy Mevkii’nde, denize uçan traktörde bulunan biri çocuk beş kişi boğuldu, 11 kişi yaralandı. 
     Çorum Sungurlu ilçesinde meydana gelen trafik kazasında otomobil sürücüsü Murat Seval 30 ile aynı araçtaki Gül 28 , Gülyüz 55 ve Sıla Seval 3 can verdi, Serpil Seval 6 ile Funda Yılmaz 15 yaralandı. 
     Samsun Kavak ilçesinde aşırı yağıştan direksiyon hakimiyetini kaybeden Seyit Şahin’in dereye yuvarladığı otomobilde sürücü baba, eşi Asiye, kızları Aslınur ile Aybüke öldü. Kızı Aybala ve oğlu Tuğrul ise yaralandı. 
     



 GÜNCEL 















</TEXT>
</DOC>
