<DOC>
<DOCNO> 128521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/soneko13.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Emeklilerin zammı Bakanlar Kurulu'nda imzaya açıldı... 
</HEADLINE>
<TEXT>

     Bakanlar Kurulu toplantısında, işçi, Bağ-Kur, 65 yaş üstü ve tarım işçi emeklilerine yapılacak seyyanen zam konusunda 506 sayılı yasa ve Bağ-Kur yasasında değişiklik öngören tasarı imzaya açıldı. 
     Çalışma ve Sosyal Güvenlik Bakanı Murat Başesgioğlu, Başbakanlık Merkez Binası'ndan ayrılırken gazetecilerin, işçi ve Bağ-Kur emeklilerine yapılacak zam oranını sormaları üzerine, bu konudaki çalışmaların devam ettiğini söyledi. Hazine, Devlet Planlama Teşkilatı DPT ve bakanlık bürokratlarının konu üzerinde son değerlendirmelerini yaptıklarını ifade eden Başesgioğlu, işçi ve Bağ-Kur emeklilerine zam verebilmeleri için yasa değişikliği yapmaları gerektiğini söyledi. 
     Bakan Başesgioğlu, seyyanen zam düşündüklerini, bunun için de mevcut sistemde değişiklik yapılması gerektiğini kaydetti. Başesgioğlu, işçi, Bağ-Kur, 65 yaş üstü ve tarım işçi emeklilerine seyyanen zam verilmesi için 506 sayılı yasa ile Bağ-Kur yasasında değişiklik öngören tasarının, Bakanlar Kurulu'nda imzaya açıldığını ve tamamlanmasının ardından Meclis'e sevk edileceğini söyledi. 
     
     BAŞBAKAN GÜL AÇIKLAYACAK 

     Devlet Bakanı ve Başbakan Yardımcısı Abdüllatif Şener, Bakanlar Kurulu toplantısının ardından yaptığı açıklamada, Başbakan Abdullah Gül'ün bugün saat 13.00'da bir basın toplantısıyla Bakanlar Kurulu'nda alınan kararları açıklayacağını bildirdi. 
     Bakan Şener, toplantıda sosyal güvenlik kuruluşlarıyla SSK ve Bağkur emekli maaşlarıyla ilgili durumun değerlendirildiğini belirtti. 
     SSK ve Bağkur emeklilerinin maaşlarının, daha önceki düzenlemelere göre her ay enflasyon oranında arttığını hatırlatan Şener, ''Aslında yeni bir düzenlemeye gerek duyulacak ya da değerlendirmeye ses çıkarmadığınız taktirde otomatik, enflasyona göre artış oluyor. Ama bildiğiniz gibi memur emeklileri ile işçi ve Bağkur emeklilerinin maaşlarındaki makasta sürekli bir artış var'' diye konuştu. 
     Bu konu dikkate alınmak suretiyle belirli çalışmalar yapıldığını belirten Abdüllatif Şener, ancak çalışmalara ''tam noktanın'' konulmadığını vurguladı. Şener, ''Sayın Başbakan, saat 13.00'da bir basın toplantısı yaparak, gerekli açıklamaları yapacak'' dedi. 
     





</TEXT>
</DOC>
