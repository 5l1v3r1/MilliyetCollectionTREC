<DOC>
<DOCNO> 142059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sonspo19.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim Özlediğimiz Galatasaray'ı Fenerbahçe maçında gördük 
</HEADLINE>
<TEXT>

     Galatasaray Teknik Direktörü Fatih Terim, takımın özlenen futbolunu Fenerbahçe karşısında gördüklerini, bunun üzerine koyarak devam etmeleri gerektiğini söyledi. 
     Florya Metin Oktay Tesisleri'nde, futbolcular Ümit Karan, Cihan Haspolatlı ve Volkan Aslan'la birlikte haftalık olağan basın toplantısına katılan Fatih Terim, takımının iyi oyununa başlama noktasının Fenerbahçe maçı olduğunu kaydederek, ''Birtakım değişiklikler kolay olmuyor. Cumartesi günü sahada özlediğimiz bir Galatasaray vardı. İstisnai haller olmazsa, bu sistemle devam edeceğiz'' dedi. 
     Terim, şöyle devam etti 
     ''Özlediğimiz Galatasaray'ı Fenerbahçe karşısında gördük. Bunun üzerine koyarak devam etmemiz lazım. Ortada bir felsefe var. Sistemler, teknik ve fizik zaafı örtmez. Sezon başından beri zaman zaman istediğimiz işleri yapamıyorduk. Ama Fenerbahçe maçında yaptığımızı gördük. Zaten son birkaç aydır antrenör arkadaşlarımızla 3-5-2 sistemine dönmeyi konuşuyorduk. Asıl olan, sahada gerekenleri yerine getirmek. Numaraların bir önemi yok.'' Futbol liglerinde yaşanan olaylarla ilgili görüşlerini de açıklayan Terim, ''Sadece derbilerde bu olayların konuşulması yanlış. Televizyonda benzer olayları ikinci, üçüncü liglerde, amatör maçlarda, hatta salonlarda bile görüyoruz. Şahısları suçlamak yanlış olur. Bu durum birkaç şahsın ya da kurumun çabalarıyla düzelmez. Topyekun bir şekilde el ele verilmesi lazım. Aksi takdirde değişen bir şey olmaz'' diye konuştu. 
     
     ''ÖNCE KENDİ MAÇLARIMIZA BAKIYORUZ'' 
     Şampiyonluk yolundaki en büyük rakipleri Beşiktaş'la aralarındaki puan farkının 3'e düştüğünün hatırlatılması üzerine de Fatih Terim, şunları söyledi 
     ''Şampiyonluğa oynayan takımlar için, her hafta alınan ya da kaybedilen puanlar şartları değiştirebilir. Biz kendi maçlarımızı kazanalım, rakibimizin maçlarına sonra bakarız. Biz buna konsantre olduk. Puan olarak Beşiktaş'a yaklaşmamız sevindirici ve bizim için moral kaynağı. Ama her maç zor ve birbirinden önemli. Beşiktaş'la yapacağımız maça ise daha çok var. O mücadeleye gelindiğinde durumlar değişmiş olabilir. Konuşmak için erken.'' Galatasaray'da 4 yıl üst üste şampiyonluk yaşadığı sezonlarda, futbolcularıyla gözle bile iletişim kurabildiği şeklindeki demeçlerinin hatırlatılması üzerine Terim, ''Dört yılın sonunda oyuncularla bakışarak anlaşmak çok kolay. Ama şimdilik o duruma ulaşmaya var. Beni yavaş yavaş anlıyorlar. Beni anlamak da zordur. Ne istediğimi, hedeflerimizin ne olduğunu daha iyi kavramaya başladılar'' dedi. 
     
     ''FUTBOLCU BENDEN FORMAYI KENDİSİ ALIR'' 
     Fenerbahçe derbisinde attığı 2 golle galibiyetin en önemli mimarı olarak gösterilen Ümit Karan'a zamanında forma vermediği şeklindeki eleştirilerle ilgili olarak da Terim, ''Oyuncu benden formayı kendisi alır'' dedi ve şöyle devam etti 
     ''Sezon başından bu yana, Ümit'e sakat ya da problemli olmadığı her dönemde formayı verdim. Sezon başında kendisiyle yaptığım ve bize lazım olduğunu söylediğim konuşmayla ilgili ayrıntıları o size anlatır. Ama Ümit şimdi goller atıyor diye ideal durumda mı Burada kalmamalı ve bundan tatmin olmamalı. Doğruluğuna inandığımız, katkısı olacağını düşündüğümüz her futbolcuya forma vermişizdir. Bazı zaman da formayı geri almışızdır. Bunlar normal. Eğer Fenerbahçe maçını kaybetmiş olsaydık, bugün hiç derbi maç deneyimi olmayan Volkan'ın niye oynatıldığı, kaç maçtır forma giyemeyen Cihan'ın niye sahaya sürüldüğü eleştirileri olacaktı.'' Terim, derbi maçta Fenerbahçe'nin, ikinci yarıda daha iyi oynadığının söylendiğini hatırlatarak, ''İki direkten dönen topumuz olmak üzere 5 pozisyonumuz vardı. Takımımı hiçbir zaman geri çekmem. Beni İtalya'ya kabul ettiren de atağı seven, ileride basan bir futbol oynatmamdı. Hiçbir zaman defansif bir düşüncem olmadı'' dedi. 
     Fatih Terim, yeni sistemde bazı genç oyuncuların ne şekilde forma giyebileceğiyle ilgili olarak da Cihan, Suat Usta, Volkan ve Berkant gibi oyuncuların ileride Galatasaray takımının çekirdeğini oluşturacağını kaydetti. 
     
     ''OĞUZ BİLDİĞİ YOLDA DEVAM ETMELİ'' 
     Derbi maç sonrası yoğun eleştirilere uğrayan Fenerbahçe Teknik Sorumlusu Oğuz Çetin'e destek veren Fatih Terim, her antrenörün, kaybedilen maçlar sonrası eleştirilere uğradığını belirterek, ''Oğuz Çetin direncini korumalı ve doğru bildiği yolda devam etmeli. Bunların altından kalkabilecek kapasitededir. Hiçbir şeye kulak asmadan, kendi doğru bildiği eleştirileri almalı. En kısa sürede atlatacaktır, çünkü futbol devam ediyor'' dedi. 
     Terim, önemli maçlar sonrası takımların bir rahatlama içine girebileceğini, kendi oyuncularının da rahatlamaya ihtiyacı bulunduğunu ve bunu çok görmemek gerektiğini söyledi. Terim, bugünkü antrenman öncesi bir toplantı yaparak, Fenerbahçe maçının havasından çıkacaklarını anlattı. 
     Malatyaspor ile oynanan Türkiye Kupası maçında kırmızı kart gören Berkant ve dünkü sabah antrenmanında PAF takımı oyuncularıyla çalışan Baliç'e de değinen Terim, şunları söyledi 
     ''Ben böyle durumlarda oyuncularıma sahip çıkarım. Kırmızı kart sonrası Berkant'ın ilk başını okşayanlardan biri bendim. Hayatı boyunca ona bir deneyim olacaktır. Kesinlikle gözden çıkarmış değilim. Duygusal olarak çok etkilenen bir çocuk. Ayrıca ben oyuncularımı ceza olarak PAF takımına göndermem. Eğer ceza verilecekse başka şekillerde olur. PAF'a göndermenin de bir mantığı yok. Baliç'e inandığım sürece, yararlanmaya devam ederim. İsterdim ki bir patlama yapsın.'' 
     
     ÜMİT KARAN ''FENERBAHÇE'YE GOL ATMAK GÜZEL'' 
     Teknik Direktör Fatih Terim ile birlikte basın toplantısına katılan futbolcular Ümit Karan, Cihan ve Volkan, Fenerbahçe galibiyetiyle büyük mutluluk yaşadıklarını söylediler. 
     Böyle önemli bir maçta iki gol birden atmasının, kendisi için büyük moral kaynağı olduğunu belirten Ümit Karan, ''Fenerbahçe'ye gol atmak her zaman güzel. Galatasaray forması altında da ayrı bir önem taşıyor. Fatih hoca, bana ihtiyacı olduğunu her zaman söylüyordu. Geçmişi fazla kurcalamamak, ileriye bakmak lazım. Dün benle yaptığı konuşmada, bu performansımın yeterli olmayacağını söyledi'' dedi. 
     Fenerbahçe maçında gösterdiği performansla büyük övgü alan Volkan ise derbi maçta fazla heyecanlanmadığını ve sahaya gayet rahat çıktığını söylerken, kendine güveninin gelmesinin ardından iyi bir performans sergilediğini dile getirdi. 
     Kocaelispor maçında oyuna sonradan girdiği için adapte olmakta zorlandığını vurgulayan Volkan, Fenerbahçe karşısında böyle bir sorun yaşamadığını bildirdi. 
     Cihan da her zaman Teknik Direktör Terim'in verdiği taktiği yerine getirmeye çalıştıklarını anlatarak, ''Formayı hoca vermez, biz kendimiz alırız. İyi olduğumuz zaman da oynarız. Fenerbahçe maçında iyi oynadık ve kazandık. Ama İstanbulspor maçında puan kaybedersek bunun bir anlamı kalmaz'' diye konuştu. 
     





</TEXT>
</DOC>
