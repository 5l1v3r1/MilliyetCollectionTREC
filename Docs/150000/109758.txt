<DOC>
<DOCNO> 109758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sontur10.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümette yine kriz Bu kez azınlık vakıfları... 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, azınlık vakıflarının mal edinmesi ile ilgili yönetmeliği, Bakanlar Kurulu'nda da imzalamayacaklarını bildirdi. 
     Bahçeli, ''70. Dil Bayramı'' dolayısıyla düzenlenen tören için Türk Dil Kurumu Konferans Salonu'na gelişi sırasında gazetecilerin sorularını yanıtladı. 
     Bahçeli, ''Azınlık vakıfları ile ilgili koalisyon ortakları arasında anlaşmazlık bulunuyor. MHP'nin tavrı ne olacak '' şeklindeki soru üzerine, ''Azınlık cemaatlerinin mal edinmesi ile ilgili kanun Avrupa Birliği Uyum Yasaları içerisinde 3 Ağustos'ta Meclis'te kabul edildi. Biz, bu kanun üzerine Anayasa Mahkemesi'ne başvuruda bulunduk. Bu da o kapsam içindedir'' dedi. 
     Konuya ilişkin hazırlanan yönetmeliğin yürürlüğe girmesini kabul edip etmeyeceklerinin sorulması üzerine de Bahçeli, ''Bu aşamada kabul edeceğimiz hususlar değil. Bakanlar Kurulu'na da gelse de imzalamayacağım'' diye konuştu. 
     Bahçeli, bazı basın organlarında yer alan ''Ecevit başkanlığında MHP'siz azınlık hükümeti'' senaryoları ile ilgili olarak görüşünün sorulması üzerine de, ''Geç kalmış bir öneri. Seçim zamanında yapılacak'' karşılığını verdi. 
     Bahçeli, azınlık vakıfları ile ilgili olarak koalisyon ortaklarına çağrıda bulunup bulunmayacağını soran gazeteciye de, ''Bu işin yönetmelikle olmayacağını bilmeleri lazım'' yanıtını verdi. 
     





</TEXT>
</DOC>
