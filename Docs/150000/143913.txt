<DOC>
<DOCNO> 143913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun90.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Irak yüzünden 3 diplomat istifa etti 
</HEADLINE>
<TEXT>

     ABD'de, Irak politikasını eleştirerek Dışişleri Bakanlığı'ndaki görevinden istifa eden diplomatların sayısı 3'e yükseldi. 
     ABD'nin Ulan Batur'daki büyükelçiliğinde ''iki numaralı diplomat'' olarak adlandırılan Mary Wright, Irak politikasını gerekçe göstererek görevini bıraktı. 
     Wright'ın, istifa mektubunda, Irak politikasının yanı sıra Kuzey Kore ve İsrail-Filistin çatışması konularının ''ele alınış biçimi'' konusunda Washington yönetimini eleştirdiği belirtildi. 
     İstifa eden diplomat, ''Şimdi savaşa gitmenin, dünyayı daha güvenli değil, daha tehlikeli yapacağına kuvvetle inanıyorum'' ifadesini içeren mektubunu, Dışişleri Bakanı Colin Powell'a gönderdi. 
     Wright'tan önce de, ABD'nin Moskova Büyükelçiliği'nde kültür ataşesi olarak görev yapan John H. Brown istifa etmişti. 
     Irak politikasını eleştirerek istifa eden ilk Amerikalı diplomat, ABD'nin Atina Büyükelçiliği'nde görev yapan John Brady Kiesling olmuştu. 
     





</TEXT>
</DOC>
