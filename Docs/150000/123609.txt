<DOC>
<DOCNO> 123609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sontur25.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirt'te istifa eden adayın yerine yenisi girebilecek 
</HEADLINE>
<TEXT>

     Yüksek Seçim Kurulu YSK Başkanı Tufan Algan, YSK'nın, ''bir bölgede seçimlerin yenilenmesi durumunda, seçime katılan siyasi partilerin yeni aday gösteremeyecekleri, ancak istifa eden veya ölen adayın yerine yeni isim monte edilebileceği yönünde ilke kararları bulunduğunu'' bildirdi. 
     Algan, makamında gazetecileri kabul ederek sorularını yanıtladı. 
     YSK'nın 3 Kasım Pazar günü yapılan Siirt seçimlerinin yenilenmesi kararının ''siyasi'' olduğu ve ''AK Parti Genel Başkanı Recep Tayyip Erdoğan'a milletvekilliği yolunu açtığı'' yönünde eleştiriler yapıldığını belirten Algan Siirt seçimlerinde ülke barajının uygulanması kararının da ''DEHAP'ın TBMM'ye girmesini engellemeye'' yönelik olduğu şeklinde yorumlandığını söyledi. 
     Algan, YSK'nın yasalar ve hukuk çerçevesinde kararlar verdiğini ifade ederek, ''Eleştirilmek doğal, ancak itham olunca ağır oluyor'' diye konuştu. 
     YSK'nın, Erdoğan'ın milletvekili olmasını sağlamak, DEHAP'ın da seçime girmesini engellemek gibi bir kaygısı olmadığını ifade eden Algan, YSK'nın böyle bir kaygısı olsaydı, bu konulardaki dosyalar önlerine geldiğinde Erdoğan'ın milletvekili adaylığına ''ret'', DEHAP'ın da seçime girmesine ''evet'' demeyeceğini söyledi. 
     Siirt seçimlerinin hangi esaslar çerçevesinde yapılacağının bu hafta içinde belirleneceğini kaydeden Algan, kurulda tartışılmak üzere bir taslak hazırladığını bildirdi. Algan, kurulun, seçimin başlangıç tarihi, seçime hangi siyasi partilerin katılacağı, seçime katılan siyasi partilerin yeniden aday belirleyip belirlemeyeceği, belirleyecekse bunu hangi esaslar çerçevesinde yapacağı ve bağımsız adaylık başvurusu yapılıp yapılmayacağı sorularına yanıt arayacağını anlattı. 
     Algan, bu konuları netleştirmek ve Siirt seçimlerine ilişkin seçim takvimini hazırlamak için kurulun yarın toplanacağını söyledi. 
     
     ERDOĞAN'IN DURUMU 
     Siirt seçimlerinin yenilenmesi kararı ile Erdoğan'ın milletvekili olabilmesi konusunun gündeme geldiğinin hatırlatılması üzerine Algan, Erdoğan'ın milletvekili adayı olup olmayacağının henüz netlik kazanmadığını kaydetti. 
     YSK'nın, Erdoğan'ın milletvekili adaylığı konusunda verdiği ret kararını hatırlatan Algan, kararın verildiği günden bugüne Erdoğan'ın hukuki durumunda bir değişiklik olmadığını ifade etti. 
     Algan, Erdoğan'ın milletvekilliği önündeki engelleri kaldıracak yasal değişikliklerin, Siirt seçimleri için hazırlanan seçim takviminde belirlenen süreden önce yetişmesi durumunda ve Recep Tayyip Erdoğan da milletvekili adayı olduğunda konuyu değerlendireceklerini bildirdi. Algan, ''Ama bunu şimdiden söylemek çok erken. Anayasa'da bu yönde nasıl bir değişiklik yapılacağı da henüz netleşmedi'' diye konuştu. 
     YSK Başkanı Algan, yasal değişiklikler yapılmadan, Erdoğan'ın milletvekili adaylığı konusunda yeniden bir karar vermeleri gerekirse yine aynı yönde karar verileceğini belirterek, ''Ben, bu durumda yine aleyhine oy veririm'' dedi. 
     
     ''TEHLİKELİ SONUÇLAR DOĞURUR'' 
     Siirt seçimlerinde yüzde 10 ülke barajının uygulanmasının yasal zorunluluk olduğunu belirten Algan, il barajı uygulamasının yasal zemini bulunmadığını söyledi. Algan, takdir yetkisi kullanılarak il barajı uygulanmasının tehlikeli sonuçlar doğuracağını, daha sonraki seçimlerde barajı aşamayan her partinin seçimin iptali yoluna gidebileceğini söyledi. 
     
     ''ADAY MONTE EDİLEBİLİR'' 
     Siirt seçiminde siyasi partilerin aday belirlemesinin nasıl olacağının sorulması üzerine Algan, bu konuya kurulun açıklık getireceğini ifade etti. 
     YSK'nın, bu konuda 1989 ve 1994 yıllarında yapılan seçimlerde aldığı ilke kararları bulunduğunu belirten Algan, seçime katılan siyasi partilerin yeni aday gösteremeyecekleri, ölüm veya istifa durumunda ise partinin tüzüğü doğrultusunda istifa eden veya ölen adayın yerine yeni isim monte edilebileceği yönünde ilke kararları bulunduğunu kaydetti. 
     





</TEXT>
</DOC>
