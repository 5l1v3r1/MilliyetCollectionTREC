<DOC>
<DOCNO> 112619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/sontur15.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz CHP ve AKP çürük merdiven 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, CHP ve AKP'yi eleştirerek "Bunlar, üzerine çıkan kimseyi taşıyamayacak kadar çürük birer merdivendir" dedi. 
     Yılmaz, 3 Kasım seçimleri için ikinci mitingini Diyarbakır'da gerçekleştirdi. 
     İstasyon Meydanı'nda halka hitap eden Yılmaz, Diyarbakır'da çok söylenen "Çürük merdivenle dama çıkılmaz" sözünü anımsattı. AKP ve CHP'nin de çürük birer merdiven olduğunu ifade eden Yılmaz şöyle devam etti 
     "Bunlar, üzerlerine çıkan kimseyi taşıyamayacak kadar çürük birer merdivendir. Ne milleti tayışabilirler, ne devleti taşıyabilirler. 3 Kasım'da aklı olan çürük merdivene tırmanmaz. Şimdi birileri çıktılar bu çürükleri size yeni diye yutturmaya çalışıyorlar. Ama bakıyorsunuz ki bunların her tarafı daha şimdiden dökülüyor. Üstelik, bunlar buram buram gerilim ve kavga kokuyorlar. Birisi, CHP'yi kastediyorum, neyin peşinde biliyor musunuz Memleketin bunca derdi varken 1940'lardaki gibi Türkçe ezan peşinde. Öbürü, AKP'yi kastediyorum adeta 28 Şubat'ı yeniden getirmek peşinde." 
     
     "TENCEREYİ TEMİZLEMEK BİZE DÜŞTÜ"- 
     AKP ve CHP'nin halkın sıkıntıları için ürettiği bir çözüm olmadığını, her iki partinin de milletin başına yeni dertler açmanın peşinde olduğunu iddia eden Yılmaz şöyle devam etti 
     "Zaten bu CHP, hep halkla uğraşmıştır. Halkımızın inançlarıyla değerleriyle onun hep sorunu vardır. Bu nedenle CHP, milletin başına hep sorun çıkarmıştır. Milli görüşçülerin, eskisi de yenisi de her zaman bu memleketin insanının başına bela olmuştur. En çok da dindar insanlarımızın başına bela olmuştur. 
     Türkiye milli görüşçülerin iktidar olduğu dönemde bir kabus yaşamıştır. İnanç istismarının kullanıldığı bu süreçte en çok sıkıntı çeken, mağdur olan kesim mütedeyyin insanlarımız olmuştur. Bu sürecin ortaya çıkmasında bizim bir dahlimiz olmadı. Ama faturanın bize kesileceğini bile bile, bunun riskini göze alıp ülkemizin menfaati için onların kirlettiği tencereyi temizlemek bize düştü. Böyle bir tahribatın sahipleriyle ülkemizin bir yere gitmesi ve kendi içinde iç barışı sağlayabilmesi mümkün değildir. Yeni diye bize yutturulmaya çalışılan bu partinin aday kadrolarına bir bakın. Göstermelik yüzde 5'ini bir yana bırakın yüzde 95 eski milli görüş kadrolarıdır." 
     





</TEXT>
</DOC>
