<DOC>
<DOCNO> 105795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/ekonomi/eko03.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank yılın bankası’ seçildi 
</HEADLINE>
<TEXT>

Dünya bankacılığının itibarlı dergilerinden The Banker, Türkiye’den Akbank’ı yılın bankası seçti 
     EKONOMİ SERVİSİ 

     Tüm dünyada 150 bin seçkin okura ulaşan ve dünyanın en önde gelen bankacılık dergisi olarak adlandırılan The Banker dergisi, Eylül 2002 sayısında, Türkiye’den Akbank’ı "Yılın Bankası" seçti. 
     Akbank’a bu ödülü, toplam aktifler, kredi ve mevduatlarında sağladığı büyük artışa, bilgi teknolojisinde yaptığı yatırımlara, Axess kredi kartıyla sunduğu yeni teknolojiye ve hızlı pazar payı artışına bağlı olarak verdiğini duyuran The Banker dergisi, Akbank’ı "Yılın Bankası" seçmesinin gerekçelerini şöyle özetledi 
     "Olumsuz piyasa koşullarına rağmen 2001 yılı Akbank’ı diğer Türk bankalarından ayıran bir yıl oldu. Akbank’ın toplam aktifleri 2001 sonunda 11.8 milyar dolara ulaşarak bir önceki yıla göre yüzde 16’lık bir artış gösterdi. Akbank aktif büyüklüğü açısından Türkiye’nin bir numaralı özel bankası oldu. 
     
     Performansı yüksek 
     Türkiye’nin GSMH’sinde 2001 yılında yaşanan büyük düşüşe rağmen Akbank, kredi piyasasındaki pazar payını, yüzde 7.6’dan yüzde 17.5’e çıkardı ve Türkiye’nin en büyük kredi portföyüne sahip özel bankası oldu. 
     Bankanın operasyonel giderlerinin aktiflerine oranı yüzde 3.8’e geriledi. Bu başarı, Akbank’ın teknoloji alanında yaptığı büyük yatırımların bir sonucu. Akbank’ın mevduatı yüzde 33’lük artışla 8.4 milyar dolara, mevduatlardaki pazar payı da yüzde 4.1 artarak yüzde 10.9’a çıktı." 
     



 EKONOMİ 















</TEXT>
</DOC>
