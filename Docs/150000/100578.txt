<DOC>
<DOCNO> 100578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sonspo25.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'tan Nihat'a izin çıkmadı... 
</HEADLINE>
<TEXT>

     Beşiktaş Kulübü, bugün bir açıklama yaparak, eski futbolcuları Real Sociedadlı Nihat Kahveci'nin Fenerbahçe'ye transferi konusunda, kulüp başkanı Serdar Bilgili ve yönetim kurulunun görüşüyle onayının alındığı yolundaki haberlerin gerçeği yansıtmadığını açıkladı. 
     Kulüpten yapılan açıklamada, Serdar Bilgili'nin bir onay vermediği gibi, Real Sociedad Kulübü Başkanı'nı arayarak, Beşiktaş ile İspanyol kulübü arasında yapılan, bu konudaki kısıtlayıcı maddeyi hatırlattığı ve gerekli uyarıda bulunduğu belirtildi. 
     Nihat Kahveci'nin Real Sociedad Kulübü'ne transferi sırasında imzalanan protokole göre, bu oyuncunun Beşiktaş dışında Türkiye'den herhangi bir kulübe satışı veya kiralanması durumunda, İspanyol kulübünün 10 milyon dolarlık bir tazminat ödemesinin zorunlu olduğunun ifade edildiği açıklamada, şu görüşlere yer verildi 
     ''Bugün Real Sociedad Kulübü'ne gönderilecek olan uyarı mektubuna göre, transferin gerçekleşmesi durumunda Beşiktaş Kulübü, bu tazminat hakkını derhal FIFA ve ilgili uluslararası mahkemeler nezdinde aramaktan kaçınmayacaktır.'' Bu gelişmeler İspanyol basınında da geniş yer buldu. Ve bugün öğle saatlerinde resmi bir açıklama yapan Real Sociedad, Nihat'ın transfer görüşmelerini sona erdirdiğini bildirdi. 

     
</TEXT>
</DOC>
