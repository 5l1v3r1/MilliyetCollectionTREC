<DOC>
<DOCNO> 129139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sontur18.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Algan'dan Erdoğan yorumu ''Aday olsun düşünürüz'' 
</HEADLINE>
<TEXT>

     YSK Başkanı Tufan Algan, Devlet Bakanı ve Başbakan Yardımcıları Mehmet Ali Şahin ve Ertuğrul Yalçınbayır'ı ayrı ayrı ziyaret etti. 
     Başbakanlık Merkez Binası'ndaki görüşmeler, basına kapalı gerçekleşti. 
     YSK Başkanı Algan, Başbakanlık'tan ayrılırken gazetecilerin soruları üzerine, tebrik ziyaretinde bulunduğunu söyledi. 
     Görüşmelerde, 2004 yılında yapılacak mahalli idareler seçimlerinin ele alındığını belirten Algan, Siirt'te yenilenecek seçimin gündeme gelmediğini kaydetti. 
     Siirt'te yenilenecek seçimde, AK Parti Genel Başkanı Recep Tayyip Erdoğan'ın aday olmasının önünde bir engel bulunup bulunmadığının sorulması üzerine Algan, ''şu anda bu konuda söyleyecek bir şeyi olmadığını, aday olması durumunda kurulun bir karar vereceğini'' ifade etti. 
     Milletvekili Seçimi Kanunu'nun 39. maddesinin 3. fıkrasında yapılan değişiklik doğrultusunda, Siirt seçiminin tarihinin değiştirilip değiştirilmeyeceği yönündeki soruyu yanıtlarken de Algan, ''yasa Cumhurbaşkanı tarafından onaylandıktan sonra konuyu değerlendireceklerini'' bildirdi. 
     ''Erdoğan, 3 Kasım seçimlerinde İstanbul'dan aday olmuştu. Bir seçimde bir bölgeden aday olan ve adaylığı kabul edilmeyen bir kişinin bir yenileme seçiminde başka bir bölgeden aday olamayacağı haberleri var. Erdoğan, Siirt'ten aday olabilecek mi '' sorusu üzerine Algan, ''Böyle bir konuyu ben de basından okuyorum. Gündeme geldiği zaman Kurulca değerlendiririz'' dedi. 
     
</TEXT>
</DOC>
