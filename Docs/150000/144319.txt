<DOC>
<DOCNO> 144319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sonspo27.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakatlığı geçen Tümer, Gaziantepspor maçında forma giyecek 
</HEADLINE>
<TEXT>

     Beşiktaş'ta, sakatlığı geçen Tümer'in, 23 Mart Pazar günü Gaziantepspor ile yapılacak maçta forma giyebileceği açıklandı. 
     Beşiktaş Kulübü Doktoru Ayhan Optur, A Milli Takım'ın 12 Şubat'ta İzmir'de Ukrayna ile yaptığı özel maçta sakatlanan ve bu nedenle uzun süredir takımdan ayrı kalan Tümer'in tamamen iyileştiğini ve hafta sonunda Gaziantepspor ile yapılacak maçta forma giyebileceğini söyledi. 
     Dr. Optur, Tümer'in hazır olduğunu, ancak oynayıp oynamayacağına Teknik Direktör Mircea Lucescu'nun karar vereceğini ifade etti. 
     Diğer sakat oyuncular hakkında da bilgi veren Ayhan Optur, Niyazi'nin Lazio ile yapılan maçta ayak parmağından sakatlandığını belirterek, ''Niyazi, Gaziantepspor maçında oynayamayacak. Bunun yanında diğer sakat oyuncular Bayram ve Maldarasanu da bu karşılaşmada forma giyemeyecekler'' dedi. 
     





</TEXT>
</DOC>
