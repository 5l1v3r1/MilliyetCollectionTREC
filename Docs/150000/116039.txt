<DOC>
<DOCNO> 116039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/ekonomi/eko00.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF tipimi beğenmiyor 
</HEADLINE>
<TEXT>

IMF’yle anlaşmazlıklarını "Tipimi beğenmiyorlar" diye açıklayan Bakan Türker, "Beni 4 Kasım’dan sonra Özal’dan bile sempatik bulacaklar" dedi 
     ANKARA Milliyet 

     Devlet Bakanı Masum Türker, IMF ile ilgili bazı anlaşmazlıklarını "Benim tipimi beğenmiyorlar" sözleriyle açıkladı. 
     Ankara Sanayi Odası’nın ASO Meclis toplantısında konuşan Türker, 4 Kasım’dan sonra sempatik bulunacağını savunarak, "Göreceksiniz beni Turgut Özal’dan bile daha sempatik bulacaklar" ifadesini kullandı. 
     Enflasyon muhasebesi uygulamasını ilk gündeme getirdiğinde eleştirildiğini hatırlatan Türker, "Enflasyon sıfırlamasıyla ilgili IMF’de 17 kaynak var. Ama, bu gündeme geldiğinde böyle bir kaynak yok, nereden çıkarıyor bu adam’ demişler. Tabii derler, bu adamın tipini beğenmiyorlar çünkü" dedi. 
     
     Şişman bakan yok dediler 
     İşadamlarına, şişmanlamaya patates işleriyle uğraştığı sırada başladığını anlatan Türker, tadımlık patates alırken yedi kilo aldığını ifade etti. Türker, "Ondan önce çok incecik nayif bir adamdım" dedi. Türker, herkesin "Vah vah, bu hafif şişman bakanımız 3 Kasım’dan sonra yok" dediğini, milletvekili olduktan ve bakan olduktan sonra toplam 15 kilo verdiğini, bunun son yedi kilosunu bakan olduktan sonra kaybettini söyledi. 
     
     Derviş’e yufka taşı 
     Türker seçimlere üç gün kala yaptığı konuşmasında selefi Kemal Derviş hakkında da ilk defa açık eleştiride bulundu. Derviş’in eşi Catherine Derviş ile beraber yufka açarak poz vermesini eleştiren ve Derviş’e "yufkacı" diyen Türker, "Ben yufka açmıyorum, ben yüreğimi açıyorum" dedi. 
     
     10 projem var’ 
     Üzerinde çalıştığı 10 projeyle ilgili bilgi de veren Türker, bunların enflasyon sıfırlamasının yanı sıra, sessiz ortaklık, tarıma dayalı sanayii, servet beyannamesi, katma değer dağılımı, k r paylı tahvil, kriz yönetimi, bankacılık, sanayide yaratıcılık ve şirketlerin katma değer tablosu olduğunu söyledi. Türker, sessiz ortaklığın faize yatırım yapmayanların yastık altındaki servetini ortaya çıkaracağını kaydetti. 
     
Enflasyon sıfırlaması, bilanço düzeltmesiymiş      Türker, göreve geldiği ilk günlerde adını verdiği ama ne olduğunu söylemediği "enflasyon sıfırlaması"nı açıkladı. 
     Türker, bunun 27 Mayıs darbesinden sonra vergi toplanamayacağı korkusuyla kısa süre uygulandığını bildirdi ve nasıl işlediğini şöyle anlattı "Bütün bilançoları sıfırlıyor, bugünkü değerine getiriyorsun. Diyelim ki, gayrimenkulümüzün değeri 10 milyona geliyor. Bunu bugünkü değeri olan 10 milyara getiriyorsunuz. Aradaki fark değerleme fazlası. İki yol var. Birincisi, bu farkın normal vergi gibi ödenmesi, İkincisi bu verginin taksitle ödenmesi." Enflasyon sıfırlamasına 2003’ten sonra geçilebileceğini bildiren Türker, "Bu sayede, enflasyon vergisini devletin ve sizin azdırma fonksiyonunuz ortadan kalkar" dedi. 
     
Bankacılığa 15 milyar dolar lazım’      Bakan Türker, "Acil bir şekilde bankacılık sistemini genişletip milli bankaları destekleyen bir sistemi devreye sokmazsak, kredi alacak ve bankacılık işlemi yapacak banka bulamazsınız" diye konuştu. 
     Bankacılıkla ilgili uluslararası kuralları oluşturan Basel komitesinin öngördüğü yeni kurallar devreye girdiğinde kaynak ihtiyacının ortaya çıkacağını vurgulayan Türker, bankacılık sektörünün en az 15 milyar dolarlık özkaynak bulması gerektiğini bildirdi. 
     Mevcut kuralların yerine geçeceği için Basel II adıyla anılan ve 2006 yılında yürürlüğe girmesi öngörülen yeni kurallar, bankaların riskleri konusunda daha ayrıntılı bir tanım getirecek ve riskleri ülkelerin kredi notlarıyla ilişkilendirecek. 
     
Cumhuriyet çınarı budandı      Ankara Sanayi Odası Başkanı Zafer Çağlayan, son yıllarda ekonomi politikalarında yapılan hataların cumhuriyet döneminde elde edilen başarıları gölgelediğini belirterek, "Popülist siyaset, cumhuriyet çınarını baltaladı. Cumhuriyeti kuranların heyecanına ihtiyacımız var" dedi. Çağlayan, cumhuriyetin 100’üncü yılında yani 2023’te milli geliri 1 trilyon doları aşan, 200 milyar dolar ihracat yapıp 50 milyon turist ağırlayan, turizm gelirleri 100 milyar doları aşan bir Türkiye hedeflemeliyiz" diye konuştu. 
     



 EKONOMİ 






















</TEXT>
</DOC>
