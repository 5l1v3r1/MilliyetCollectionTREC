<DOC>
<DOCNO> 133534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/guncel/gun05.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökten bildiri yağacak 
</HEADLINE>
<TEXT>

Olası göç dalgasına karşı havadan atılacak çeşitli dillerdeki bildirilerle, En güvenli yer evinizdir’ mesajı verilecek 
     BARKIN ŞIK Ankara 

     Olası Irak operasyonunda Türkiye’ye mülteci akınına karşı önlem almayı sürdüren Türk Silahlı Kuvvetleri TSK , Kuzey Irak’ta yaşayan etnik grupların göç dalgasına kapılmaması için, Türkmence, Kürtçe ve Arapça bildiriler hazırlayarak, 36. paralelin kuzeyindeki yerleşim birimlerine havadan atmayı planlıyor. 
     
     ŞERİT OLUŞTURULUYOR 
     1991’deki Körfez Savaşı sırasında 500 bin mültecinin akınına uğramasını dikkate alan TSK, Silopi’den doğuya doğru 70 kilometre derinliğinde güvenlik şeridi oluşturulması çalışmalarını sürdürüyor. TSK, bölge halkına "göç etmeyin" mesajı içeren bildiriler dağıtmaya hazırlanıyor. Operasyonel durumda, güvenlik şeridine doğru hareketlenecek Kuzey Iraklıları minimuma indirmek için dağıtılacak bildirilerde, göç dalgasına kapılacak mültecilere, kendilerini bulundukları konumdan daha zor şartların beklediği anlatılacak. 
     
     SİZİ KORUYACAĞIZ’ 
     Musul ve Kerkük başta olmak üzere 36. paralelin kuzeyindeki yerleşim birimlerine havadan atılacak bildirilerde, "En güvenli yer eviniz" mesajı verilecek. Türkiye’nin bölgede yaşayanların daima yanında olduğu ve güvenliklerinin TSK tarafından sağlanacağı ifadeleri de, bildirilerde yer alacak. 
     36 ve 37. paralellerle Türkiye’de oluşturulacak mülteci kamplarına aşırı yüklenmenin önüne geçmeyi planlayan TSK, insani ve ekonomik alanda yıkımlara neden olan göç dalgasını, böylece başlamadan durduracak. 
     



 GÜNCEL 






















</TEXT>
</DOC>
