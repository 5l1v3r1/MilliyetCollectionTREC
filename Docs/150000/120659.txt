<DOC>
<DOCNO> 120659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/son/sontur22.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Sezer'e "AB liderleri samimi.. " 
</HEADLINE>
<TEXT>

     AK Parti Genel Başkanı Recep Tayyip Erdoğan, Avrupa ülkelerinde bugüne kadar yaptığı görüşmelerde liderlerin büyük çoğunluğunun samimi olduğunu söyledi. 
     Erdoğan, Üsküdar Emniyet Mahallesi'ndeki ofisinden iftara gitmek üzere ayrılırken, basın mensuplarının, Cumhurbaşkanı Ahmet Necdet Sezer'in, bazı AB liderlerinin samimiyetine ilişkin olarak bugünkü gazetelerde yer alan sözleriyle ilgili soruları üzerine, ''Hepsini dolaşayım... Hepsini dolaştıktan sonra... Şu ana kadar büyük bir çoğunlukla samimi'' dedi. 
     Erdoğan, bir gazetecinin, ''Bugün açıklanan Hükümet Programı'nın eğitimle ilgili bölümünde 'İmam Hatip Okulu mezunlarının askeri okullara girme imkanı tanındığı' şeklinde yorumlar yapıldığını'' söylemesi üzerine, şunları söyledi 
     ''Şu anda Hükümet Programı okundu. Üzerinden tam iki gün geçecek. Ondan sonra müzakereler faslı başlayacak. Müzakereler faslında bunlar enine boyuna konuşulur.'' Erdoğan ve beraberindekiler daha sonra önceden hazırlanan ve araçların bagajlarına konulan erzaklarla birlikte bir aileye iftar için yola çıktı. Ancak Erdoğan'ın konvoyunu izleyen medya mensuplarının araçlarının yolları kesilerek takip etmeleri engellendi. 
     





</TEXT>
</DOC>
