<DOC>
<DOCNO> 146610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sonspo17.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Feyyaz Uçar İki kulvar bitti, biz de bittik 
</HEADLINE>
<TEXT>

     Beşiktaş Futbol Takımı Antrenörü Feyyaz Uçar, Pancu'nun, sakatlığı bulunan ayağına Romanya Milli Takımı'nda darbe aldığını belirterek, ''Durumunu tam bilmiyorum. Kadromuz geniş. Sadece Pancu ile yola çıkmadık'' dedi. 
     Riva'daki Coşkun Özarı 16. Dönem Teknik Direktörlük Kursu'na katılan Feyyaz Uçar, burada yaptığı açıklamada, Pancu'nun daha önceden de sakatlığı bulunduğunu ifade ederek, ''Pancu çok fedakarlık yaparak sakat sakat oynuyordu. Diğer adale grupları güçlü olduğu için, sakatlığı oynamasına engel olmadı. Milli maçta aynı bölgeye darbe aldı. Türkiye'ye dönünce durumu hakkında daha ayrıntılı bilgi sahibi olacağız. Ancak bizim kadromuz geniş. Sadece Pancu ile yola çıkmadık'' diye konuştu. 
     
     ''İKİ KULVAR BİTTİ, BİZ DE BİTTİK'' 
     Feyyaz Uçar, Beşiktaş'ın bu sezon UEFA Kupası, Türkiye Kupası ve ligde mücadele ettiğini, çok yorulduklarını söyledi. 
     UEFA Kupası ve Türkiye Kupası'nda güçlü rakiplerle mücadele ettiklerini ve bu kupalardan elendiklerini ifade eden Uçar, şöyle konuştu 
     ''Üç kulvarda mücadele edince çok yorulduk. Şimdi iki kulvar bitti, ama biz de bittik. Tabii ki ligde şampiyonluğa oynuyoruz. Yoğun maç trafiği nedeniyle fiziki ve mental olarak sıkıntı yaşadık. Futbolcularımız devamlı maç yaptığı için bir bıkkınlık olmuştu. Lige verilen ara bizim için iyi oldu. Artık haftada bir maç yapacağız ve öncelikli hedefimiz olan şampiyonluk için tüm gücümüzle mücadele edeceğiz.'' 
     
     ''FİKSTÜR AVANTAJI KALMADI'' 
     Antrenör Uçar, ligde Galatasaray'a oranla daha fazla deplasmanları bulunduğunu, ancak kimse için fikstür avantajı kalmadığını söyledi. 
     Kendilerinin zorlu deplasman maçlarını oynadıklarını anlatan Feyyaz Uçar, ''Trabzonspor'dan bir puan almak önemliydi. Şimdi Galatasaray da Trabzon'a gidecek. Onların da zorlu deplasmanları var. Ligde Gençlerbirliği'nin de şampiyonluk yarışında olması güzel. Sonuna kadar üç takım zevkli bir yarış yapacak. Biraz daha sinirlerine hakim olan, zekasını kullanan takım şampiyonluğa ulaşır'' dedi. 
     Uçar, katıldığı teknik direktörlük kursunun ikinci aşamasının daha zor ve heyecanlı geçeceğini de kaydederek, ''Bizim için önemli bir adım. Kurs sonunda teknik direktörlük brövesi alacağız'' diye konuştu. 
     





</TEXT>
</DOC>
