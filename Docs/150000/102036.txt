<DOC>
<DOCNO> 102036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/sondun20.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Kıbrıs'ı isteyen AB, bize muhtaçtır" 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs'ı isteyen AB'nin Kıbrıs Türküne de muhtaç olduğunu söyleyerek, ''Kıbrıs'ı istiyorlarsa bizi de almak mecburiyetindedirler'' diye konuştu. 
     Ulusal Halk Hareketi UHH öncülüğünde biraraya gelerek ''Anlaşma ve AB'ye üyelik'' konusundaki görüş ve tutumlarını ortaya koyan örgütler, KKTC Sivil İnisiyatif Bildirgesi'ni, Cumhurbaşkanı Denktaş'a sundu. 
     Denktaş, heyeti kabulünde yaptığı açıklamada, ''Kıbrıs'ı isteyen Avrupa Birliği bize muhtaçtır. Kıbrıs'ı istiyorlarsa, bizi de almak mecburiyetindedirler. Almak için bizimle anlaşma yapmak mecburiyetindedirler. Bizi basıp geçemezler. Egemenliğimizi inkar ederek bizi hiçbir yere oturtamazlar. Herkes bunu böyle bilsin. Sağlam dursun'' dedi. 
     Rumların, sözde Kıbrıs Cumhuriyeti Hükümeti unvanının arkasına saklanarak, Kıbrıs Cumhuriyeti vardır, egemenliği vardır, sizin egemenliğiniz yoktur iddialarını sürdürdüklerini belirten Denktaş, Türk tarafının bu kez, ''yırtıp atılamayacak, daha sağlam bir şey istediğini, bunun da toprağa bağlı egemenlik'' olduğunu vurguladı. 
     
     DENKTAŞ TARAFLARA UZLAŞMA ÇAĞRISINI YİNELEDİ 
     Denktaş, Kıbrıs konusuna yönelik çözüm sürecinde vizyon-inisiyatif ortaya koyan farklı görüşteki taraflara, biraraya gelerek uzlaşma çaresi aramaları yönündeki çağrısını yineledi. 
     Cumhurbaşkanı, ''Denktaş görüşmecilikten çekilsin mi '' sorusuna da yanıt aranılmasını isteyerek, halkla birlikte mücadeleyi daha etkin bir şekilde yürütmek kaydıyla ''çekilmeye hazır olduğunu'' söyledi. 
     Denktaş, 6 Eylül'de BM Genel Sekreteri Kofi Annan'la konuşurken Annan'ın halkın ne istiyor sorusu karşısında ''halkı müdafaa edeceğine kendini müdafaa etmek durumunda kalacağından'' duyduğu rahatsızlığı ifade etti. Denktaş, şunları söyledi 
     ''Böyle rezalet olmaz. Dünyanın hiçbir yerinde bir görüşmecinin arkasından bu kadar kuyu kazılmamıştır. Allah'a çok şükür, halkı bilen bir kişi olarak, sizleri bilen bir kişi olarak korkusuzca yürüyoruz... Çünkü Anavatan yanımızdadır. 
     Şimdi bakın, siz, milli dava dediğimiz ve Türkiye'yle anlaşarak yürüttüğümüz bir davada, dava çerçevesinde uzlaşma istiyorsunuz. Bu uzlaşma olursa, Avrupa Birliği'ne giriş Türkiye'nin istediği şekilde olursa ve Türkiye'nin hakları korunuyorsa, Türkiye de buna razıysa, onda da varız. Ama Türkiye'nin bizi koruyamayacağı, Yunanistan'ın Türkiye'den fazla söz hakkı olacağı bir Avrupa Birliği'ni istemeyiz diyorsunuz. Şimdi karşı taraftaki arkadaşlar, -ki bunların içerisinde 'Denktaş Kıbrıs Türkünü temsil etmez, Türkiye'yi temsil eder' diyenler var. Bunlar da uzlaşma istiyor, barış istiyor. Bütün dağıttıklarını, imzaya açtıklarını son iki gündür iyice değerlendirdim ve karşı tarafa uzun bir mektup yazıyorum, basına da vereceğim. Genellemelerle birşeyler söylüyorlar, ama her iki tarafa da çağrı yapıyorlar, her iki tarafa da egemenlikte ısrar etmeyin, uzlaşın diyorlar. 
     Peki her iki taraf egemenlikte ısrar etmezse, egemen kim Kıbrıs Cumhuriyeti. Eskiden olduğu gibi. Yani Rum'un istediği. Onun içerisine egemenlikte ısrar etmeden gireceksin, seni attığında hava alacaksın. Yine toplu mezarlardan insan toplayacaksın.'' 
     





</TEXT>
</DOC>
