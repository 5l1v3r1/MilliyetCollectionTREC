<DOC>
<DOCNO> 112867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sondun18.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan yerel seçimlerinde muhalefet ilk turda önde 
</HEADLINE>
<TEXT>

     Yunanistan'da dün yapılan yerel seçimlerin birinci turunda anamuhalefet Yeni Demokrasi Partisi'nin YDP yarışı, iktidar partisi PASOK'un önünde götürüyor. 
     Sandıkların kapatıldığı dün saat 19.00'dan bu yana, kullanılan oyların yüzde 95'inin üzerindeki bölümü sayıldı. Kesin olmayan sonuçlara göre, YDP'nin biri, Drama, Kavala ve İskeçe kentlerini kapsayan bölge valiliği olmak üzere aralarında Selanik'in de bulunduğu toplam 13 valilik kazandı. 
     PASOK'un kendi adına yarışan adayıyla bir valilik, Sol İttifak Partisi SYN ile ortak aday gösterdiği illerden ise 4 valilik kazandığı belirtildi. Ayrıca, SYN, PASOK'un da destek verdiği adayıyla Meriç-Rodop bölge valiliğini kazandı. 
     Seçimlerin ilk turunda adayların hiçbirisinin oyların yüzde 50'sinden fazlasını alamadığı toplam 40 il ve bir bölge valiliği için adayların kozlarını, 20 Ekim'de yapılacak ikinci turda paylaşacakları kaydedildi. 
     İktidar ve anamuhalefetin büyük önem verdiği, Atina ve Pire'yi kapsayan bölge valiliği, PASOK'un adayı Fofi Yenimata'nın yüzde 40.2, YDP'nin adayı Yannis Canetakos'un yüzde 26.7'de kalması nedeniyle ikinci tura kalan seçim bölgesi oldu. 
     
     YDP, 27 BELEDİYE BAŞKANLIĞI KAZANDI 

     Seçimlerin ilk turunda, aralarında Selanik'in de bulunduğu toplam 72 seçim bölgesinde belediye başkanı seçildi. 
     Selanik dışındaki büyük merkezlerin hepsi ikinci tura kalırken, YDP 27 belediye başkanlığı, PASOK kendi adına 22 ve SYN ile ittifak halinde 6 belediye başkanlığı kazandı. Geri kalan başkanlıklar bağımsızlar ve küçük partilerin desteklediği adaylarca kazanıldı. 
     Yunanistan'daki 901 belediye başkanlığından şu ana kadar sonuçları kesinleşen 72'sinin dışında kalan bazı başka seçim bölgelerinde de adayların oyların tamamının sayılmasıyla seçilme barajı olan yüzde 50'yi aşmalarının beklendiği kaydedildi. 
     Yerel seçimlerin anahtar bölgelerinden Selanik'te mevcut YDP'li belediye başkanı Vasilis Yorgopulos oyların yüzde 54'ünü alarak, başkanlığa yeniden seçilirken, diğer önemli bölgeler Atina ve Pire ikinci tura kaldı. 
     Atina'da YDP adına yarışan Dora Bakoyani oyların yüzde 47.4'ini alırken, PASOK'un adayı Hristos Papuçis, yüzde 25.9'da kaldı. 
     BATI TRAKYA'DA 2 BELEDİYE BAŞKANI SEÇİLDİ 
     Batı Trakya'da ise kesin olmayan sonuçlara göre Türk Azınlık 2 belediye başkanı ile 6 nahiye başkanı seçti. 
     Rodop ilinde Kozlukepir Ariana belediye başkanlığına Halit Mehmet, Sirkeli Filira belediye başkanlığına ise Hasan Kaşif seçildi. 
     Türk başkan adaylarının önde götürdüğü İskeçe iline bağlı Mustafçova Miki ve Rodop iline bağlı Susurköy Sosti belediye başkanlarının belirlenmesi ikinci tura kaldı. 
     İlk turda, nahiye başkanlıklarına Türk Azınlık'tan, İskeçe iline bağlı Ilıca'da Thermes Hasan Nazır, Şinikova'da Satres Celal Kınç, Gökçeler'de Seleron Birol İnce, Kozluca'da Kotili Mustafa Honko seçilirken, Rodop ilinde Arabacıköy'de Amaksades Hasan Bıyıklı, Mehrikoz'da Kehros Abdülkadir Hoca seçildiler. 
     - 
     





</TEXT>
</DOC>
