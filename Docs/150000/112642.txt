<DOC>
<DOCNO> 112642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/guncel/gun05.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
17 bin kaçak lüks oto saptandı 
</HEADLINE>
<TEXT>
Otomobiliniz kaçak mı 
Ankara Savcılığı kaçak arabası bulunan 300 kişinin ifadesine başvurma kararı aldı. Bu kişilerin arasında siyasetçi yakınlarının da bulunduğu belirlendi 
     GÖKÇER TAHİNCİOĞLU, BARKIN ŞIK 

     Gümrükler Muhafaza Genel Müdürlüğü ve Emniyet’in ortaklaşa başlattığı Türkiye’nin en kapsamlı kaçak otomobil soruşturmasında 17 bin kaçak lüks otomobil tespit edildi. Daha çok Türki cumhuriyetlerden bedelsiz ithalat yöntemiyle getirildiği saptanan araçları kullanan 300 kişi arasında siyasetçi yakınlarının da bulunduğu belirlendi. 
     
     Sayı daha da artar 
     Kaçak otomobillerin çeşitli kanallarla Türkiye’ye getirilişi ve kullanımıyla ilgili onlarca rapor hazırlayan Gümrükler Muhafaza ve Emniyet Genel müdürlükleri, kaçakçılarla mücadele için toplu soruşturma başlattı. Soruşturmayı, kendisine iletilen geniş kapsamlı raporlar üzerine başlatan Ankara Savcısı Mehmet Çavuşoğlu da, raporlarda ismi geçen 300 kişinin ifadesine başvurma kararı aldı. Bu isimlerin sayısının önümüzdeki günlerde daha da artabileceği belirtildi. Geçen yıl Türkiye’ye kaçak otomobil sokan 11 kişi hakkında da dava açan Çavuşoğlu, Türkiye’ye yasadışı yollardan sokulan 17 bin araçtan bedelsiz ithalatı yapılan 681’nin zaptedilmesine karar verdi. Kaçak araçlardan şu ana kadar 118’i Gümrükler Muhafaza Genel Müdürlüğü’nce zaptedilirken, diğer araçlara yönelik arama ve inceleme çalışmalarının da sürdüğü kaydedildi. 
     Soruşturmada, çeşitli milletvekillerinin ve yakınlarının kullandığı otomobillerin de kaçak olduğu tespit edildi. Araçlar milletvekillerinin üzerine kayıtlı çıkmazken, savcılık araçların üzerine kayıtlı olduğu kişilerin milletvekili ve siyasetçilerle akrabalık bağlarını araştırmaya başladı. 
     



 GÜNCEL 























</TEXT>
</DOC>
