<DOC>
<DOCNO> 134490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/son/sonspo08.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Volkan ilk kez antremana çıktı 
</HEADLINE>
<TEXT>

     Galatasaray, Denizlispor ile 7 Şubat Cuma günü yapacağı ligin 19. hafta maçının hazırlıklarını bugün yaptığı antrenmanla sürdürdü. 
     Sarı-kırmızılıların ara transferin son gününde renklerine bağladığı Kocaelisporlu Volkan Arslan, ilk kez yeni takımıyla birlikte antrenmana çıktı. Volkan ve diğer yeni transfer gurbetçi Aykut, idman bitiminde basın mensuplarına poz verdi. 
     Florya Metin Oktay Tesisleri'nde teknik direktör Fatih Terim yönetiminde gerçekleştirilen ve yaklaşık 1.5 saat süren antrenmanda futbolcular istasyon çalışması yaptı. 
     Terim, oyuncularını forvet, orta saha ve savunma olmak üzere 3 gruba ayırırken, çabukluk ve dayanıklılık çalışmaları yaptırdı. İdmana, eşyalarını toplamak için gittiği Belçika'dan dönen Ali Lukunku da katılırken, hafif sakatlıkları bulunan Suat Kaya, Batista ve Ümit Karan, koşu yapmakla yetindi. Sakatlığı bulunan Hakan Ünsal ise çalışmada yer almadı. 
     Sarı-kırmızılılar, Denizlispor maçı hazırlıklarını bu akşam yapacağı antrenmanla sürdürecek. 
     





</TEXT>
</DOC>
