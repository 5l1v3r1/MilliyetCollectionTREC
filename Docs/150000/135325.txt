<DOC>
<DOCNO> 135325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sontur24.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayyam Garipoğlu için gıyabi tutuklama kararı verildi 
</HEADLINE>
<TEXT>

     Sahte döviz alım belgesi düzenlenmesine ilişkin 67 sanıkla birlikte yargılanan Sümerbank'ın eski sahibi Hayyam Garipoğlu hakkında, ifadesinin alınması amacıyla gıyabi tutuklama kararı çıkarıldı. 
     İstanbul 7. Ağır Ceza Mahkemesi'ndeki duruşmaya, tutuksuz yargılanan sanıklardan katılan olmadı. 
     Mahkeme Heyeti Başkanı Niyazi Aydın, sanıklardan Hayyam Garipoğlu'nun adresinde bulunamadığına dair mahkemeye yazı geldiğini tutanağa yazdırdı. 
     Başkan Aydın, yine sanıklardan İrfan Demirci ile Osman Yıldırım'ın ifadelerinin alınması amacıyla Konya Ağır Ceza Mahkemesi'ne yazılan talimata gelen cevapta, sanıkların adreslerinde bulunamadıklarının belirtildiğini tutanağa geçirdi. 
     Bunun üzerine, oyçokluğu ile Hayyam Garipoğlu, İrfan Demirci ve Osman Yıldırım'ın ifadelerinin alınması amacıyla CMUK'un 223. maddesi uyarınca gıyaben tutuklanmalarını kararlaştıran mahkeme heyeti, duruşmayı erteledi. 
     Üye hakim Mehmet Uysal ise sanıklar hakkında CMUK'un 223. maddesine göre verilen tutuklama kararına muhalif kaldı. 
     Uysal, muhalefet yazısında, sanıklar hakkında fiktif olarak gerçekleştirdikleri ihracatları kapatmak ve vergi iadesi almak için sahte döviz alım belgeleri düzenlettirip kullanmak yoluyla suç işledikleri gerekçesiyle dava açıldığını hatırlattı. 
     Sanıkların bu şekilde devleti ciddi anlamda dolandırdıklarını ve suçun organize bir şekilde süreklilik gösterir biçimde işlendiğini kaydeden Hakim Uysal, hazırlık soruşturması sırasında da uzunca bir süre aranan ve cezadan kurtulmak amacıyla kaçmaya devam eden sanıkların, CMUK'un 104. maddesi uyarınca gıyaben tutuklanmaları gerektiğini, bu nedenle sorgu amaçlı olarak tutuklanmalarına muhalif kaldığını bildirdi. 
     
     İDDİANAMEDEN 
     İstanbul Cumhuriyet Başsavcılığı'nca hazırlanan iddianamede, sanıkların, bazı para hareketleriyle Türkiye'ye ihracat karşılığı olarak döviz gelmiş gibi göstererek sahte döviz alım belgeleri düzenledikleri anlatılıyor. 
     İddianamede, sanıklar Hayyam Garipoğlu, İsmail Hajo, Mehmet Yaşar Koyuncuoğlu, Vural Fırtına, Nevzat Bener, Hasan İğeci, Bedi Evransel, Adnan Meraller, Mehmet Hayrettin Ertansel, Nuri Metin, Süleyman Metin, Özcan Negüzel, Tezer Gökçeoğlu, Ülker Gökçeoğlu, Birol Sezgin, Mustafa Didici, Ayhan Apak, Zeki Biçer, Fadıl Demiroğlu, Fuat Demiroğlu, Mığırdıç Aran Malakyan, Dursun Ergül Gül, Bilal Demircioğlu, Artin Ürgüplüoğlu, Yetin Berberoğlu, Tanel Haçik, Marcello Ajas, Abdurrahman Oylumlu, Arzu Demirok, Sadeddin Güngöz, Faruk Güngöz, Mehmet Hançer, Yalçın Öner, Erol User, Mehmet Gürkan Çetinkaya, Günhan Çetinkaya, Necmettin Nurkan, Kamil Gürsel, Mustafa Kemal Gürsel, Ayşe Kökenli Özkeserli, Aziz Tugay, Emre Arar, Erol Maks Kohen, Mehmet İlker Özerdem, Ali Fuat Mersin, Haşmet Karasu, Hüseyin Yavuz Papila, Mithat Papila, Mahmut Deniz, Şevket Kankaya, Vedat Hosta, Verdal Hosta, Mehmet Taşdemir, Dilek Taşdemir, Kevser Taşdemir, Muhammet Ciğer, Abdullah Dündar Uluğkay, Fatma Ebru Uluğkay, Mustafa Uluğkay, Mehmet Uçar, Barbaros Gönen, Alaattin Ali Büyükçeasun, Tarık Görer, İrfan Demirci, Osman Yıldırım, Mehmet Tabak ve Ahmet Yıldız'ın, ''resmi evrakta sahtecilik'' suçundan 3 ile 12'şer yıl arasında ağır hapis cezasına çarptırılmaları isteniyor. 
     





</TEXT>
</DOC>
