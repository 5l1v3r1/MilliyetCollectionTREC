<DOC>
<DOCNO> 141366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/dunya/adun.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin’e soluk kesen takip 
</HEADLINE>
<TEXT>

     DIŞ HABERLER SERVİSİ 

     11 Eylül saldırılarının sorumlusu El Kaide terör örgütünün lideri Usame bin Ladin’in etrafındaki çemberin daraldığı belirtilirken, ABD komandoları ile Afganistan güvenlik güçlerinin Afganistan’da ortaklaşa düzenledikleri operasyonda Ladin’in 2 oğlu, 14 yaşındaki Saad ile 23 yaşındaki Hamza’nın yaralı olarak ele geçirildiği ileri sürüldü. 
     İngiltere’de yayımlanan Financial Times gazetesi, El Kaide Örgütü’nün "üç numaralı ismi" ve 11 Eylül saldırılarının planlayıcılarından olduğu belirtilen Halid Şeyh Muhammed’in üzerinde bulunan Ladin’e ait mektuplardan yola çıkılarak, Suudi teröristin Pakistan’ın İran sınırındaki sahil kenti Gvadar’da dar bir kıyı şeridine sıkıştırıldığını öne sürdü. 
     İstihbarat kaynaklarına dayanarak verilen habere göre, Ladin’in Gvadar’dan gemiyle kaçmaması için önlem alınıyor. 
     Pakistan’ın Belucistan Eyaleti İçişleri Bakanı Serdar Sanaullah Zehri, dün AP’ye yaptığı açıklamada, "Ladin’in oğulları Afganistan’ın İran sınırına yakın Rabat bölgesinde yakalandı" dedi. Ancak Pakistan İçişleri Bakanı Faysal Salih Hayat, Serdar Sanaullah Zehri’nin açıklamasının doğru olmadığını belirterek, "Bu açıklama gerçeği yansıtmıyor. Böyle bir tutuklama olmadı" diye konuştu. Pakistanlı iki yetkilinin birbiriyle çelişkili açıklamalarda bulunması kafaları karıştırdı. Zehri, operasyonda 9 El Kaide mensubunun öldürüldüğünü iddia etti. 
     
     Terör hanedanı 
     Yakalandığı ileri sürülen Ladin’in 23 yaşındaki büyük oğlu Hamza’nın babasının ardından El Kaide Örgütü’nün liderliğine geleceği ileri sürülüyordu. ABD, babasının yerine geçecek genç Ladin’i en çok aranan teröristler listesinde ilk sıralara koymuştu. 
     



 DÜNYA 













</TEXT>
</DOC>
