<DOC>
<DOCNO> 119182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/siyaset/siy10.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan-toto 
</HEADLINE>
<TEXT>

Köşk’e üç isimle çıkan Erdoğan, Gül’ü "parti teşkilatının tercihi", Aksu’yu da kendi tercihi olarak sundu. Diğer alternatif aday ise Gönül... Sezer, "en geç bugün" atama yapacak... 
     ABDULLAH KARAKUŞ Ankara 

     Cumhuriyet tarihinde ilk kez Cumhurbaşkanı’na Başbakanlığa ataması için birden fazla aday önerildi. Milletvekili seçilemediği için Başbakan olamayan AKP lideri Recep Tayyip Erdoğan, dün Cumhurbaşkanı Ahmet Necdet Sezer’e "parti teşkilatının tercihi" olarak Genel Başkan Yardımcısı Abdullah Gül’ün ismini götürdü. Ancak kulisler, Erdoğan’ın, Genel Başkan yardımcılarından Abdülkadir Aksu’yu da "kendi tercihi" olarak Köşk’e yansıttığı haberiyle çalkalandı. Sezer, yeni Başbakan’ı "en geç bugün" atayacağını açıkladı. 
     
     GÖRÜŞME 10 DAKİKA SÜRDÜ 
     Yaklaşık 10 dakika süren zirvede Sezer’e Gül’ü "parti teşkilatı ve tabanının eğilimi" olarak sunan Erdoğan, diğer iki isimden biri olan ANAP kökenli eski İçişleri Bakanı Aksu’yu daha çok "kendi tercihi" olarak yansıttı. Eski vali ve Sayıştay Başkanı Vecdi Gönül’ü de üçüncü isim olarak belirlediklerini kaydeden Erdoğan, "takdir sizin" diyerek Köşk’ten ayrıldı. 
     
     CUMHURBAŞKANI’NA 3 İSİM 
     Köşk’e beraber gittikleri Aksu ve Gönül’ü çıkışta yanına alarak basın toplantısı düzenleyen Erdoğan, NTV’ye Sezer’e üç isim götürdüğünü açıkladı. MKYK ve MYK üyesi arkadaşlarıyla tek tek görüşmeler yaptığını anımsatan Erdoğan, "Sezer’e düşüncelerimizi ilettik. Cumhurbaşkanımız da en kısa zamanda gerekli değerlendirmeyi yapacağını söylediler. Bu şekilde görüşmemizi noktaladık" dedi. 
     AKP kulislerinde, başbakanlık için ANAP kökenli isimlerden Genel Sekreter Ertuğrul Yalçınbayır, Murat Başesgioğlu, Erkan Mumcu, DYP kökenli Köksal Toptan ile AKP Genel Başkan Yardımcısı Abdüllatif Şener’in adları da gün boyu konuşuldu. 
     
     GÖREVLENDİRME BUGÜN 
     Sezer’in Erdoğan’a, NATO Toplantısı için İstanbul’a yapmak zorunda olduğu ziyareti kastederek, dün için "İstanbul’da programım olmasaydı, görevlendirmeyi yapabilirdim" dediği öğrenildi. İstanbul’da NATO Parlamenterler Asamblesi Genel Kurulu’nun açılış konuşmasını yapan Sezer, Lütfi Kırdar Kongre Sarayı’ndan ayrılırken, "Başbakan ne zaman belli olacak " sorusuna "En geç yarın bugün " karşılığını verdi. 
     Bu arada, AKP Genel Başkan Yardımcısı Yaşar Yakış, genel merkezde yaptığı açıklamada, Erdoğan’ın, kendisiyle bazı kritik bakanlıklara kimlerin getirilebileceğini görüştüğünü açıkladı. Yakış, ikili görüşmede Meclis başkanı adayının da konuşulduğunu kaydetti. 
     
Erdoğan Başbakan emanetçi olmaz      ANKARA Milliyet 

     AKP lideri Erdoğan, Kıbrıs Milli Günü Resepsiyonu’nda soru yağmuruna tutuldu."Başbakan emanetçi mi olacak " sorusuna Erdoğan, "Bizim felsefemizde emanetçilik yok. Görevin başına gelen mesuliyetini ve yetkisini en ideal şekli ile kullanır. Olay bu" dedi. 
     "Bakanlar Kurulu’nu siz mi belirleyeceksiniz, Başbakan mı " sorusu üzerine Erdoğan, "Sorumlusu kimse o belirleyecek" diye konuştu. "Başbakanın kim olacağını merak ediyor musunuz " şeklindeki soruya ise Erdoğan, şu yanıtı verdi "Yarına kadar sabredin." 
     
Erdoğan’ın yoldaşı’ Aksu      AKP lideri Recep Tayyip Erdoğan, yoğun bir cuma geçirdi. Güne Çankaya Köşkü’nde Cumhurbaşkanı Ahmet Necdet Sezer ile görüşerek başlayan Erdoğan’ın yanındaki iki kurmaydan biri Abdülkadir Aksu’ydu. Köşk’ten çıkışta Erdoğan ile aynı otomobile binen Aksu, Erdoğan ve Vecdi Gönül’le M R Kuaför’e gitti. Erdoğan, saç tıraşı olurken Aksu salonda oturmayı tercih etti. Daha sonra Erdoğan ve beraberindekiler cuma namazını kılmak için yine hep birlikte Kocatepe Camii’ne gitti. Namazın ardından Aksu, Erdoğan’ın yine yalnız bırakmadı ve ikili "başbakanın kim olacağı" sorusunun cevabının arandığı dakikaları beraber geçirdi. Erdoğan ve Aksu, Mehmet Nazif Günal’ın kız kardeşinin cenaze namazında da birlikte saf tutup dua etti. n Fotoğraflar ÜMİT BEKTAŞ Ankara 
     
Erdoğan-Özkök zirvesi      AKP lideri Erdoğan, Genelkurmay Başkanı Org. Hilmi Özkök ile uzun süredir yapmak istediği görüşmeyi dün gerçekleştirdi. Erdoğan, görüşmeye Kara Harp Okulu’nda ve GATA’da dersler veren Diyarbakır Milletvekili Prof. Dr. Aziz Akgül’ü ve Genel Başkan Yardımcısı Abdülkadir Aksu’yu da götürdü. 
     Erdoğan’ın yanında götürdüğü Diyarbakır Milletvekili Prof. Akgül’ün Refahyol döneminde Necmettin Erbakan’ın başdanışmanlığını yaptığı ve o yıllarda Doğu ve Güneydoğu Anadolu Bölgesi kalkınma programı hazırladığı da belirtildi. Üniversiteyi ABD’de okuyan Akgül’ün KOSGEB başkanlığı da yaptığı ifade edildi. Özkök’ün Kara Harp Okulu’nda albay olarak görev yaptığı sırada yüzbaşı rütbesi ile görev alan Akgül’ün Genelkur-may Başkanı’nı buradan tanıdığı belirtiliyor. Bir saat süren ziyarette AB süreci ve Kıbrıs konularının konuşulduğu öğrenildi. Erdoğan, Özkök ile görüşmesinin "güzel ve iyi" geçtiğini söyledi. 
     
     ERDOĞAN, BUGÜN KKTC’DE 
     Bu arada, AKP Genel Başkanı Erdoğan, bugün Genel Başkan Yardımcısı Yaşar Yakış ve kalabalık bir gazeteci grubuyla KKTC’ye gidecek. 
     
Erdoğan - Işın Mumcu samimiyeti      Erkan Mumcu’nun, AKP’ye transferine karşı çıkan Işın Mumcu, son günlerde AKP’ye ısınmış görünüyor. Geçtiğimiz günlerde Emine Erdoğan’la birlikte Cem Yılmaz’ı izlemeye giden Işın Hanım, dün de KKTC Milli Günü Resepsiyonu’nda AKP lideri Erdoğan’la samimi şekilde sohbet etti. 
     



 SİYASET 















</TEXT>
</DOC>
