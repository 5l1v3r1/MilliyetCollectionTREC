<DOC>
<DOCNO> 129632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/dunya/adun.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’den örtülü tehdit 
</HEADLINE>
<TEXT>

Irak’a kuzeyden cepheye Ankara freni, ABD’yi öfkelendiriyor. Amerikalı diplomatik kaynaklar, Bu gidişle ABD Kongresi, Türkiye’ye askeri - mali ve ticari yardım yapılmasını engelleyebilir’ diyorlar 
     YASEMİN ÇONGAR Washington 

     Türkiye’nin olası bir Irak harek tında, ABD ile yapacağı işbirliğinin boyutunu belirlemek için, BM Silah Denetçileri’nin Irak raporunu bekleme eğilimi, Bush yönetimini, "Güney Cephesi ağırlıklı" bir savaş senaryosuna yöneltirken, Ankara ile Washington arasında da "potansiyel pürüz" oluşturuyor. Hem Türkiye’nin işbirliği konusundaki tereddütleri ve hem de bu aşamada, Bağdat’a Devlet Bakanı Kürşat Tüzmen başkanlığında kalabalık bir ticaret heyeti gönderilmesi kararı, Washington’da hayal kırıklığı yarattı. 
     Yetkililer, bu hayal kırıklığının, önümüzdeki dönemde, ABD Kongresi’nin Türkiye ile ilgili değerlendirmelerine de yansıyabileceği ve Ankara’ya mali - ticari - askeri yardım konusunda engel oluşturabileceği uyarısında bulunuyorlar. ABD’li bir diplomatik kaynak Milliyet’e değerlendirmesinde, "Bu gidişle, Arap başkentleri ile Irak konusundaki işbirliğimiz, Ankara ile yapacağımız işbirliğinden daha kapsamlı olacak" dedi ve Kuveyt ve Katar’ın yanı sıra, Suudi Arabistan dahil birçok bölge ülkesinin, Washington ile işbirliği konusunda Türkiye’den "daha net" hareket ettiğini savundu. 
     Bush yönetimine yakın kaynaklar, Ankara’nın askeri harek t hazırlıklarının dinamiğini göz ardı eden bir tutum içinde olmasından da yakınıyorlar. Bu kaynaklara göre, Türkiye’ye Amerikan kara birliği gönderilmesi planı, "Olası bir savaşta Kuzey Cephesi opsiyonu yaratmanın ötesinde, Bağdat’a karşı caydırıcı olma ve Saddam’ı savaşı önleyecek adımları atmaya ikna etme rolü de oynayabilecekti." Kaynaklar, Ankara’nın kararını ertelemekle "caydırıcılık" şansını engellediğini savunuyorlar. 
     
     Myers’ın ziyareti 
     ABD Genelkurmay Başkanı General Richard Myers’ın Ankara ziyareti, ABD açısından Kuzey Cephesi’nden vazgeçip vazgeçmeme konusundaki son aşamayı oluşturacak. Ancak Ankara’dan alınan olumsuz işaretler, Myers’ı daha ziyade "üs ve liman kullanımının" boyutu konusunda net bir yanıt istemeye yöneltebilecek. 
     
Suudiler sessiz ve derinden’      ABD’nin Irak’a karşı açmayı planladığı Güney Cephesi, Arap başkentlerinin yakın işbirliği sayesinde gerçekleşecek. Washington’daki diplomatik ve askeri kaynaklar, kamuoyuna yansımasa da, Arap ülkelerinin Saddam Hüseyin’e karşı işbirliği konusunda "kararlı" davrandıklarını savunuyorlar. 
     Bu kapsamda, Suudi Arabistan’ın üst düzey bir askeri yetkilisinin, Irak’a karşı olası bir savaşta ABD ile eşgüdümü sağlamak üzere, Florida’daki Amerikan Merkezi Kuvvetler Komutanlığı’nda görevlendirildiği belirtiliyor. 
     



 DÜNYA 













</TEXT>
</DOC>
