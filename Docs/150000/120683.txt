<DOC>
<DOCNO> 120683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/guncel/gun05.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Zana’ya gün doğdu 
</HEADLINE>
<TEXT>

Hükümet, AİHM kararlarına göre yeniden yargılama olanağı getiriyor. Böylece Leyla Zana ve DEP milletvekillerine yeniden yargı yolu açılacak 
     ABDULLAH KARAKUŞ, GÖKÇER TAHİNCİOĞLU Ankara 

     Hükümet, 12 Aralık’ta AB’den müzakere tarihi alabilmek amacıyla radikal değişiklikleri içeren "uyum paketi" hazırladı. Değişikliklerle, aralarında Leyla Zana’nın da bulunduğu cezaevindeki eski DEP’lilere yeniden yargılanma yolu açılırken, terörist Abdullah Öcalan’a da AİHM’in hakkında vereceği karara göre yeniden yargılanma olanağı doğdu. 
     
     BİR YIL SONRA YÜRÜRLÜKTE 
     Geçtiğimiz ağustos ayında çıkartılan AB Uyum Yasası kapsamında CMUK’un 327. maddesine ek yapılarak, AİHM kararlarının hukuk ve ceza davalarında, iç hukukta yeniden yargılama nedeni sayılması benimsendi. Yasanın yürürlüğe bir yıl sonra gireceği ve yürürlüğe girdikten sonra yapılacak başvurular için uygulanacağı da belirtildi. AKP, bu maddeyi değiştirerek, sanık lehine verilen AİHM kararlarının tümünün yeniden yargılama nedeni sayılmasını sağlayacak. Bu davalar, Yargıtay Ceza ve Hukuk Genel Kurulu’nda ele alınarak, yeniden yargılama yapılması gereken davalar belirlenecek. Davalar buradan ilk mahkemelerine gönderilecek ve yeniden yargılama yapılacak. 
     
     DEP’LİLER DE UMUTLANDI 
     Değişikliğin ardından AİHM’in Türkiye’yi haksız bulduğu "DEP davası" yeniden ele alınabilecek. DEP’liler, yeniden görülecek davada, ilk yargılamada olduğu gibi "örgüt üyeliğiyle" suçlanacak. Ancak mahkeme, davada DEP’lilerin tahliyelerine karar verir, yargılamayı tutuksuz sürdürürse, Zana ve arkadaşları cezaevinden çıkacak. 
     Dava sonunda DEP’liler yeniden suçlu bulunursa, aldıkları cezadan, cezaevinde daha önce yattıkları süre düşülecek ve kalan süreyi yatacak. DEP davasına benzer 300’e yakın dava da, yeniden ele alınacak. Öcalan da, AİHM’in aynı görüşü paylaşması durumunda yeniden yargı önüne çıkabilecek. 
     
İşkencede zamanaşımı kalkıyor      9 başlık altındaki 36 maddeden oluşan uyum paketinde, şu değişiklikler getiriliyor 

</TEXT>
</DOC>
