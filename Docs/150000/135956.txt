<DOC>
<DOCNO> 135956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/sontur06.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatilcilere ''yağış ve rüzgar'' engeli 
</HEADLINE>
<TEXT>

     Antalya'da yaşanan şiddetli yağmur ve rüzgarın, bayram tatilini Akdeniz kıyısında geçirmek isteyen tatilcilerin programlarını değiştirmesine neden olduğu bildirildi. Turizmciler pek çok ünlünün yer aldığı programlara rağmen tesislerde beklenen doluluk oranını yakalayamadıklarını açıklarken, Meteoroloji yetkilileri hava sıcaklığının yaklaşık 10 derece düşeceğini kaydettiler. 
     Kurban Bayramı'nda 9 günlük tatili Akdeniz kıyısında geçirmek isteyen tatilcilerin sayısının, hava koşulları nedeniyle beklenenin altında olduğu, birçok ünlünün yer aldığı bayram programlarıyla müşteri bulmaya çalışan turistik tesislerin ise bekledikleri ilgiyi görmediği belirtildi. Özellikle Alanya ve Kemer'deki turizmciler, kötü hava koşullarının tatilcilerin bayramı evlerinde geçirmeyi tercih etmelerine neden olduğunu kaydettiler. 
     Akdeniz Turistik Otelciler ve İşletmeciler Birliği AKTOB Başkanı Ahmet Barut, A.A muhabirine yaptığı açıklamada, bayram doluluğunun hava koşullarından olumsuz etkilendiğini söyledi. Buna rağmen, Almanya'da sömestr tatilinin başlamasıyla birlikte beklenen doluluk oranının yakalanabileceğini vurgulayan Barut, ''Yine de Şubat ayındaki doluluk kış şartlarına göre iyi, birçok otelin program yapması da doluluk oranını olumlu yönde etkiliyor'' dedi. 
     Alanya Turistik İşletmeciler Derneği ALTİD Başkanı Müfit Kaptanoğlu da otellerdeki doluluğun beklenen oranlarda gerçekleşmeyeceğini tahmin ettiklerini kaydetti. Alanya'da yüzde 10-20 arasında bir doluluk beklendiğini vurgulayan Kaptanoğlu, ''Yüzde 50'yi yakalayan tesisler İyi doluluk yakaladık diyor. Kötü hava koşulları yüzünden yerli müşteriler yola çıkmak istemiyor'' diye konuştu. 
     Kemer Tanıtım Vakfı KETAV Başkanı Aydın Aytuğ ise, Kemer'de sadece ucuz otellerin dolduğunu söyledi. Programı olan otellerde dahi beklenen doluluk oranının yakalanamadığını belirten Aytuğ, ''Gerek savaş söylemleri, gerekse hava şartları insanları tatil yapmak konusunda düşündürüyor. Bayramda beklediğimiz doluluk oranını yakalayamadık'' dedi. 
     
     HAVA SICAKLIĞI DÜŞECEK 

     Meteoroloji Bölge Müdürlüğü yetkilileri, Antalya'da yarından itibaren saatteki hızı 100 kilometreyi bulan şiddetli rüzgarın yön değiştirerek kuzeyden esmeye başlayacağını bildirdiler. 
     İç kesimlerde yaşanacak kar yağışıyla birlikte sıcaklığın 9-10 derece kadar düşmesinin beklendiğini kaydeden yetkililer, rüzgarın bayram süresince devam edeceğini, ancak yağmur beklenmediğini açıkladılar. 
     Antalya'da bayramda sıcaklıkların 3-10 derece arasında değişeceğini ifade eden yetkililer, iç kesimlerde kar yağışının zaman zaman şiddetini artırabileceğine dikkati çektiler. 
     Meteoroloji yetkilileri, denizlerde fırtına beklenmediğini belirterek, rüzgarın yıldız ve karayelden 4-5 kuvvetinde eseceğini bildirdiler. 
     
     KİM NEREDE SAHNE ALIYOR 

     Antalya'da birçok turistik tesis, Kurban Bayramı ve Sevgililer Günü dolayısıyla sunacakları programlarda ünlülere yer verdi. 
     Bayram tatilinde sahne alacak ünlüler şöyle 
     Porto Bello 11 Şubat'ta Kenan Doğulu, 14 Şubat'ta Hülya Avşar. 
     Papillion Zeugma Otel 11 Şubat'ta Ebru Gündeş, 13 Şubat'ta Serdar Ortaç. 
     Topkapı Palace 11 Şubat'ta Gülşen, 12 Şubat'ta Özcan Deniz, 14 Şubat'ta Gülben Ergen. 
     Royal Resort Otel 11 Şubat'ta Kibariye, Sibel Gökçe, Ciguli, 12 Şubat'ta Gülşen, 13 Şubat'ta Nez, 14 Şubat'ta İbrahim Tatlıses.. 
     Cornelia 11 Şubat'ta Yaşar, 12 Şubat'ta Zümre, 13 Şubat'ta Deniz Seki, 14 Şubat'ta Direnen Mızıkacıları, Grup Trio. 
     Pegasos 12 Şubat'ta Kenan Doğulu, 13 Şubat'ta Birol, 14 Şubat'ta Emel Müftüoğlu. 
     Mirage Park Otel 12 Şubat'ta Funda Arar, 14 Şubat'ta Safiye Soyman, 15 Şubat'ta Yavuz Bingöl. 
     Xanadu Resort Otel 14 Şubat'ta Sibel Can. 
     Blue Waters 14 Şubat'ta Nükhet Duru, Cenk Eren. 
     Özkaymak Otel 12 Şubat'ta Muazzez Ersoy. 
     Sirene Golf Otel 12 Şubat'ta Aşkın Nur Yengi. 
     Renaissance Antalya Resort 11 Şubat'ta Fatih Erkoç. 
     





</TEXT>
</DOC>
