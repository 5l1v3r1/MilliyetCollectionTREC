<DOC>
<DOCNO> 103447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/ekonomi/eko04.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi’den Fintur hisse satışı 
</HEADLINE>
<TEXT>

Yapı Kredi Bankası, Fintur Holding’deki yüzde 13.91’lik iştirak payını, Sonera Holding ile Turkcell’e 65 milyon 70 bin dolar bedelle sattı 
     EKONOMİ SERVİSİ 

     Yapı Kredi, Çukurova Grubu’nun telekomünikasyon ve teknoloji sektörlerindeki yatırımlarının yeniden yapılandırılması çalışmaları çerçevesinde, iştiraklerinden Fintur Holding B.V.’nin 540 milyon euroluk sermayesinde, bankanın sahibi bulunduğu 75 milyon 90 bin euro yüzde 13.91 nominal değerli hisseyi Sonera Holding ile Turkcell’e devretti. Hisse devri önceki gün gerçekleşti. 
     İMKB’ye gönderilen açıklamada, devredilen hisselerin karşılığı olarak banka hesaplarına toplam 65 milyon 70 bin doların intikal ettiği duyuruldu. 
     
     Fintur yeniden yapılanıyor 
     28 Şubat’ta imzalanan niyet mektubu çerçevesinde, yapılan çalışmalar neticesi ikinci aşamaya gelinerek 10 Mayıs tarihinde ilgili taraflarla bir hisse satış anlaşması imzalandığı kaydedilen açıklamada, ilgili mercilerden gerekli izin ve işlemlerin tamamlanarak hisse devirlerinin dün gerçekleştirildiği bildirildi. 
     Turkcell’in niyet mektubuna ilişkin daha önceki açıklamasına göre, Fintur’un altında yer alan teknoloji şirketleri Topaz Telekomünikasyon, Mobicom Bilgi İletişim, Superonline, European Telecommunication Holding, Verinet Uydu Haberleşme, Digital Platform, Digital Hizmetler ve Fintur Technologies B.V., Çukurova Grubu’na devredilirken, buna karşılık, Turkcell, Azerbaycan, Kazakistan, Moldova ve Gürcistan’da faaliyet gösteren GSM operatörlerini kontrol eden Fintur’daki payını, Çukurova Grubu’ndan alacağı hisselerle yüzde 41.45’e yükseltecek. 
     
Turkcell’in Fintur’daki payı arttı      Turkcell’den İMKB’ye gönderilen açıklamada, yüzde 25 ortak olduğu Fintur Holding B.V.’nin Fintur ortaklık yapısının yeniden düzenlenmesi amacıyla Sonera Corporation, Çukurova Holding, Çukurova Investment N.V., Yapı Kredi Bankası ve Yapı Kredi Holding B.V. Çukurova Grubu ile yürütülen çalışmaların önceki gün tamamlandığı kaydedildi. Turkcell, Fintur’daki payını Çukurova Grubu’ndan aldığı hisselerle yüzde 41.45’e yükselttiğini bildirdi. Açıklamada, şöyle denildi 
     "Şirketimiz, bu işlemler neticesinde Çukurova Grubu’na net 70.7 milyon dolar ödemiştir. Ancak, şirketimizin Fintur’dan alacaklarının tahsilinden sonra bu işlemlerin şirketimize olan etkisinin 3.5 milyon dolar tutarında nakit çıkışı olarak gerçekleşmesi beklenmektedir." 
     



 EKONOMİ 


















</TEXT>
</DOC>
