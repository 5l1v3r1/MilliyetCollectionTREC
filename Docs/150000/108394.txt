<DOC>
<DOCNO> 108394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/siyaset/siy03.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
KÜSKÜNLÜK BİTTİ 
</HEADLINE>
<TEXT>

YTP Genel Başkanı İsmail Cem, barajın indirilmesine destek veren bazı partilerin geri adım attığını söyledi 
     ANKARA Milliyet 

     YTP, seçimleri erteletmek için küskünlerle birlikte TBMM’de olağanüstü toplantı örgütlemeye çalışan cepheden ayrılma kararı aldı. Genel Başkan İsmail Cem, küskün hareketinin önderi gibi görünmenin partiye zarar verdiğini savunan milletvekillerinin isteği üzerine dün MYK toplantısı yaptı. Olağanüstü toplantı girişiminin seçimi erteleme amacına dönük olmadığını, milletvekillerinden barajın yüzde 5’e indirilmesi yolunda gelen istekler üzerine bir girişim başlatıldığını ifade eden Cem, "Ancak bunlar bir erkeklik olayına dönüştürüldü. Bazı partiler destek verecek izlenimi yaratıp geri adım attılar. Fazla iyi niyetli olmamızdan kaynaklanan bir olay. Bu olay ayrıca maalesef istismar edildi. Ondan da büyük üzüntü duyuyorum" diye konuştu. 
     Cem, bu sözlerinin ANAP’a dönük olup olmadığının sorulması üzerine, isim vermekten kaçınarak, "Onları siz zaten biliyorsunuz, izliyorsunuz" dedi. Cem, "Ne diye biz bununla uğraşalım. Baraj kaygıları olan bir parti değiliz. Yolumuza devam ediyoruz. Ortada başka bir girişim görünmüyor" diye konuştu. 
     



 SİYASET 
















</TEXT>
</DOC>
