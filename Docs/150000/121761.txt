<DOC>
<DOCNO> 121761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/yazar/bila.html </URL>
<DATE> 2002/11/29/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Yalçınbayır’ın anayasa yaklaşımı 
</HEADLINE>
<TEXT>

     58.hükümet, 12 Aralık Kopenhag zirvesi nedeniyle işe hukuk alanından başladı. 
     Avrupa Birliği’nin beklentilerine uygun olarak çeşitli yasalarda 36 maddelik değişiklik öngören paket, taslak haline getirildi. Bu arada AKP hükümeti, yeni bir anayasa projesini de gündeme taşıdı. 
     Hükümetin ve AKP’nin en çok eleştiri aldığı konulardan biri de yeni anayasa projesi oldu. CHP lideri Baykal ve bazı sivil toplum kuruluşları kuşkularını dile getirerek, AKP’nin sandalye üstünlüğüne dayalı yeni bir anayasa yapmaya girişmesini eleştirdiler. 
     AKP’nin anayasa ve diğer hukuk alanındaki çalışmalarını koordine eden Başbakan Yardımcısı Ertuğrul Yalçınbayır’la bu konuyu konuştuk. 
     Yalçınbayır, Türkiye’nin yeni bir anayasaya olan ihtiyacının bütün kesimlerce kabul edildiğini, olağanüstü bir dönemde hazırlanmış anayasanın çağdaş bir nitelik taşımadığını ve aksayan yönlerinin de 20 yıllık uygulamada ortaya çıktığını belirtti. 
     Yalçınbayır, eleştirileri yanıtlarken, AKP’nin tek başına bir anayasa hazırlama niyetinde olmadığını da kaydetti. Anayasaların kurucu hükümler taşıyan temel metinler ve toplumsal uzlaşmayla yapılması gereken bir düzenleme olduğunun bilincinde olduklarını vurgulayan Yalçınbayır, izleyecekleri yöntemi şöyle açıkladı 
     "Anayasa elbette toplumsal uzlaşma ile yapılması gerekir. Biz sadece anayasayı değil, yasaları bile böyle hazırlamak gerektiğini düşünüyoruz. Bunu da uygulayacağız. Yasalarda diğer partilerle, sivil toplum kuruluşlarıyla, yasanın ilgili olduğu tüm kesimlerle görüşülerek onların da görüşleri alınarak hazırlanacak. Yeni anayasayı da böyle hazırlamak gerektiğini biliyoruz. Sadece Mecis’teki partilerin değil, diğer partilerin de toplumun her kesimini temsil eden sivil toplum kuruluşları ile ve hatta internet ortamında görüş ve öneriler alınarak hazırlanması gerektiğine inanıyoruz." 
     
Uzlaşma komisyonu      Yalçınbayır, bu nedenlerle yöneltilen eleştirilerin haksız olduğunu ve bunun yakında anlaşılacağını kaydederek, şu öneriyi yaptı 
     "Biz geçen dönemde de Anayasa değişikliklerini, Uzlaşma Komisyonu marifetiyle olgunlaştırdık. Bütün partilerin eşit temsil edildiği bu komisyonda sadece ittifakla üzerinde anlaşılan maddeleri Genel Kurul’a taşıdık. Bu kez de öyle olsun istiyoruz. Örneğin, yine uzlaşma komisyonu kurulmasını ve bu komisyonun Meclis başkanvekillerinden birine bağlı olarak çalışmasını istiyoruz. Sayın İsmail Alptekin bu görevi üstlenebilir. İki dönem hem Anayasa Komisyonu üyeliği, hem Uzlaşma Komisyonu üyeliği yaptı. Şimdi Meclis Başkanvekili olarak Sayın Alptekin’e bağlı Uzlaşma Komisyonu oluşturulabilir. Bu komisyon, ifade ettiğim tarzda bir çalışma geliştirerek, toplumsal uzlaşmayla ortaya çıkacak bir yeni anayasanın üzerinde çalışabilir." 
     Yalçınbayır, yeni anayasa konusunda toplumun her kesiminden katılım sağlamak amacıyla acele etmeyeceklerini de kaydetti. Böyle bir çalışmanın en az bir yıl süre olacağını belirten Yalçınbayır, hem Anayasa’da, hem de yasalarda Meclis’te ve Meclis dışında uzlaşma arayacaklarını, bunu yasa yapmanın gereği saydıklarını da kaydetti. 
     Başbakan Yardımcısı Ertuğrul Yalçınbayır’ın hükümette ve Meclis’te yasa ve Anayasa çalışmaları için düşündüğü çalışma yöntemi böyle. 
     
     







Tokalaşma, İslam ve laiklik 


Köhne bir plağa takılmış iğne ve küreselleşme süreci 


Şahin geliyor 


Yalçınbayır’ın anayasa yaklaşımı 


Her şeyin başı Kıbrıs 


Next year inşallah 


Eğitimde ilk reform isteği evden 


Tam saha pres 


Türbanda, "kamusal alan" nerede başlar 


Şiir okumanın şiir yazmanın faturası... 


Tarihle randevu 


CHP’yi 19’un altında bırakan zihniyet 


E her’alde yani Savaşa Hayır 


Şener’in Naylon Holding’i ödül aldı 


</TEXT>
</DOC>
