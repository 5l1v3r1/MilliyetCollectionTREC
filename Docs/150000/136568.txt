<DOC>
<DOCNO> 136568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sondun07.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Jennifer Lopez şov dünyasının en kaprislisi seçildi... 
</HEADLINE>
<TEXT>

     Şov dünyasının en kaprisli yıldızı Jennifer Lopez seçildi. 
     Internetteki ''msn'' sitesi, şov dünyasının en kaprisli 3 yıldızını ilan etti. Listenin zirvesini kimseye bırakmayan Lopez, kaprisleriyle rakiplerini uzak ara geride bıraktı. Özel vücut kremi biterse nerede olursa olsun getirten Lopez, otel odalarına kendi çarşaflarını götürmesiyle de ünlü. 
     Konserlerde kullandığı soyunma odalarını 11 kişilik ''dekoratör ordusuna'' ipeklerle kaplatan Lopez, daha sonra bu odayı kimsenin kullanmayacak olmasını da önemsemiyor. Üç özel aşçısı olmadan seyahate çıkmayan Lopez'in bir başka ilginç özelliği de soyunma odasından sahneye kadar geçtiği her yere pahalı parfümünden sıktırması... 
     Kapris listesi böyle uzayan Lopez'in sorun yaratan taleplerinin bir kısmı da nişanlandıktan sonra ortaya çıktı. Aktör Ben Affleck'e her istediğini yaptırmak isteyen Lopez, her darılıp barıştıklarında ünlü oyuncudan milyon dolarlık yüzük ve mücevherler istiyor. 
     
     ONUN ARABASI VAR... 

     Güzel sesiyle olduğu kadar kaprisli yapısıyla dikkatleri üzerine toplayan bir başka yıldız da Mariah Carey... 
     Lopez'in ardından kaprisli yıldızlar listesinin ikinci sırasında yer alan Carey, bu daldaki ''gümüş madalya''yı gururla taşıyor 
     Jennifer Lopez gibi sahne arkasındaki bitmeyen istekleri bir yana Carey'nin son günlerde ilginç bir kaprisi konuşuluyor. Londra'da trafiğin en işlek olduğu saatte limuzinini caddenin ortasında durdurtan Carey, arkasında metrelerce uzanan araba kuyruğuna aldırmadan makyajını yaptı. Şoförünü de araçları ikaz etmesi için arabasının başına diken Carey, bu davranışıyla şimşekleri üzerinde topladı. 
     Mariah Carey, ayrıca 20 asistanına imza gününde konuk olduğu bir mağazada sadece bir kez kullanacağı banyoyu yeniden dekore ettirmesiyle de dikkati çekmişti. 
     
     AĞIZ SPREYİM OLMADAN ASLA 

     Ünlü şarkıcı Britney Spears ise turnelerdeki kaprisleriyle listenin üçüncü sırasını bileğinin hakkıyla aldı. 
     Konser organizatörlerine en az 5 sayfalık istekler listesini ileten güzel şarkıcı, tart, kola, ton balığı salatası, çay, kahve, kraker ve ağız spreyinin soyunma odasında hazır edilmemesi halinde konsere çıkmıyor. 

     
</TEXT>
</DOC>
