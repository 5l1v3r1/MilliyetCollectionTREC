<DOC>
<DOCNO> 103808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/siyaset/siy04.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan’ın sabrını taşırdı 
</HEADLINE>
<TEXT>
Azil korkusu istifa ettirdi 
Başbakan’la telefonla konuşurken "golf oynadığını belirterek" istifasını faksla göndereceğini söyleyen Bakan Fikret Ünlü, önce görevden alındı, sonra istifası kabul edildi 
     ANKARA Milliyet 

     Kemal Derviş’le yakın temasta olan ve CHP’ye geçeceği söylenen Spordan Sorumlu Devlet Bakanı Fikret Ünlü, Başbakan Bülent Ecevit’in isteği üzerine dün Devlet Bakanlığı görevinden ve partisinden istifa etti. Ancak Ecevit, istifa dilekçesini faksla göndereceğini söyleyen Ünlü’yü beklemeden azil kararnamesini yürürlüğe koydu. Televizyonlarda canlı yayınlara bağlanan Ünlü, görevden alındığı haberlerine sert tepki gösterince Ecevit, azil kararnamesini yürürlüğe koymayarak istifayı kabul etti. 
     
     Toprak atanacak 
     Ünlü’nün DSP’den istifasıyla ilgili haberler, Ecevit’in sabrını taşırdı. Ecevit, Başbakanlık Konutu’nda dün DSP’nin kurmayları Emrehan Halıcı, Süleyman Yağız ve bakanlar Zeki Sezer, Tayfun İçli ile Başbakan Yardımcısı Şükrü Sina Gürel’le bir araya geldi. Toplantıdan 4 saat sonra Ecevit, Basın Danışmanı Cem Avcı aracılığıyla Ünlü’nün görevden alınmasına ilişkin kararnamenin Çankaya Köşkü’ne gönderildiğini, bu süreçten önce Cumhurbaşkanı Ahmet Necdet Sezer ile görüşerek azle ilişkin sözlü onay aldığını duyurdu. Açıklamanın yapılmasından kısa bir süre sonra Ünlü, bakanlık görevi ve DSP’den istifa ettiğini bildirdi. Bu sırada Ünlü’nün yerine DSP İstanbul Milletvekili Erdoğan Toprak’ın atanacağı belirtildi. 
     Azil kararının televizyonlarda yayınlanması üzerine bağlanan Ünlü, görevden alınmadığını istifa ettiğini söyledi. Ünlü, NTV’nin "Görevden alınmanızı nasıl değerlendiriyorsunuz " sorusuna da sinirlenerek, "Görevden alınmadım, istifa ettim" dedi. Ünlü, CNN Türk’e yaptığı açıklamada ise azil kararnamesinin yürürlüğe konulduğunu bilmediğini söyledi. Ünlü, Başbakan’la arasında geçen konuşmayı Milliyet’e şöyle anlattı "Ecevit, Basında garip şeyler yazılıyor. İstifa edecek misiniz ’ diye sordu. Ben de Sayın Başbakan şu anda golf müsabakasındayım. Pazartesi günü gelince size onu arz edecektim’ dedim. Başbakan, Hayır, bugün istifa edin’ dedi. Ancak faks, yazılma, çizilme derken gecikti. Telefon görüşmesi sonrası görevden alınmam için kararname hazırlanmış." 
     Öğlen saatlerinde Ünlü’nün bakanlık görevinden azledildiğini açıklayan Başbakanlık Müşaviri Cem Avcı, akşam saatlerinde istifanın kabul edildiğini bildirdi. 
     
     Şov yapamadı 
Trilyonluk ödülleri dağıtacaktı      AyŞe YeŞİn 

     İstifasını geciktiren Fikret Ünlü, yarın başarılı sporcu, antrenör ve kulüplere dağıtılacak toplam 1 trilyon 454 milyar liralık ödül törenine katılacaktı. Atıcılık, beyzbol, boks, güreş, halter, okçuluk, hentbol, judo, yüzme, atletizm ve yelken branşlarındaki sporculara verilecek para ödüllerini vermek, yeni bakan Erdoğan Toprak’a nasip olacak. CHP’ye geçmesi beklenen Ünlü’nün ödül töreninde gövde gösterisi yapmaması ve töreni yeni partisinin propagandasına alet etmemesi nedeniyle görevden alındığı yorumları yapıldı. 
     
Ecevit istedi, istifa ettim      Ünlü, istifa etmesiyle ilgili gelişen olayları şöyle anlattı "Ecevit, beni 10.00 gibi aradı. İstifa edecek misiniz ’ diye sordu. Pazartesi ödül töreninden sonra istifa etmeyi düşündüğümü bildirdim. Kendisi Bugün istifa eder misiniz ’ dedi. Şehir dışında, golf müsabakasındayım. Faksla bildirebilirim’ dedim. Kabul ettiler. Ecevit’le aramızda azil konusu geçmedi." 
     



 SİYASET 













</TEXT>
</DOC>
