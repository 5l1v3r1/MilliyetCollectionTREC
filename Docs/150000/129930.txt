<DOC>
<DOCNO> 129930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/yasam/yas01.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Mikroplar koklaşa koklaşa anlaşıyor 
</HEADLINE>
<TEXT>

Bilim adamları, mikropların da koku yoluyla haberleşip hep birlikte gen değiştirmek gibi kararlar alabildiğini ortaya çıkardı 
     DIŞ HABERLER SERVİSİ 

     İnsan vücuduna girip hastalık yapan bakteri ve öteki mikroorganizmaların, kendi aralarında kimyasal sinyallerle haberleştikleri ortaya çıktı. 
     Biofilm’ denilen gruplar oluşturup haberleşen mikropların böylece vücutta yaşama şanslarını çok daha fazla artırdığını ortaya çıkaran araştırmayı, ABD’deki Washington Üniversitesi yaptı. Araştırmayı yöneten William Costerton, tüberküloz ve sistik fibrosis hastası insanların akciğerinde, hastalıklı dişetlerinde, iltihaplı prostatta ve kronik kulak enfeksiyonlarında mikroplar arası iletişime rastlandığını açıkladı ve "Yapay kalp kapakçıları, sonda takılan bölgeler ve kontak lensler gibi vücuda takılan tıbbi cihazlar etrafında da sık rastlanan mikroplar arası haberleşme, kronik enfeksiyonların büyük bölümünden sorumlu" diye konuştu. 
     Princeton Üniversitesi araştırmacısı Bonnie Bassler ise, bakterilerin nasıl haberleştikleri konusunda önemli ipuçları elde etti. 
     
     İki mesaj belirlendi 
     Bassler’e göre, mikrop ve bakteriler kimyasal maddeler salgılayıp bunları koklayarak iletişim kuruyor. Mikropların bu yolla düzinelerce sinyal verebildiğini belirten Bassler, iki tanesini de belirledi. Bunlardan ilki, gruplar halinde koordineli hareket etme’ sinyali. Diğeri de, topluca gen değiştirme’ mesajı. Bu iki mesaj sayesinde mikroplar, antibiyotiklere karşı daha dirençli hale gelebiliyorlar. Bilim adamları şimdi, mikropların haberleşmesini engelleyecek yeni ilaçlar üretip birçok hastalığı önlemenin peşinde. 
     



 YAŞAM 






















</TEXT>
</DOC>
