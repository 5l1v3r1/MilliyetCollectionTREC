<DOC>
<DOCNO> 143253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sontur12.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da yapılacak Kuzey Irak zirvesinin sonuçları belirsiz 
</HEADLINE>
<TEXT>

     Türkiye, ABD, Iraklı Kürt ve Türkmen yetkililerinin katımıyla yarın Ankara'da yapılması öngörülen toplantı öncesi tarafların temel tutumlarında pek bir değişiklik görünmüyor. En zorlu konusunu Türkiye'nin Kuzey Irak'a asker gönderme planının oluşturması beklenen toplantının sonuçlarına ilişkin belirsizlik sürüyor. 
     Devlet Konuk Evinde yapılacak toplantıda ABD Başkanı George Bush'un Irak Özel Temsilcisi Zalmay Halilzad'ın, Türkiye'nin ile KDP Bölge sorumlusu Neçirvan Barzani ve KYB Birliği lideri Celal Talabani'nin tutumlarını yaklaştırmak için çaba göstereceği belirtiliyor. Bir ABD yetkilisi, toplantının amacını "Irak'ta meydana gelecek gelişmelerde çıkarı olan tüm ilgili grupları biraraya getirerek birbiriyle konuşmasını ve birbirinin yaklaşımını dinlemesini sağlamak" olarak açıkladı. 
     Ancak, Türkmen Cephesi lideri Sanan Ahmet Aga'nın da katılacağı toplantıda Türkiye'nin Kuzey Irak'a asker gönderme planının iki Kürt liderinin mühalefetiyle karşılanması bekleniyor. Gerek KDP, gerekse KYB'den son günlerde bir Türk müdahalesinin kabul edilmeyeceği yönünde mesajlar verildi. 
     Nitekim, KDP bölge sorumlusu Neçirvan Barzani kısa bir süre önce yaptığı bir konuşmada, Keşif Harekatına izin veren Türkiye'nin kendilerine verdiği desteği unutmadıklarını söylerken Türk yetkililerinin öne sürdükleri bağımsız Kürt Devleti olasılığını temelsiz ve yersiz bir bahane olduğunu öne sürmüştü. Neçirvan Barzani, Kürdistan halkı dahil, tüm Irak mühalefetinin Türk askeri varlığına karşı olduğunu savunmuştu. 
     Aynı biçimde, KYB bölge sorumlusu Berham Salih de, hiç bir komşu ülkenin müdahale etmesini istemediklerini belirtirken, "ABD Kuzey Irak'ta bir bataklık istemiyorsa, komşu ülkeleri bölgeden uzak tutsun" demişti. 
     ABD yetkilisi de, Bush Yönetiminin "Türkiye'nin tek başına Kuzey Irak'a girmesinin kabul edilemeyeceği" yolundaki görüşünün Dışişleri Bakanı Colin Powell ve diğer yetkililerinin aracılığıyla dile getirildiğini anımsatarak, "Tek taraflı bir müdahaleye olumlu bakmıyoruz" şeklinde konuştu. 
     Türkiye'nin ise, Kuzey Irak'da bir askeri varlığını bulundurmanın "gerekli ve kaçınılmaz" olarak gördüğü ifade ediliyor. Ankara, Türk askerlerinin bölgede bulunmasını, bağımsız Kürt devletinin ilan edimesini ve Kerkük ve Musul'un Kürtlerin eline geçmesini önlemek, göç sorununa yerinde müdahale etmek ve Türkmelerin haklarının korumak için şart görüyor. 
     Bu arada, Türkiye'nin savaş durumunda Iraklı Kürtlere dağıtılacak silahları kontrol etme talebinin de tepki yarattığı ifade ediliyor. Bu silahların PKK'nin eline geçmesinden korkan Ankara, ABD'den silahların savaş bittiğinde hemen toplanmasını da istemişti. 
     Konuya yakın diplomatik kaynaklar, ise, Türk askerlerinin Kuzey Irak'a ABD ile kordinasyon içerisinde girmesi ve belirli bir bölgenin sınırlarının dışına çıkmaması halinde Kürtlerin mühalefetinin ortadan kalkacağını düşünüyorlar. 
     





</TEXT>
</DOC>
