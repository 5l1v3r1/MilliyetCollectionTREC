<DOC>
<DOCNO> 148618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/soneko40.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fitch Ratings, Efes'in döviz cinsinden kredi notunu düşürdü... 
</HEADLINE>
<TEXT>

     Uluslararası derecelendirme kuruluşu Fitch Ratings, Anadolu Efes Biracılık ve Malt Sanayii A.Ş'nin uzun vadeli döviz cinsinden kredi notunu ''B Eksi''ye düşürdü. 
     Anadolu Efes Biracılık'tan Borsa'ya gönderilen açıklamada, Fitch'in Türkiye'nin uzun vadeli döviz ve Türk Lirası cinsinden kredi notlarını ''B Eksi''ye düşürmek suretiyle yaptığı değişiklik sonrasında, Türk şirketlerinin kredi notlarında da değişikliğe gittiği kaydedildi. 
     Bu çerçevede şirketin uzun vadeli Türk Lirası cinsinden kredi notunun ''BB'' olarak korunmasına rağmen, uzun vadeli döviz cinsinden kredi notunun, Türkiye'nin kredi notu doğrultusunda ''B Eksi'' olarak değiştirildiği kaydedilen açıklamada, şöyle denildi 
     ''Her iki kredi notunun görünümü, Türkiye'nin kredi notunun görünümü doğrultusunda negatiftir. Şirketimizin açıklanan Türk Lirası cinsinden kredi notu Türkiye'nin bu bazdaki kredi notunun dört kademe üzerinden olup, Türkiye'deki şirketler için açıklanan uzun vadeli Türk Lirası cinsinden kredi notlarının en yükseğidir.'' 
     
     ULUSAL KREDİ NOTU YÜKSELDİ 
     Açıklamada, şirketin ulusal kredi notunun ise, ''AA Eksi tur '' seviyesinden ''AA tur '' seviyesine yükseldiği ve Türkiye'deki şirketler için açıklanan ulusal kredi notlarının en yükseği olduğu vurgulandı. 
     Anadolu Efes açıklamasında, ''Şirketimize verilen bu kredi notlarında, şirketimizin faaliyet gösterdiği endüstri kolunun ekonomik daralma dönemlerinde gösterdiği direncin yanı sıra büyüme potansiyeline sahip Türkiye içecek pazarındaki lider konumumuz ve güçlü nakit yaratma kabiliyetimizin etkin olduğu belirtilmiştir. Sözü edilen kredi notları, yurtdışı pazarlarda başarılı bir şekilde büyüyen iş hacmimiz ve sözkonusu pazarlarda elde ettiğimiz önemli konumu da yansıttığı irdelenmiştir'' denildi. 
     





</TEXT>
</DOC>
