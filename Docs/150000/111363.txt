<DOC>
<DOCNO> 111363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/05/son/sontur18.html </URL>
<DATE> 2002/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mafya babaları, cezaevinde de rahat durmuyor... 
</HEADLINE>
<TEXT>

     İstanbul'da, Alaattin Çakıcı grubu ile Cengiz Nurçin liderliğinde oluşturulan çıkar amaçlı suç örgütüne yönelik operasyonlarda, 23 kişi gözlem atına alındı. 
     Organize Suçlar Şube Müdürlüğü'nden yapılan açıklamada, halen cezaevinde bulunan Alaattin Çakıcı'nın grubuna yönelik gerçekleştirilen operasyonda 5 kişinin gözlem altına alındığı bildirildi. 
     Açıklamada, bu kişilerin üzerlerinde ve gösterdikleri yerlerde yapılan aramalarda, 3'ü ruhsatsız 4 tabanca ve bu silahlara ait 163 adet mermi ele geçirildiği kaydedildi. 
     Polis yetkilileri, operasyonda gözlem altına alınan bu kişilerin, bazı işadamlarına yönelik tehdit ve şantaj hazırlığı içinde olduklarının belirlendiği söylediler. 
     
     İKİNCİ OPERASYON- 
     Açıklamada, Cengiz Nurçin liderliğinde oluşturulan çıkar amaçlı suç örgütüne yönelik olarak yapılan bir başka operasyonda da, Nurçin'in de aralarında bulunduğu 18 kişinin yakalandığı kaydedildi. 
     Emniyet açıklamasında, bu kişilerle birlikte, 1 adet kaleşnikof marka otomatik tüfek, 5 adet tabanca, 1 adet av tüfeği, 3 adet kelebek tabir edilen bıçak, 1 adet sahte nüfus cüzdanı, 1 adet sahte sürücü belgesi, otomobil çalmakta kullanılan uçları bükülmüş 2 tornavida, 1 el telsizi, 1 fotoğraf makinesi ve bir miktar esrar ele geçirildiği ifade edildi. 
     
     EYLEMLERİ- 
     Açıklamada, bu operasyonda yakalanan kişilerin gerçekleştirdikleri eylemler ise şöyle sıralandı 
     Geçen yıl içinde fidye amaçlı adam kaçırmak. 
     2 Temmuz 2002 günü Ümraniye Fevzi Çakmak Mahallesi Varan Caddesi Adalar Sokak'ta bulunan bir evin kurşunlanması, 15 Temmuz 2002 tarihinde de aynı sokak üzerinde bir kişinin silahla yaralanması. 
     16 Eylül 2002 günü Üsküdar Selimiye Kışla Caddesi üzerinde bir kişinin kaçırılarak gasp edilmesi ve 2 gün alıkonulduktan sonra 50 milyar lira fidye alınarak serbest bırakılması. 
     Üsküdar Harem'de 1 kişinin ölümle tehdit edilip, 20 bin dolar haraç istenmesi. 
     Pendik'te bir kişinin ölümle tehdit edilerek 100 milyar lira haraç istenmesi. 
     
     ÖZDEMİR'İN SÖZLERİ... 
     Bu arada basın açıklamasına katılan İstanbul Emniyet Müdürü Hasan Özdemir, ''Son kalıntılar ve yeniden filizlenmek isteyenleri de yakalayıp, organize suç konusunu ülkemizin gündeminden çıkarmak için büyük gayret içerisinde çalışmalarımızı sürdürüyoruz'' diye konuştu. 
     





</TEXT>
</DOC>
