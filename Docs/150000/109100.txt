<DOC>
<DOCNO> 109100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sondun08.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'deki deprem Londra'da da hissedildi... 
</HEADLINE>
<TEXT>

     İngiltere'nin orta kesimindeki Midlands bölgesinde sabahın erken saatlerinde meydana gelen deprem, kuzeyde Leaeds, Merseyside ve Staffordshire ile Galler'in kuzey, güney ve batı bölgelerinin yanı sıra başkent Londra'da hissedildi. 
     Richter ölçeğine göre 4.8 büyüklüğündeki depremle ilgili açıklama yapan Batı Midlands polis sözcüsü, depremin ardından telefon santrallarının kilitlendiğini belirtirken, ''İnsanlar ayaklarının altındaki yerin büyük bir gürültüyle sarsılmasından dehşete düşmüştü, onları elimizden geldiği kadar yatıştırmaya çalıştık'' dedi. 
     Sözcü, kendilerine telefonla ulaşamayanların bizzat polis merkezine geldiklerini, bu kişilerin aralarında pijamalarını bile çıkarmaya fırsat bulamayanların bulunduğunu ifade etti. 
     Bölgede faaliyet gösteren itfaiye yetkilileri de, depremin hemen ardından bilgi edinmek isteyen vatandaşlardan binlerce telefon aldıklarını, acil durum bildiren olmadığını söylediler. 
     Bölgedeki birkaç evde bazı çatlaklar oluşmasına yol açan depremin can ve mal kaybına yol açmadığı açıklanırken, sarsıntının İngiltere'de son 11 yıldır yaşanan en şiddetli deprem olduğu belirtildi. 
     Bu arada, tarihi boyunca depremlerde yalnızca 11 can kaybı yaşanan İngiltere'de, televizyon kanallarının ilk sıralarda binlerce ölü ve onbinlerce evin yıkılmış olabileceği şeklinde yayın yaptıkları dikkat çekti. 
     





</TEXT>
</DOC>
