<DOC>
<DOCNO> 129531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/soneko35.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet'in yeni Mali Disiplin Tedbirleri... 
</HEADLINE>
<TEXT>

     2003 yılı bütçesinde mali disiplini sağlamaya yönelik yapısal tedbirler çerçevesinde yedek ödenek kullanımı zorunlu ihtiyaçlarla sınırlandırılacak. 
     Bakanlar Kurulu sonrası ''2003 Yılı Bütçesinde Mali Disiplini Sağlamaya Yönelik Tedbirleri'' içeren metin basın mensuplarına dağıtıldı. 
     Buna göre, yatırımları hızlandırma ödeneğinden her bir proje için yapılacak transferler belirli bir yüzde ile sınırlandırılacak. Personel giderlerine ödenek üstü harcama yapılmayacak. 
     Kurum bütçeleri içinde yapılan ödenek aktarmalarına sınırlama getirilecek. Sosyal güvenlikte ve benzeri ödemelerde ödenek üstü harcama yapma yetkisi veren ''Bütçeden Mahsup Edilecek Ödemeler Hesabı'' uygulamasına son verilecek. İlama bağlı borçların ödenek aranmaksızın ödenmesi uygulamasına son verilecek. Yıl içinde vergi iadeleri ile ilgili tedbirlere ödenek eklenmesi uygulamasına son verilecek. Yatırımların dış kredi revizyonları sınırlandırılacak. Toplam yatırım ödeneklerinin belirli bir yüzdesini aşmayacak ölçüde revize edilebilmesi imkanı getirilecek. 
     Bu çerçevede söz konusu harcamalarla ilgili olarak bütçede yer alan tedbirlere yeterli ödeneğin konulacağı ve bütçede disiplin ve şeffaflığın sağlanacağı bildirildi. 
     
     6,2 KATRİLYON LİRA GELİR SAĞLANACAK 

     Başbakan Abdullah Gül tarafından açıklanan 2003 yılı bütçesinde mali disiplin sağlamaya yönelik tedbirler çerçevesinde 2003 yılında, 3,7 katrilyon lirası gelir artırıcı tedbirler, 2,5 katrilyon lirası harcamada tasarruf sağlayıcı tedbirler olmak üzere toplam 6,2 katrilyon gelir sağlanacak. 
     Ayrıca bu yıl Vergi Barışı Kanunu ile 2 katrilyon 400 trilyon, tütün ve alkollü içeceklerden alınan ÖTV'nin artırılmasından 1 katrilyon 250 trilyon, kamu lojman kiralarının artırılmasından ise 70 trilyon lira gelir bekleniyor. 
     
     PERSONEL VE SAĞLIK 

     Harcamalarda tasarrufa dönük tedbirlerle personel atamalarının 35 bin ile sınırlandırılmasıyla 50 trilyon lira, Sağlık Bakanlığınca konsolide bütçede ilaç katkı paylarının memur aylıklarından kesilmesinden 110 trilyon, antibiyotiklerin reçete edilmesinin yeni esasa bağlanmasından 90 trilyon, reçete kontrolü uygulamasının başlatılmasıyla 50 trilyon, sarf malzemelerinde standart ve fiyat birliğinin sağlanmasından 50 trilyon, negatif ilaç listesi uygulamasına gidilmesiyle 35 trilyon, BİO eşdeğer ilaç uygulamasına geçilmesiyle 20 trilyon lira tasarruf yapılacak. 
     
     YATIRIM, TRANSFERLER VE EMEKLİ SANDIĞI 

     Yeni binek ve diğer hizmet taşıtı alımının yapılmamasından dolayı 90 trilyon lira, kamu kurum ve kuruluşlar bünyesinde bulunan dernek ve vakıflara ait taşıtların bakım, onarım ve işletme giderleri için bütçeden kesinlikle harcama yapılmamasından 10 trilyon lira, Emekli Sandığı'nda BİO eşdeğer ilaç uygulamasına başlanmasıyla 185 trilyon lira, antibiyotiklerin reçete edilmesinin yeni esaslara bağlanmasından 85 trilyon lira, reçetelerin kontrol edilmesinden 35 trilyon lira, sarf malzemelerinde standard ve fiyat birliği sağlanmasından 60 trilyon lira, negatif ilaç listesi uygulamasına gidilmesiyle 25 trilyon lira tasarruf sağlanacağı bildirildi. 
     Bağkur'da ilaç katılım payının maaştan kesilmesiyle 100 trilyon lira, negatif liste uygulamasına gidilmesiyle 30 trilyon lira olmak üzere toplam 1 katrilyon 25 trilyon lira tasarruf sağlanacak. 
     Ayrıca kaldırılan fonların gelirlerinin bir kısmının kurum bütçelerine özel ödenek kaydedilme uygulamasına kısmen son verilmesi ve harcanamayacak bu gelirlerin 2003 yılı bütçesine gelir kaydedilmesiyle 1 katrilyon lira, çeşitli unsurlardan oluşan diğer tedbirlerle de 480 trilyon olmak üzere harcamalarda tasarrufa yönelik öncelikli tedbirlerle 2 katrilyon 505 trilyon lira tasarruf edilecek. 
     Bu tedbirlerin yanısıra daha kapsamlı harcama ve gelir getirici tedbirler üzerinde çalışmaların devam ettiği, nedefin kamu mali disiplininin sağlanması ve kararlı bir bütçe politikasının uygulanması suretiyle, faiz dışı fazla hedefinin tutturulması olduğu kaydedildi. 
     





</TEXT>
</DOC>
