<DOC>
<DOCNO> 112453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/sonspo06.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Fenerbahçe-Galatasaray derbisi yarın... 
</HEADLINE>
<TEXT>

     Türkiye Basketbol Ligi'nin 2. haftası Fenerbahçe ile Galatasaray arasında yarın yapılacak derbi maçının heyecanına sahne olacak. 
     Lige sorunlu başlayan Fenerbahçe ile Galatasaray, yarın yapacakları maçla taraftarlarına erken derbi heyecanı yaşatacak. 
     Ümraniye Haldun Alagaş Spor Salonu'nda saat 17.00'de başlayacak ve Memduh Öget-Haluk Yeşiloğlu hakem ikilisinin yöneteceği karşılaşma, TRT-2'den naklen yayınlanacak. 
     Anlaşma gereği, derbi maçta Galatasaraylı taraftarlarlara toplu bilet uygulaması yapılmayacak. 
     
     İLK MAÇLARINI YİTİRDİLER 
     Ezeli rakiplerden Fenerbahçe, ligin ilk haftasında deplasmanda OYAK Renault'ya 80-73 yenilirken, Galatasaray ise İstanbul'da çekişmeli geçen maçın ardından Darüşşafaka'ya 59-54 mağlup oldu. 
     Rakibine 73 sayı atan Fenerbahçe, hücumda gücünü ortaya koyarken, Galatasaray ise Darüşşafaka'yı 59 sayıda tutarak savunmada etkili olduğunu gösterdi. 
     
     YABANCI OYUNCU TAKVİYESİ 
     Lige, ezeli rakipleriyle birlikte son anda katılma kararı alan Fenerbahçe, yabancı oyuncu transferinde Yeni Zelandalı oyun kurucu Mark Dickel ve ABD'li LaDarius Halton'ı aldı. 
     Galatasaray ise 3 ABD'li oyuncuyu kadrosuna kattı. Sarı-kırmızılılar, ABD'li Mitchel, Koch ve 2 gündür denediği pivot Hairston'u transfer ederek açıklarını kapatmaya çalıştı. 
     Fenerbahçe'de Dickel, Galatasaray'da da Hairston, görev verilmesi durumunda ilk kez yeni takımlarında forma giyecek. 
     
     ÖZGÜL ''GALATASARAY, KADRO OLARAK BİZDEN DAHA İYİ'' 
     Fenerbahçe Antrenörü Murat Özgül, Galatasaray'ın kadro olarak kendilerinden daha iyi olduğunu, kendilerinin ise fizik kondisyon açısından ezili rakiplerinden iyi durumda bulunduklarını söyledi. 
     Özgül, A.A muhabirine yaptığı açıklamada, derbi maçı ligde erken oynadıklarını belirterek, ''İki takım da henüz hazır değil. Her iki takımın da sezon öncesi hazırlıkları istenilen düzeyde geçmedi. Galatasaray'ın kadrosu bizden daha iyi gözüküyor. Ancak biz de genç oyuncularımızla az da olsa sezon öncesi çalıştık. Takımımız da ağırlıklı olarak genç oyunculardan kurulu. Bu nedenle zaman zaman sıkıntılar yaşıyoruz. Özellikle oyunumuzu henüz oturtamadık. Hücumda iyi organize olup sonuç elde etmeliyiz'' diye konuştu. 
     Özgül, kadrolarında yer alan Dickel ve Halton'un kısa oyuncular olduğunu ve uzun oyuncularının az olduğunu vurgulayarak, bu nedenle pota altında sıkıntılar yaşadıklarını dile getirdi. 
     
     ''DERBİ MAÇLARIN HEYECAN GETİRMEDİĞİNİ DÜŞÜNÜYORUM'' 
     Basketbolda kulüp takımlarının hala sorunlar yaşadığını kaydeden Özgül, bu nedenle derbi maçlarının bile heyecan getirmediğini ileri sürdü. 
     Özgül, insanların basketbola bakışının hala değişmediğini vurgulayarak, şöyle konuştu 
     ''Bugüne kadar bu tip maçlar çok kereler oynandı ama heyecan gelmedi. Sorunlarımızı hala gideremedik. Özerk federasyon konusunda adım atılmadı. Sponsorluk yasası değişmeden duruyor. Kulüplerin mali krizleri sürüyor. Kulüpler yabancı oyuncularla 1 milyon 600 bin lira dolar kuruyla, ancak TRT ile 800 bin lira dolar kuruyla anlaşıyor. Böyle bir durumda iyimser olmak zor.'' 
     
     OYGUÇ ''LİGİN HEYECANLI MAÇLARINI YAPIYORUZ'' 
     Galatasaray Menajeri Tamer Oyguç ise antrenör Murat Özgül'ün tersine 2 takım arasındaki maçların heyecan yaşattığını savundu. 
     Oyguç, ezeli rakipleri Fenerbahçe ile ligin en heyecanlı maçlarını yaptıklarını ve basketbolseverlerin bu karşılaşmalara daha fazla ilgi gösterdiğini söyledi. 
     Oyguç, Fenerbahçe'nin kendilerine göre daha hazır durumda olduğunu kaydederek, şunları söyledi 
     ''Biz de bu eksikliğimizi daha fazla mücadele ederek kapatmaya çalışıyoruz. Darüşşafaka karşısında da mücadeleci oynadık. Rakibimizle yaptığımız maçlar her zaman ligin renkli karşılaşmaları olmuştur ve Ülkerspor-Efes Pilsen maçlarından bile daha fazla ilgi görmüştür.'' Ligin sürpriz sonuçlarla başladığını vurgulayan Oyguç, Darüşşafaka karşısındaki gibi mücadele etmeleri durumunda ligde ilk 4'ü zorlayacaklarını dile getirdi. 
     Galatasaray Kulübü Basketbol Şubesi olarak ekonomik açıdan bağımsızlıklarını sağlamaya çalıştıklarını anlatan Oyguç, ''Ekonomimizi güçlendirmek için kaynak arıyoruz. TRT'den gelecek gelir yeterli değil. Lige de 3 yabancı oyuncuyla devam edeceğiz'' diyerek sözlerini tamamladı. 
     





</TEXT>
</DOC>
